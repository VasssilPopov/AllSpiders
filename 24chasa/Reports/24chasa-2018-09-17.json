{"url": "https://www.24chasa.bg/novini/article/7060336", "text": "Решението на Киев да прекрати действието на Договора за дружба, сътрудничество и партньорство с Русия обслужва чужди на Украйна геополитически интереси и предизвиква дълбоко съжаление. Това заяви руското министерство на външните работи, цитирано от ТАСС. \"Предприетите от сегашното ръководство на Украйна деструктивни стъпки предизвикват дълбоко съжаление\", се казва в изявлението на руското външнополитическо ведомство, предава БТА. В стремежа си да обслужат чужди геополитически интереси и своите политически амбиции властите в Киев показват готовност с лекота да разрушат всичко, за което е работено години и десетилетия и да прекъснат връзки, изграждани през вековете от много поколения общи предци, допълва министерството. \"В своя антируски устрем украинското ръководство, което се добра до властта след въоръжен противоконституционен преврат през 2014 г., не се гнуси от това да остави следа за себе си в историята като политиците, нанесли колосални вреди не само на руско-украинските отношения, но и на националните интереси на самата Украйна\", заявява то.", "date": "2018.09.17", "title": "Москва: Прекратяването от Киев на договора за дружба с Русия предизвиква дълбоко съжаление"}
{"url": "https://www.24chasa.bg/novini/article/7060230", "text": "Кола с документи, които предстои да бъдат унищожени, е била хваната от служители на ГДБОП в София, обяви директорът на антимафиотите Ивайло Спиридонов на брифинг в понеделник. Изявлението му бе във връзка   в нощта срещу петък. За тях се твърди, че били изгорени в поле край радомирското с. Егълница. Дали това е истина, разследва районната прокуратура в Радомир. Софийската градска прокуратура е възложила на ДАНС да провери данните, изнесени в публикация на сайта “Биволъ” “Джи Пи Гейт”: Гранд корупция с еврофондове и обществени поръчки през консултантски фирми”, съобщиха от прокуратурата. “На ДАНС е възложено да изискат документи, да снемат обяснения и да проверят твърденията в публикацията”, обясниха от прокуратурата. На 14 септември сигнал за измами при усвояване на средства от еврофондове във връзка със същата публикация до главния прокурор Сотир Цацаров пуснал и Томислав Дончев. Сигналът на вицепремиера бил адресиран и до министъра на вътрешните работи, както и до председателя на КПКОНПИ. “Сигналите от Томислав Дончев и от сайта “Биволъ” са обединени”, казаха от прокуратурата.  Шефът на ГДБОП Ивайло Спиридонов обясни, че те били задържани само в началото с белезници от полицаите в Радомир. След това били пуснати и помолени да отидат в районното управление за разговор. В неделя сайтът “Биволъ” и Би Ти Ви пуснаха записи от два телефонни разговора между главния редактор на сайта Атанас Чобанов и Спиридонов и негов подчинен без съгласието им. “За мен е изключително неприятно, че борци за справедливост и законност боравят с незаконни действия”, каза шефът на ГДБОП. Той цитира конституцията, според която никой няма право да записва другиго без неговото знание, и поиска извинение от медиите. ", "date": "2018.09.17", "title": "Шефът на ГДБОП: Колегите хванаха кола с документи, приготвени за унищожаване (Обзор)"}
{"url": "https://www.24chasa.bg/novini/article/7060250", "text": "Протест в защита на българския и румънския журналист, които бяха задържани от полицията миналата седмица. Хората се обявиха за защита на правата на словото пред Съдебната палата. Те подкрепят журналиста от сайта „Биволъ” Димитър Стоянов и румънския му колега Атила Биру, предаде  . Двамата бяха арестувани в четвъртък вечерта в опит да заснемат изгарянето на доказателства за злоупотреби с еврофондове на строителни фирми, които засягат и висшите етажи на властта. Според протестиращите случилото се е посегателство и срещу правото на обществото да бъде информирано за случващото се.", "date": "2018.09.17", "title": "Протест пред Съдебната палата в защита на арестуваните журналисти (Видео)"}
{"url": "https://www.24chasa.bg/novini/article/7060267", "text": "Тежка катастрофа с четирима ранени е станала малко след 17.30 часа на изхода на Монтана от Враца. Ударили се две коли - \"Опел Астра\" и \"Форд Фокус\". Инцидентът е станал на кръстовището на булевард \"Александър Стамболийски\" и \"Димитър Подвързачов\", което е на метри от Пето училище „Христо Ботев „ в близост до бензиностанция \"Лукойл\". Според очевидци от силния удар фордът е размазан. В болницата е прието ранено момиче. Извадено е след рязане на ламарините от спасители от авариен екип на РС Пожарна безопасност и защита на населението- Монтана. Една от предполагемите причини е управление с несъобразена скорост и отнемане на предимство от страна на единия шофьор. Жена с „Форд Фокус“ правила ляв завой от Пъстрина към центъра на града на зелен светофар, когато е била блъсната от „Опел Астра“, който се е движел по „Александър Стамболийски“ с трима младежи между 25-30 години. Причините за катастрофата се разследват. На място са пристигнали линейки от МБАЛ \"Д-р Стамен Илиев\", която се намира наблизо. По неофицилана информация са раненеи и трите момчета от \"Опел\"-а.", "date": "2018.09.17", "title": "Катастрофа с 4 ранени младежи помрачи празничния първи учебен ден в Монтана"}
{"url": "https://www.24chasa.bg/novini/article/7060271", "text": "\"Днес отправих въпрос към НСО на какво основание, колко пари са изразходвани и колко души са ангажирани за охраната на частното лице - бизнесмен Ахмед Доган\". Това написа вицепремиерът Валери Симеонов във страницата си във Фейсбук и сподели снимка на официалното запитване, което е отправил до НСО. Част от въпросите на Симеонов са от колко години се осъществява охраната на Доган и има ли съществена опасност за живота му, с която да се оправдават разходите.", "date": "2018.09.17", "title": "Валери Симеонов пита НСО колко струва охраната на Доган"}
{"url": "https://www.24chasa.bg/novini/article/7060286", "text": "Берлин и Алжир искат да намерят начин за ускоряване на депортирането на аржирци, пребиваващи незаконно в Германия, заяви германският канцлер Ангела Меркел при еднодневното си посещение в Алжир. \"Разговаряхме как да направим по-ефикасно връщането в родината на онези, които нямат право останат\", каза без повече пояснения Меркел, цитирана от Ройтерс и БТА. След срещата с алжирския премиер Ахмед Уяхия канцлерката определи като много конструктивно сътрудничеството между германските и алжирските власти по миграционния проблем. Наред с това тя призова за повече свободи за алжирските граждани, посочва ДПА. Меркел похвали усилията на Алжир, за решаването на регионалните конфликти, изтъквайки специално ангажираността на страната с южния й съсед Мали и участието й в дискусиите за бъдещето на Либия. Канцлерката каза, че споделя позицията на алжирското правителство, че решенията трябва да намират властите в дадената страна, а партньорите им отвън могат единствено да съдействат. Алжирският премиер заяви, че страната му възнамерява да върне своите близо 3700 граждани, подлежащи на депортиране от Германия, веднага щом се изясни самоличността им. Германия би искала да обяви Алжир, подобно на Тунис и Мароко, за безопасна страна, което би улеснило депортирането на аржирци, на които е отказано убежище. Под 2 процента от алжирските кандидати получават защитен статут в Германия. В края на август Меркел посети Гана, Сенегал и Нигерия, за да обсъди с лидерите им начини за разубеждаване на гражданите на тези страни да се опитват да стигнат до Европа незаконно.", "date": "2018.09.17", "title": "Меркел: Германия и Алжир искат да ускорят депортирането на незаконно пребиваващи"}
{"url": "https://www.24chasa.bg/novini/article/7060291", "text": "Скоро може да бъде взето решение за налагане на нови американски мита за китайски стоки на стойност 200 милиарда щатски долара. Това заяви днес икономическият съветник на Белия дом Лари Къдлоу, цитиран от Франс прес. Президентът Доналд Тръмп \"не е доволен от преговорите с Китай\" и скоро може да бъдат направени официални изявления по този въпрос, каза Къдлоу на икономически форум в Ню Йорк, предава БТА. От петък американски медии говорят за желанието на Тръмп да наложи допълнителни мита върху вноса на китайски стоки на стойност 200 милиарда долара, посочи АФП. Икономическият съветник обаче подчерта, че САЩ остават отворени към диалог с китайските си партньори.", "date": "2018.09.17", "title": "САЩ: Може скоро да обявим нови мита за китайски стоки на стойност 200 млрд. долара"}
{"url": "https://www.24chasa.bg/novini/article/7060239", "text": "      ,  Бизнесменът Евлоги Станоев-Бирмата и синовете му Антон и Георги, известен като Малката Бирма, се издирват като участници в престъпна група за производство на нелегални цигари. Тримата са получили обвиненията си задочно, обяви шефката на Специализираната прокуратура Даниела Начева. Бащата Евлоги Станоев е отпрашил през уикенда в чужбина, научи “24 часа”. Синовете му са в България и се укриват. Групата на Бирмите се състояла от деветима. Според прокуратурата Станоеви стоят зад 4 фабрики за незаконни цигари - в Тутракан, Дупница, Горна Оряховица и с. Ясен (Плевенско). По груби сметки на разследването месечният оборот от фабриките бил около 10 млн. лв. На 24 август, когато се проведе първата акция, разследващите иззеха 42 тона тютюн и над 50 хил. кутии цигари. “Трима от групата са обвинени в Пловдив за държане на акцизни стоки без бандерол. Останалите шестима   са се занимавали с финансирането на фабриките, осигурявали са помещенията чрез подставени лица, на името на чиито фирми са наемани сградите с машините и съоръженията за производството и нарязването на тютюна”, каза Начева. И обясни, че фабриките били устроени така, че работниците да не излизат от тях, тъй като не им липсвало нищо от външния свят. От прокуратурата обясниха, че в петък били иззети документи и пари и се проверява дали имат връзка с нелегалните фабрики. Тогава полицаи влязоха в столичните заведения “Везувий” и “Бест”, бившето “Кошарите”. Наши източници разказаха, че в петък разследващи са ходили в свиленградските села Студена и Дервишка могила край турската граница. Действали по сигнал, че в с. Студена Бирмите имали и друга фабрика за нелегални цигари. След претърсване на селскостопански постройки и сгради в двете села, собственост на Станоеви, полицаите не са открили нещо, свързано с разследването. Те обаче се натъкнали на обор с крави. С него основно се занимавал Антон Станоев, той наемал работници и следял дали си изпълняват задълженията.", "date": "2018.09.17", "title": "Голямата Бирма - в чужбина, търсят и синовете му (Обзор)"}
{"url": "https://www.24chasa.bg/novini/article/7060301", "text": "Голям горски пожар избухна близо до Анталия. Започна евакуация на местните жители. Пожарът е обхванал 40 хектара земя недалеч от град Кумлуча, предава  . Заради вятъра огънят се разпространява бързо и е обърнал посоката си към близки населени места. Властите посъветваха жителите превантивно да напуснат региона докато огънят бъде овладян. В гасенето участват над 100 пожарникари и още 7 хеликоптера. Причините за пожара все още не са известни.", "date": "2018.09.17", "title": "Голям пожар избухна до Анталия, евакуират местните"}
{"url": "https://www.24chasa.bg/novini/article/7060309", "text": "Председателят на ПГ на ГЕРБ и зам.-председател на партията Цветан Цветанов се срещна с Николас Льобел - член на Германския Бундестаг и докладчик за България към Парламентарната група на ХДС/ХСС. Това съобщиха от пресцентъра на ПП ГЕРБ. В рамките на срещата Цветанов запозна Льобел с политическата и икономическата ситуация в България, като подчерта, че страната ни разчита на партньорството и подкрепата на Германия, за да продължи да работи както за стабилността в региона на Западните Балкани, така и за единна и силна Европа. Николас Льобел отбеляза отличните впечатления, с които се е сдобил по време на посещението си в България. \"През последните десет години България е постигнала много и това се дължи на работата на силни политици като премиера Бойко Борисов и Вас,\" каза Льобел. Двамата с Цветан Цветанов се обединиха около идеята за още по-засилено парламентарно сътрудничество между България и Германия. По-рано днес Николас Льобел се срещна с премиера Борисов, финансовия министър Владислав Горанов и кмета на София Йорданка Фандъкова. Председателят на ПГ на ГЕРБ и зам.-председател на партията Цветан Цветанов присъства тази вечер и на среща между депутата от Германския Бундестаг и докладчик за България към Парламентарната група на ХДС/ХСС Николас Льобел и младежите от ГЕРБ-София. На събитието, което се проведе в централата на ГЕРБ в София, присъстваха още представителят на ХДС към ЕНП Юнас Уакас, административният секретар на ГЕРБ и областен координатор на ГЕРБ-София Цветомир Паунов, председателят на МГЕРБ-София Ивайло Петков, както и народните представители от ГЕРБ и членове на НИС на МГЕРБ Радостин Танев и Галя Василева. „Днес младите хора живеят в една различна Европа, в Европа на даденостите. Затова нашата задача днес е да се борим за отстояването на тази ценности, които превърнаха Европа в едно прекрасно място за живеене“, заяви пред младите хора Цветанов, като отбеляза, че опитът на нашите германски партньори, сред които и Николас Льобел, може да бъде безценен за България. Цветан Цветанов обясни, че със срещи като тази се дава повече информираност на хора в Германия, които решават въпроси, свързани с България. „От престоя ми в България останах впечатлен от това как пазите външната граница на ЕС. Вие освен за вашия национален интерес, работите в интерес и на европейските граждани, грижите се за тяхната сигурност“, сподели Николас Льобел. Депутатът в Германския Бундестаг уточни, че за съжаление германската общественост не е запозната с тези успехи и със стабилността в България през последните 10 години вследствие на работата на премиера Бойко Борисов и ГЕРБ. „България трябва да получи признание за тези свои усилия и успехи и това признание трябва да се изразява в приемането на страната в Шенген и еврозоната. Първата ми задача след като се прибера ще бъде да убедя своите колеги колко е постигнала България. Тези успехи трябва да се популяризират“, подчерта Льобел. По думите на германския депутат днес Европа е изправена пред много предизвикателства, като едно от най-сериозните е справянето с бежанския въпрос. „Виждате какво влияние оказва тази тема на всяка страна. Дори в Германия, която винаги е била пример за стабилност, тази тема проточи преговорите за съставяне на правителство след изборите“, коментира Николас Льобел. Той бе категоричен, че иска Европа да се запази такава, каквато е днес – с отворени граници. „Имаме нужда от миграция, но тя трябва да бъде управлявана“, допълни той.", "date": "2018.09.17", "title": "Цветанов: Днес младите хора живеят в една различна Европа - на даденостите"}
{"url": "https://www.24chasa.bg/novini/article/7060157", "text": "- Отпускат се допълнително 6 млн. лв. - 60 000 са първокласниците - Ремонтите продължават и през учебната година в 50 училища Над 6 млн. лв. допълнително ще бъдат осигурени за купуването на шкафчета в училищата в страната за всички ученици от 1-и до 7-и клас. Това стана ясно след разговор между премиера Бойко Борисов и министъра на образованието и науката Красимир Вълчев. Премиерът извика министъра малко след речта му към ученици, учители и родители по време на откриването на учебната година в 120-о основно училище “Раковски” в София. Там училищния праг вчера като първокласничка прекрачи и дъщерята на просветния министър. За тази учебна година за първи път правителството осигури средства за закупуването на 120 000 шкафчета, които трябваше да стигнат за близо 40% от учениците в началния етап. “Изпълнението на приходите е добро и можем да финансираме закупуването на шкафчета за всички училища”, обяви министър Вълчев на тържеството вчера след разговора си с премиера за допълнителното финансиране. Шкафчетата са една от мерките за олекотяване на тежестта на ученическите раници и за подобряване на организацията на учебните часове. “Препоръчахме на училищата да оптимизират седмичните разписания, така че да се носят по-малко учебници и комплекти. В същото време осигуряваме достъп до електронно четими варианти на учебниците”, допълни той. Учебната година стартира в 2367 училища и 1844 детски градини въпреки продължаващите ремонти в 50 училища. Първокласниците тази година са около 60 хиляди, с 3000 по-малко от миналата година. Учениците общо са 680 хиляди. Учителите са 89 хиляди. В бройката са включени и психолозите, педагогическите съветници и възпитателите. Според министерството на образованието има недостиг предимно на учители по математика, природни науки, английски език, както и от ресурсни педагози. За да няма липси по различните предмети, през годината ще работят и учители, навлезли вече в пенсионна възраст. ", "date": "2018.09.17", "title": "Шкафчета ще имат всички ученици от 1-и до 7-и клас (Обзор)"}
{"url": "https://www.24chasa.bg/novini/article/7060042", "text": "Гинка Върбакова, чиято фирма “Инерком България” бе избрана за купувач на активите на ЧЕЗ в България, излиза от управлението на бизнеса си с фотоволтаици. Това става ясно от промени във фирмите, които тя до 12 септември оглавяваше. От тази дата тя вече не управлява “Евро бетон”, “Улер 2009”, “Еко-строй инженеринг”, “Диана хънт”. В “ Риал Стейтс” заличаването на името на Гинка Върбакова като управител е още от 2 декември 2016 г. От 13 септември Гинка Върбакова заедно със сестра си Малина Върбакова излиза от борда на директорите на “Солар грийн енерджи”. Това акционерно дружество е едноличен собственик на по-горе изброените фирми. Въпреки че излиза от управлението им, към 30 август Гинка Върбакова присъства в списъка на акционерите на “Солар грийн” с 4000 акции, а другите 1000 са на “АВС къмпани”, чийто управител е Теодора Пайтакова, другата сестра на Гинка Върбакова. От сайта на “Солар грийн енерджи” става ясно, че компанията има 22 мегавата фотоволтаици при с. Мало Конаре. В проекта им “Хаджийски ливади” са 4 соларни парка от около 4,7 мегавата. Те са собственост на “Улер 2009”, на “Диана хънт” , “Евро бетон” и на “Еко-строй инженеринг”. Проект “Елшица” е на “Риал Стейтс”, той е от 2 фотоволтаика с мощност 2,45 мегавата. На сайта на “Инерком” пък пише, че фирмата управлява 7 фотоволтаични проекта в Южна България с общ капацитет над 100 мегавата. Шестте са вече изброените, седмият е със сериозната за соларен парк мощност от 80 мегавата и е при с. Сбор, но е в процес на реализация. “24 часа” се свърза с “Инерком” и оттам съобщиха, че промените продължават, а към момента няма новина. Въпреки че е излязла от управлението, Върбакова е мажоритарен собственик на соларните паркове. Най-вероятно Върбакова ще се освободи не само от участие в управлението, но и от дяловете си във фирми, които притежават фотоволтаици. Това се налага след решението на КЗК, с което се забранява сделката с ЧЕЗ заради възможност за концентрация на фотоволтаици. “Инерком България” обжалва решението на антимонополния орган във ВАС, делото е насрочено за май 2019 г. Вероятно Върбакова ще прехвърли акциите си от “Солар грийн енерджи” преди делото.", "date": "2018.09.17", "title": "Гинка Върбакова излиза от бизнеса с фотоволтаици"}
{"url": "https://www.24chasa.bg/novini/article/7060195", "text": "Брет Кавано, номиниран от американския президент Доналд Тръмп за член на Върховния съд, категорично отрече обвинения, че преди години е извършил сексуално посегателство, и заяви, че е готов да говори пред Сената, за да защити честта си, предаде Франс прес. В интервю за в. \"Вашингтон пост\" 51-годишна университетска преподавателка по психология - Кристин Блейзи Форд - заяви, че на купон в началото на 80-те години на миналия век е станала обект на сексуално насилие от страна на Кавано, който тогава учел в частна гимназия в околностите на Вашингтон. \"Готов съм да говоря пред сенатската Комисия по правосъдието, за да опровергая отправените към мен обвинения за предполагаеми действия отпреди 36 години и да защитя честта си\", заяви магистратът консерватор в кратко комюнике, разпространено от Белия дом, цитиран от БТА. В комюникето Кавано нарича обвиненията \"пълна лъжа\" и казва, че никога не е вършил това, в което е обвинен, нито по отношение на обвинителката, нито спрямо другиго. Блейзи Форд каза пред в. \"Вашингтон пост\", че на парти, когато били тийнейджъри, пияният Кавано я опипвал и се опитал да съблече дрехите й, посочва Асошиейтед прес. За четвъртък е планирано гласуване в сенатска комисия за утвърждаването на Кавано, а крайното гласуване на пленарно заседание може да се състои в края на септември. След интервюто на Блейзи Форд за вестника обаче мнозина поискаха отлагане на гласуването, изходът от което вече изглежда несигурен. Всичките 10 демократи в сенатската Комисия по правосъдие настояха днес председателя републиканец да отложи планираното за четвъртък гласуване, отбелязва Ройтерс. След 35 години мълчание преподавателката по психология днес заяви, че е готова да изложи своята версия за фактите пред сенаторите, които имат задачата да утвърдят Кавано. Пред телевизия Си Ен Ен адвокатът на Блейзи Форд отговори утвърдително на въпроса дали клиентката му е готова да свидетелства публично пред правната комисия. Републиканците имат много малък превес (с 51 срещу 49 места за демократите) в Сената, който има последната дума по кандидатурите, предложени от американския президент. Политическият залог е огромен - ако бъде утвърден от Сената, Брет Кавано може да промени равновесието на силите във Върховния съд поне за поколение напред. Съдът се произнася по голям брой разделящи американското общество въпроси - от абортите до носенето на оръжие, отбелязва АФП.", "date": "2018.09.17", "title": "Кандидатът за Върховния съд на САЩ отрича обвиненията в сексуално посегателство"}
{"url": "https://www.24chasa.bg/novini/article/7060202", "text": "До края на тази седмица трябва да приключи работата на експертите, които изготвят промени в Наредба N4 за условията и реда за присъединяване на потребителите и за ползване на водоснабдителните и канализационните системи, съобщиха от пресцентъра на Министерството на регионалното развитие и благоустройството /МРРБ/. Измененията се разработват от няколко месеца от сформирана със заповед на министъра на регионалното развитие и благоустройството в оставка Николай Нанков междуведомствена работна група. В състава й са включени представители на различни ангажирани по темата ведомства, на институцията Омбудсман, на Държавната агенция за метрологичен и технически надзор, ВиК операторите, Комисията за защита на потребителите, както и представители на неправителствени организации. На обсъждане ще бъдат предложени текстове за по-ясно определяне на границата на собствеността между публичните и частните водоснабдителни и канализационни мрежи. На базата на постъпили предложения и сигнали от граждани и неправителствени организации са разгледани и обсъдени и възможности за по-точно отчитане и справедливо разпределение на общите разходи в сградите в режим на етажна собственост, без да се нарушава основния принцип, че ангажиментът за поддръжка на вътрешната водопроводна мрежа е на собствениците, а операторите отговарят за поддръжката на публичната инфраструктура на базата на което се формира и услугата на цялата територия, обслужвана от тях.", "date": "2018.09.17", "title": "До края на седмицата предлагат промени в наредбата за потребителите на ВиК"}
{"url": "https://www.24chasa.bg/novini/article/7060212", "text": "Еврокомисарят по цифровата икономика и общество Мария Габриел съобщи днес, че от следващата година Европейският съюз ще поеме финансирането с 1,5 милиона евро на Научно-технологичния парк в Белград, който досега беше финансиран от правителството на Швейцария, предаде Танюг. Габриел посети днес парка заедно със сръбския премиер Ана Бърнабич, министъра за европейска интеграция Ядранка Йоксимович и ръководителя на делегацията на ЕС в Сърбия Сем Фабрици, предаде БТА. След посещението тя каза, че е много впечатлена от дейността на парка, от работещите в него млади хора и техните идеи. Научно-технологичният парк в Белград бе открит през 2015 г. със задачата да привлича чуждестранни и местни компании, занимаващи се с иновации и развитие на технологиите, и да свързва научно-изследователските институции със стопанството.", "date": "2018.09.17", "title": "Мария Габриел: ЕС поема финансирането на \nНаучно-технологичния парк в Белград"}
{"url": "https://www.24chasa.bg/novini/article/7060216", "text": "Сто хиляди лева ще осигури МРРБ за неотложни ремонтни работи на пътя от крумовградското село Токачка до застава \"Маказа\", е казал областният управител на Кърджали Никола Чанев пред протестиращи днес на пътния участък местни жители. Това съобщиха от пресцентъра на областната администрация. Още толкова разчитаме да бъдат заделени от бюджета на община Крумовград, е посочил още той, като е поел ангажимент ремонтни дейности по 17-километровото трасе да започнат до края на октомври. В противен случай местните хора са готови на гражданско неподчинение и блокади на пътя за Гърция, посочват от областната администрация. От там обясняват, че населението на осем села от две съседни общини - Кирково и Крумовград, са потърпевши от лошото състояние на републиканската пътна артерия. Днес те са отказали да пуснат децата си, които ежедневно трябва да пътуват по трасето, на училище. На срещата с протестиращите, областният управител е подчертал, че поетият по време на първата копка на пътя Момчилград - Крумовград - Ивайловград ангажимент от министър Николай Нанков към проблемното трасе не е забравен и за него върви проектиране. \"Ще започнем изкърпване, а догодина, когато заработи системата на ТОЛ-таксите, ще можем да заложим и цялостна рехабилитация\", е посочил Никола Чанев. Той е помолил протестиращите да върнат децата в клас и е казал, че ще разговаря с ръководството на ОПУ и пътно-поддържащата фирма за разчистване и оформяне на канавките и пътните банкети", "date": "2018.09.17", "title": "100 000 лв за неотложни ремонтни работи на пътна отсечка в Кърджалийско"}
{"url": "https://www.24chasa.bg/novini/article/7060103", "text": "Румънският президент Клаус Йоханис заяви, че със срещата днес в Букурещ се отваря много важна страница в историята на инициативата \"Три морета\", предаде агенция Аджерпрес. Йоханис посочи, че след период на проучване и след това на концептуално проясняване на политическо равнище, е необходимо инициативата \"Три морета\" да премине към етап конкретни икономически проекти и прагматични резултати, предаде БТА. \"Вярвам, че този стремеж ще се материализира днес в Букурещ с първото издание на бизнес форума на инициативата. Днес откриваме едно мащабно събитие от изключителен калибър, събирайки над 600 представители на бизнеса и академичните среди, както и представители на по-широкия регион около нас и на САЩ. С този форум, който ще се организира редовно, разполагаме с един изключително ефективен инструмент, чрез който да стимулираме инвестиционни проекти и предприемачески инициативи от нашия регион\", каза румънският президент. Инициативата \"Три морета\" обединява 12 страни членки на ЕС, намиращи се между Балтийско, Адриатическо и Черно море - Австрия, България, Хърватия, Чехия, Естония, Унгария, Литва, Латвия, Полша, Словакия, Словения и Румъния. В срещата на върха в румънската столица участва и президентът Румен Радев. Освен държавни глави, в работата на форума е предвидено да участват също председателят на ЕК Жан-Клод Юнкер, министърът на енергетиката на САЩ Рик Пери, министърът на външните работи на Германия Хайко Маас и висши представители на Европейската банка за възстановяване и развитие и на Световната банка.", "date": "2018.09.17", "title": "Йоханис: Време е инициативата \"Три морета\" да премине към конкретни икономически проекти"}
{"url": "https://www.24chasa.bg/novini/article/7060112", "text": "Турският президент Реджеп Тайип Ердоган заяви, че Турция ще засили военното си присъствие в северната част на разделения остров Кипър, съобщи агенция Франс прес. \"Няма да намалим броя на нашите войници там, а напротив, ще го увеличим\", заяви Ердоган пред журналисти на борда на самолета, с който пътува за Азербайджан. В северната част на Кипър са стационирани около 35 000 турски войници и присъствието им там е една от основните спънки в преговорите за обединение на острова. Последният кръг преговори през юли 2017 г. приключи с провал. Ердоган заяви също, че противно на неотдавнашни информации в печата, страната не предвижда да открие военноморска база в Северен Кипър. \"Нямаме нужда от такава база там\", каза той, подчертавайки, че Турция се намира на \"няколко минути\" от кипърския турски бряг, цитиран от БТА. Наличието на турска база в Северен Кипър ще има преди всичко \"психологически измерения\". \"Ако почувстваме нужда от това, ще го направим\", добави Ердоган.", "date": "2018.09.17", "title": "Ердоган: Турция ще засили военното си присъствие в северната част на Кипър"}
{"url": "https://www.24chasa.bg/novini/article/7060127", "text": "Американският постоянен представител в ООН Ники Хейли обвини Русия, че \"мами\" за санкциите на ООН срещу Северна Корея, и заяви, че САЩ разполагат с \"доказателства за последователни и широкообхватни руски нарушения\", предаде Ройтерс. Пред Съвета за сигурност на ООН Хейли заяви, че макар и да са в ход \"сложни и чувствителни преговори\" между САЩ и Северна Корея, сега не е правилното време да се започва облекчаване на санкциите срещу Пхенян, предава БТА. \"Русия трябва да спре с нарушенията на санкциите срещу Северна Корея. Трябва да сложи край на организирания си опит да прикрие доказателствата за нарушения на санкциите\", каза тя. \"Нарушенията й не са единични случаи. Те са систематични\", допълни Хейли. Китайският постоянен представител в ООН Ма Чжаосюй заяви, че страната му изпълнява санкциите срещу Северна Корея и предупреди, че конфронтацията с Пхенян \"не води доникъде\". Той призова в преговорите между САЩ и Северна Корея да бъде постигнат напредък и апелира Съветът за сигурност да остане единен по въпроса. \"Прибягването до сила няма да донесе нищо друго, освен катастрофални последици\", каза Ма пред съвета. След като през юни президентът на САЩ Доналд Тръмп и севернокорейският лидер Ким Чен-ун поеха ангажимент да работят за премахване на ядрените оръжия, Русия и Китай предложиха на Съвета за сигурност да обсъди облекчаване на санкциите. САЩ и другите членки на съвета заявиха, че санкциите трябва да бъдат прилагани стриктно, докато Пхенян не пристъпи към действия. От 2006 г. съветът единодушно налага санкции на Северна Корея с цел да отреже финансирането за програмите на КНДР за ядрени оръжия и балистични ракети. Беше забраняван износът на стоки, включително на въглища, желязо, олово, текстилни изделия и морски храни. Въведени бяха и ограничения върху вноса на петрол и рафинирани петролни продукти. Заместник генералният секретар на ООН по политическите въпроси Розмари Ди Карло заяви пред съвета, че макар и в последно време да са наблюдавани някои положителни събития, \"продължава да има признаци, че КНДР запазва и развива програмите си за ядрено оръжие и балистични ракети\". Според ТАСС Хейли е обвинила Русия, че е съдействала на специалните служби на КНДР в убийството на брата на Ким Чен-ун, Ким Чен-нам. \"Когато Северна Корея е извършила убийството на Ким Чен-нам, това е станало със съдействието на Русия, която е предавала биологични вещества на Северна Корея\", каза тя на днешното заседание на съвета, което беше посветено на санкциите срещу Пхенян.", "date": "2018.09.17", "title": "САЩ: Русия мами за санкциите на ООН срещу Северна Корея"}
{"url": "https://www.24chasa.bg/novini/article/7060113", "text": "Днес в Медицински университет-Варна с официална церемония и водосвет за здраве, отслужен от Варненския и Великопреславски митрополит Йоан, бе даден стартът на академичната 2018/2019 учебна година. В приветствието си ректорът на МУ-Варна проф. д-р Красимир Иванов каза: „От днес вие сте студенти в един от най-модерните и високотехнологични университети в България. Най-квалифицираните преподаватели, изнасящи лекции в редица чуждестранни университети и на международни научни форуми ще бъдат ваши преподаватели. Най-съвременните интерактивни методи на преподаване ще ви помагат да трупате знания и умения. Най-модерните технологии и апаратури ще бъдат на ваше разположение по време на обучението ви тук.\" Бригаден генерал, професор д-р Венцислав Мутафчийски, Началник на Военномедицинска академия – София, също поздрави студентите, като се обърна към първокурсниците от специалността Военен лекар с думите: „Първата година премина успешно за студентите, което показа, че тази програма има бъдеще и вече чертаем планове за техния успех през 2023 година. Искам да ви поздравя за това, че сте успели да влезете в най-добрия университет по медицина в България и да ви пожелая успех.\" Проф. Мутафчийски връчи на проф. Иванов почетния плакет на ВМА в израз на огромна благодарност и признателност към МУ-Варна и по повод 140 години от създаването на медицинската служба на въоръжените сили на Република България. Над 1400 са първокурсниците, които прекрачиха за първи път прага на МУ-Варна, между които 1 060 са българските студенти и 350 са чуждестранните граждани, които ще се обучават в англоезичните програми по специалностите „Медицина\" и „Дентална медицина\". Всички места в Медицински университет – Варна са заети при изключително висок минимален бал при приема. Конкуренцията е сериозна, като 7 кандидати се конкурираха за 1 място в най-желаните специалности при българските студенти, а при чуждестранните - 3-ма кандидати се конкурират за 1 място. Само най-добре подготвените успяха да се преборят да учат при нас\". Това коментира зам. ректорът по учебната дейност проф. д-р Албена Керековска. Младежи от 53 страни от 5-те континента кандидатстваха за обучение в англоезичните програми по медицина и дентална медицина в Медицински университет – Варна тази година. Сред приетите първокурсници има младежи от страни като Южна Корея, Швейцария, Япония, Кувейт, САЩ, Канада, както и традиционно голям брой студенти от страни, членки на ЕС. Модерните учебни бази за предклинична и клинична подготовка, високотехнологичното интерактивно обучение и възможностите за спорт, култура и развлечения, привличат в МУ-Варна хиляди кандидати от цял свят годишно. Медицинският университет във Варна е ориентиран към модерните и иновативни методи на обучение. Много голям акцент се поставя върху иновациите и внедряването на информационните и комуникационните технологии в учебния процес. Непрекъснато се търсят нови форми на обучение, които са в унисон с най-добрите съвременни практики в световен мащаб. Инвестициите в образователната инфраструктура и в клиничните бази за обучение също нареждат МУ-Варна сред водещите предпочитани медицински университети не само в България, но и в Европа и света. Към момента най-голям е броят на обучаваните студенти от държави, членки на Европейския съюз, като някои от тях изразяват желание за академично и професионално развитие във Варна.", "date": "2018.09.17", "title": "Над 1400 първокурсници стартираха обучението си в МУ-Варна"}
{"url": "https://www.24chasa.bg/novini/article/7060145", "text": "Турските компании вече няма да са длъжни да изчисляват загубите от валутна търговия, когато решават дали да подадат заявление за фалит, според изменения в закона, внесени през уикенда, предаде Ройтерс. Това е последната мярка на правителството за подпомагане на компаниите, притиснати от резкия спад на турската лира тази година, и за облекчаване на трудностите, които срещата фирмите и банките при преструктурирането на дълговете. От години турските компании вземаха кредити във валута, привлечени от по-ниските лихви. Но поевтиняването на лирата с 40 процента тази година, предизвикано от опасенията на инвеститорите от нарастването на авторитарната власт на президента Реджеп Тайип Ердоган и ограничената независимост на централната банка, повиши цената за обслужване на дълговете, съобщава БТА. Според временно допълнение към турския търговски закон, публикувано в държавния вестник в събота, компаниите вече не са длъжни да включват загубите от колебанията в курса на чуждестранната валута, когато определят дали трябва да обявят фалит. Компаниите трябва да подадат заявление за фалит, ако управлението им сметне, че активите им не са достатъчни да покрият определен процент от техните задължения и в оценката досега се включваха загубите от валутните им задължения. Новата мярка ще се прилага до 1 януари 2023 г..", "date": "2018.09.17", "title": "Турските компании вече няма да са длъжни да изчисляват загубите от валутна търговия"}
{"url": "https://www.24chasa.bg/novini/article/7060164", "text": "Най-малко 21 души пострадаха при пожар на паркинг на търговския център \"Кингс плаза\" в Бруклин. Това съобщи в Туитър пожарната на Ню Йорк, цитирана от ТАСС. По нейни данни от пострадалите 21 души 18 са пожарникари. Посочва се, че няма опасност за живота им. Гасенето на пожара продължава. Засега няма информация за причините за избухването му, предава БТА. По-рано днес администрацията на търговския център съобщи на страницата си в Туитър, че всички служители и посетители на търговския център са били евакуирани от сградата.", "date": "2018.09.17", "title": "21 души пострадаха при пожар в търговски център в Ню Йорк (Снимки)"}
{"url": "https://www.24chasa.bg/novini/article/7059707", "text": "Капитан от карловската бригада отнесе 1000 лева глоба от военния съд в Пловдив, след като ударил по носа 10-годишен и го плеснал зад тила. На детето е причинена лека телесна повреда. Според обвинението престъплението е извършено по хулигански подбуди. Доведената дъщеря на офицера и пострадалото хлапе Неделчо Димитров посещавали едно и също училище. И двамата били в трети клас. След часовете ходели в занималня, където момчето непрекъснато правело \"запалки\" по дупето на връстничката си, удряло я с пръчка, късало й чорапогащника. Това продължило няколко месеца и момиченцето се оплакало на пастрока си, като му показало кой я притеснява. В началото на декември м.г. третокласничката отново споделила с военния, че палавникът я закача. Няколко дни по-късно униформеният не бил на работа и карал автомобила си по улицата. В същото време Неделчо се прибирал от занималня. Капитанът спрял и тръгнал към него. Решил да го стресне, за да престане да безпокои дъщеря му. Хванал хлапето за дрехата и без да каже дума, го зашлевил по лицето и врата. От носа на ученика текнала кръв и той се подмокрил от страх. Разплакал се и хукнал към дома си, където разказал за случилото се. Семейството е освидетелствало сина си в съдебна медицина. В документа оттам е посочено, че Неделчо е получил контузия на главата и носа и кръвонасядане. \"Извършителят не се е обърнал към родителите на момчето, не е поискал съдействие от учителите му за прекратяване на закачките, нито е провел нормален разговор със самия него\", се посочва в мотивите на военния съд. На делото капитанът е признал, че си е изтървал нервите, и се е разкаял. По тази причина и заради чистото му досие е освободен от наказателна отговорност и му е наложена административна санкция.", "date": "2018.09.17", "title": "Офицер отнесе 1000 лв. глоба, разбил носа на дете"}
{"url": "https://www.24chasa.bg/novini/article/7060170", "text": "\"Учениците не трябва да забравят, че знанието превръща обстоятелствата във възможности. Училищата са умалени отражения на обществото ни. Ако искаме да живеем в по-хармоничен и сигурен свят, там трябва да сеем любопитство към въпросите, страст към изследването за намирането на точните отговори, разбиране на другите и на себе си.\" Това заяви зам.-министърът на образованието Деница Сачева, която днес откри учебната година в столичното 22 СУ \"Георги С. Раковски\" заедно с бившия председател на Народното събрание - сега депутат от ГЕРБ и шеф на Контролната комисия на партията Димитър Главчев. Сачева подари на училището плакет с буквите, благодари на учителите за всеотдайността и търпението, с което учат децата, и им пожела здраве и вдъхновение. На церемонията присъстваха и част от лицата на подкрепената от Министерството на образованието и науката кампания \"Успели българи дават личен пример\" - Тервел Пулев, Ники Илиев, Павел Владимиров, Дани Ангелов, Елица Тодорова, Бояна Бояджиева, които пожелаха на учениците здраве, успехи и безчет отличия.", "date": "2018.09.17", "title": "Деница Сачева и Главчев откриха годината в столично училище"}
{"url": "https://www.24chasa.bg/novini/article/7060189", "text": "Косовският президент Хашим Тачи ще се срещне в началото на следващата седмица с американския президент Доналд Тръмп, предаде Танюг. Според косовския портал Индексонлайн, който се позовава на дипломатически източници, Тачи и Тръмп ще разговарят \"за инициативата за корекция на границата между Косово и Сърбия, която САЩ подкрепиха\", предаде БТА. Порталът коментира, че това е очаквана тема за разговор след изявлението на съветника на Тръмп за националната сигурност Джон Болтън преди няколко дни, че \"ако двете страни могат да работят една с друга и да постигнат споразумение, САЩ няма да отхвърлят корекция на териториите\". Предполага се, че Тръмп и Тачи ще разговарят и за двустранните отношения и за събитията в Западните Балкани с акцент върху диалога между Белград и Прищина.", "date": "2018.09.17", "title": "Косовският президент Хашим Тачи ще се срещне с Доналд Тръмп следващата седмица"}
{"url": "https://www.24chasa.bg/novini/article/7060205", "text": "Кметът на София Йорданка Фандъкова и заместник-министърът на труда и социалната политика Зорница Русинова ще подпишат утре договор за изпълнение на проект за изграждане на \"Център за подкрепа за лица с увреждания\" със 100 процента безвъзмездна финансова помощ от Оперативна програма \"Развитие на човешките ресурси 2012-2020\". Това съобщиха от пресцентъра на Столичната община. Договорът ще бъде подписан на 18 септември от 13.00 часа в зала Официална в сградата на Столична община. По проекта ще бъде създадена пилотна услуга \"Център за подкрепа за лица с увреждания\" за осигуряване на комплексна подкрепа чрез интегрирани социални услуги в общността за лица с увреждания, включително с тежки множествени увреждания, и подкрепа на семействата и близките, които полагат грижа за тях. За ефективното функциониране на услугата ще бъде осигурен квалифициран екип от 20 специалисти, който ще бъде обучен за управлението и предоставянето на новите услуги. Срокът за изпълнение на договора между ОП \"Развитие на човешките ресурси\" и Столична община е 18 месеца. Целта на процедурата, по която се финансира проектът, е да бъде осигурена качествена грижа за лицата с тежки увреждания чрез създаване на иновативни центрове за комплексна подкрепа на лица с увреждания и техните семейства в шест общини в България.", "date": "2018.09.17", "title": "Утре подписват договор за създаване на \nцентър за хора с увреждания в София"}
{"url": "https://www.24chasa.bg/novini/article/7060228", "text": "Преди 30 години имахме възможност, въпреки вярването на мнозина, че е невъзможно нещо да се промени, ние мобилизирахме приятелите си и гласувахме за тази промяна. Днес Полша използва неограничените възможности, предлагани от ЕС, написа днес в профила си в Туитър председателят на Европейския съвет Доналд Туск, който чрез видеопослание на македонски език призова гражданите на Република Македония да гласуват на референдума на 30 септември и да не пропускат възможността, предаде агенция МИА. В живота си много рядко получаваме възможност да променим съдбата си и още по-рядко можем да променим съдбата на цяла нация. Това е личният ми опит. Нямаше да ви говоря за това днес, ако не смятах, че и вие може да успеете. Поуката ми в живота е простичка: \"никога не пропускайте добрата възможност, когато ви приканят да гласувате\", написа Туск.", "date": "2018.09.17", "title": "Туск: Никога не пропускайте възможността, когато ви приканят да гласувате"}
{"url": "https://www.24chasa.bg/novini/article/7060231", "text": "Русия и Турция се споразумяха да създадат демилитаризирана буферна зона в сирийската провинция Идлиб, която ще разделя сирийските правителствени сили от бунтовническите сили. Това заяви днес руският президент Владимир Путин след преговори с турския си колега Реджеп Тайип Ердоган, предадоха световните агенции. Турски и руски военни ще патрулират в зоната, за да гарантират, че установеният в нея режим се спазва. По силата на споразумението всички тежки оръжия ще бъдат изтеглени от зоната, а \"радикално настроените\" бунтовници, включително \"Джебхат ан нусра\", ще трябва да се изтеглят от нея, предаде БТА. \"Решихме до 15 октомври тази година да създадем по линията на съприкосновение демилитаризирана зона с ширина 15-20 км\", заяви Путин на пресконференция след срещата в Сочи. Руският президент съобщи и за други договорености, постигнати при разговорите с Ердоган. Той каза, че по предложение на турския му колега до 10 октомври е планирано да бъде изведено от зоната тежкото въоръжение, танковете, реактивните системи за залпов огън, оръдията и минометите на всички опозиционни групировки, посочва ТАСС. Контрол в демилитаризираната зона ще осъществяват подвижни патрулни групи на турските подразделения и подразделения на руската военна полиция. Предвижда се възстановяване на транзитното движение по трасетата Алепо - Латакия и Алепо - Хама не по-късно от края на годината, пак по предложение на турската страна, каза Путин. Руският държавен глава подчерта, че Русия и Турция работят усилено за решаване на кризата в Сирия, укрепване на режима на прекратяване на огъня и подобряване на хуманитарната ситуация. \"Убеден съм, че с това споразумение избегнахме опасността от голяма хуманитарна криза в Идлиб\", заяви на свой ред Ердоган на пресконференцията. След като двамата президенти се договориха за създаването на демилитаризирана зона, руският министър на отбраната Сергей Шойгу заяви, че нова военна операция в Идлиб няма да има.", "date": "2018.09.17", "title": "Русия и Турция се договориха за създаването на демилитаризирана зона в Идлиб"}
{"url": "https://www.24chasa.bg/novini/article/7060054", "text": "След 23 години прекъсване „Космос“, с който поколения жадни за знания българи израстнаха в годините на Желязната завеса, се възражда в луксозно пълноцветно списание от 21 септември. Изданието излиза за първи път през 1962 г., а колекциорите пазят и до днес тези почти 300 книжки, написани на великолепен език от блестящи редактори и разказвачи. Списание, което в годините на социализма, трябваше да ти запази близък продавач на сергията, за да бъде прочетено от кора до кора от цялото семейство. Космос от знания, който създаде няколко поколения свободомислещи учени и мечтатели. Днес \"Космос\" се завръща в по-модерен дизайн и с повече страници. Той ще е различен като съдържание, тъй като светът около нас се промени през всичките тези години, както бонбоните \"Черноморец\" вече не са това, което бяха във времето на социалистическия дефицит. Първият обновен брой е посветен на оцеляването. Ще прочетете какви са шансовете на тези, които падат от високо, и ще се събуди ли някога от комата великият шампион от Формула 1 Михаел Шумахер? Ще подготвяме за вас във всеки брой криминални загадки от по-близката и по-далечна история на човечеството. Този път за Пабло Ескобар и Тутанкамон. Ще надникнем зад кулисите на НАСА и ще се пренесем в паралелните светове, където може би в този момент животът ви протича по различен начин. Разбира се, подготвили сме специално \"Досие\" за конспирациите за атентатите от 11 септември и за един диамант, който носи проклятие на крале, кралици, бижутери, търговци и банкери от Мария Антоанета до Пиер Картие. Както в този брой, така и в бъдеще, ще разказваме за вас много истории за интересни личности от всички сфери на живота - първите - за демоните на Антъни Бурдейн и братоубийствената война, която дава живот на големите спортни брандове - \"Пума\" и \"Адидас\". Машина на времето ще ни връща към издания на „Космос“ от 60-те до 90-те години на миналия век, за да покажем тогавашни статии и анализи, които към днешна дата изглеждат нелепо или пък са уникално сбъднати прогнози. Списанието се изработва от екипа на вестник \"168 часа\" и научни експерти.", "date": "2018.09.17", "title": "„Космос“ се завръща като луксозно списание!"}
{"url": "https://www.24chasa.bg/novini/article/7060032", "text": "Британският премиер Тереза Мей предупреди, че нейният план за Брекзит е единствената алтернатива на липсата на споразумение за Брекзит. Това Мей казва в интервю за Би Би Си. Откъси от него бяха излъчени вчера и тази сутрин. А пълното интервю ще бъде излъчено тази вечер, предадоха световните агенции, цитирани от БТА. Говорейки за \"своя план\", Тереза Мей визира така наречения \"план от Чекърс\". Той бе предложен и договорен по-рано това лято по време на изнесено заседание на британското правителство в правителствената резиденция в Чекърс. \"Планът от Чекърс\" предвижда запазването на тесни търговски отношения между Великобритания и ЕС след Брекзит и по-специално създаване на зона за свободна търговия за промишлените стоки и селскостопанските продукти, като същевременно се слага край на свободата на движение на европейските граждани и на контрола на Съда на ЕС, припомня Франс прес. \"Мисля, че ние ще постигнем добро споразумение. Ще го донесем от преговорите с ЕС и ще го предложим за гласуване на парламента\", заяви Тереза Мей. \"Мисля, че алтернативата на това споразумение ще бъде липсата на споразумение, което ще има непредвидим ефект\", допълни тя. \"Не искам индустриалците да имат усещането, че ще трябва да работят съгласно най-разнородни правила, защото това ще усложни живота им и ще означава потенциално оттегляне на компании от тази страна\", добави Мей. Според нея нейният план е единственият, който отговаря на желанието на мнозинството от британците, гласували на референдума преди две години за напускане на ЕС. Същевременно планът избягва установяването на граница между Ирландия и Северна Ирландия, смята още Мей. Бившият британски външен министър Борис Джонсън, който е привърженик на твърдия Брекзит, разкритикува плана и се обяви за ясно скъсване с ЕС. Той предупреди днес във в. \"Дейли телеграф\", че преговорите вървят към \"зрелищна катастрофа\", отбелязва Асошиейтед прес. Преговарящите за Брекзит искат да постигнат споразумение до европейската среща на върха през октомври или най-късно в началото на ноември. Това ще бъде само няколко месеца преди Брекзит, който е предвиден за 29 март догодина. Евентуалното споразумение обаче би трябвало да бъде одобрено и от британския парламент, в който Мей разполага с много малко мнозинство, както и от парламентите на 27-те страни от ЕС и от Европейския парламент, припомня Франс прес. Британската Лейбъристка партия предупреди, че ще гласува срещу споразумение за Брекзит, основаващо се на \"плана от Чекърс\" на Мей. Лейбъристите са най-голямата опозиционна партия в парламента, отбелязва Франс прес.", "date": "2018.09.17", "title": "Тереза Мей за Брекзит: Мисля, че ще постигнем добро споразумение"}
{"url": "https://www.24chasa.bg/novini/article/7060035", "text": "Министърът на земеделието, храните и горите Румен Порожанов се срещна днес в Атина с гръцкия си колега Ставрос Араховитис. Това съобщиха от пресцентъра на Министерството на земеделието, храните и горите. Двамата министри бяха единодушни по отношение на запазване на бюджета на Общата селскостопанска политика (ОСП) на нивото на 2014-2020. Те смятат, че Многогодишната финансова рамка трябва да бъде приета преди изборите през месец май 2019 г. за нов Европейски парламент. ОСП следва да остане обща политика и бюджетът е най-важен, за да няма Европа на различни скорости. Министър Порожанов изрази подкрепата си за Меморандума на няколко държави-членки за запазване на бюджета на ОСП след 2020 г. Министрите се съгласиха, че двете държави имат много сходни проблеми и трябва да бъдат обединени, за да отговорят на очакванията на стотици хиляди земеделски производители. Те споделиха също опасенията си за бюрокрацията, която ще се създаде при изготвянето на Стратегическите планове за ОСП. Двамата министри подкрепят обвързаната подкрепа. По време на срещата министър Порожанов запозна гръцкия си колега с превантивните мерки, предприети от България по отношение на Африканската чума по свинете. Двамата министри се обединиха около идеята за координиране на усилията за създаване на работна група, която ще работи съвместно по отношение на ветеринарните и фитосанитарни въпроси, както и търговията със селскостопански продукти.", "date": "2018.09.17", "title": "Порожанов и гръцкият му колега са за запазване на бюджета на Общата селскостопанска политика"}
{"url": "https://www.24chasa.bg/novini/article/7060056", "text": "\"НИМХ най-вероятно от 1 януари другата година ще бъде изведен от структурата на БАН и ще бъде зачислен към Министерството на образованието\". Това каза пред   министърът на образованието Красимир Вълчев. \"Все повече децата използват електронни източници. Ще имаме във всички обществени сфери в следващите години недостиг на специалисти. Още от сега трябва да предприемем действия. Най-големият недостиг ще бъде след 10 години\", коментира той. \"Заплащането трябва да бъде по-високо от средната заплата в страната. 18-годишният млад човек знае, че светът е голям и миграцията е голяма\", допълни министърът. \"Най-трудната задача за образователната система е, че трябва да подготви деца за пазара на труда и през 2050 г. Ще трябва да се програмира във всички сфери. Няма да има сфера, която да не бъде засегната от информационните технологии, затова въвеждаме в 3-ти клас компютърно моделиране. По-нататък в другите класове увеличаваме паралелките за информационни науки\", обясни Вълчев.                                                                                                                                                                                                                                                                                                                       ", "date": "2018.09.17", "title": "Вълчев: НИМХ излиза от БАН най-вероятно от 1 януари 2019 г."}
{"url": "https://www.24chasa.bg/novini/article/7059797", "text": "Турският президент Реджеп Тайип Ердоган каза, че след срещата му днес с президента на Русия Владимир Путин, посветена на кризата в Сирия, ще бъде направено съвместно изявление, което \"ще даде нова надежда\" за региона, предаде агенция Ройтерс, цитирана от БТА. Ердоган заяви това пред журналисти преди разговорите му с Путин в черноморския курорт Сочи. Той не даде повече подробности за изявлението, посочва агенцията.", "date": "2018.09.17", "title": "Ердоган: Срещата ми с Путин за кризата в Сирия ще даде нова надежда за региона"}
{"url": "https://www.24chasa.bg/novini/article/7059812", "text": "Управителният съвет /УС/ на свое извънредно заседание днес взе решение във връзка с подписан на 14 септември т.г. протокол между министъра на образованието и науката, председателя на БАН, председателя на Общото събрание /ОС/ на БАН, представител на Общото събрание на учените в НИМХ-БАН и председателя на синдиката \"Висше образавание и наука\" към КНСБ, относно искане на НИМХ-БАН за споразумение между БАН и НИМХ-БАН. Това съобщава пресцентърът на Академията и допълва, че след явно гласуване Управителният съвет на БАН е решил да удължи срока на взетото от УС на БАН решение /Протокол номер 13/13.09.2018 г., т.1.2./ за разглеждане на кандидатури за временно изпълняващ длъжността \"директор\" на НИМХ-БАН до 18 септември 2018 г. Във връзка с подписване на споразумение между БАН и ОС на учените в НИМХ-БАН, с гарант министърът на образованието и науката, свързано с нормалното функциониране на НИМХ до извеждането му от структурата на БАН, УС на БАН е решил да даде мандат на председателя на БАН да води преговори и подпише споразумение. В него трябва да се поеме ангажимент, че до приключване на бюджетната година НИМХ-БАН ще разполага и ще се разпорежда със средствата от субсидията от държавния бюджет, както и със средствата от собствени приходи, съгласно утвърдения бюджет на института по реда на чл. 16, ал. 1, т. 11 и чл. 40, ал.1, т.4 от Устава на БАН. Управителните органи на БАН, съгласно своите правомощия, ще осигурят всички необходими условия за нормално, спокойно и безпроблемно функциониране на НИМХ до приключване на процедурата по преструктурирането му. Управителният съвет на БАН се съгласява да разгледа кандидатурите за временно изпълняващ длъжността \"директор\" на НИМХ, предложени от Общото събрание на учените в НИМХ, и да предложи на председателя на БАН за назначаване на една от тях, която отговаря на изискванията на Устава на БАН. Председателят може да поеме ангажимент да се внесат за разглеждане в Общото събрание на БАН въпроси от правен характер, свързани с извеждането на НИМХ от структурата на БАН, е решил още УС на Академията.", "date": "2018.09.17", "title": "Кандидатурите за временен директор на\nНИМХ ще се разглеждат до утре"}
{"url": "https://www.24chasa.bg/novini/article/7058449", "text": "Коалиционни разпри, атаки на опозицията, наближаващи европейски и местни избори, както и различия сред самите управляващи по концепцията за здравната реформа може да я отложат за втората половина на 2019 г. Това прогнозираха пред “24 часа” високопоставени източници. Иначе здравният министър Кирил Ананиев вече е пред финала на подготвяната от началото на лятото реформа. Целта ѝ е да свие източването на пари, да ограничи нерегламентираните плащания и рязко да повиши качеството на здравните услуги. Според запознати които да бъдат обсъдени. И в зависимост от подкрепата да бъдат доразработени детайлите по тях. Както “24 часа” вече писа, едната линия за реформи предвижда едновременно със здравната вноска от 8% да се въведе и  . Най-горещите спорове тук са около това дали застраховката да бъде с фиксирана цена, например 12 лв., или да бъде процент от дохода - например 2%. Все още няма решение и по това над каква сума лечението да се покрива от застраховката - над 700 лв. или повече, а също и дали то да се променя и за какъв период - например в края на всяка година за следващата. В зависимост от крайното решение можело да се промени и съотношението, в което НЗОК и пациентът да си поделят разходите по лечението над избрания таван. Горещи спорове текат и по това кои услуги да се доплащат и кои да финансира касата. Ако при крайното решение надделее мнението да се избере този модел, това означава, че които да отиват в застрахователни компании и да гарантират доплащането. Това на свой ред ще наложи и законови поправки, които да допуснат застрахователните компании до контрол над плащанията, както и да уредят отношенията им със здравната каса. Което също изисква още време, за да се редактират внимателно текстовете. Втората линия за реформи залага на  и създаването на конкурентни частни каси. Това означава, че вноската - непроменена (т.е. сегашните 8%) или пък увеличена, може Правото за избор най-вероятно ще бъде на пациентите - те ще решават дали да останат само в държавната здравна каса или към нея да добавят и частна. Този вариант изисква и повече време за реализация, тъй като за него са нужни най-много законодателни промени, вкл. и за контрол над евентуална нелоялна конкуренция между касите, над възможно дискриминиране на тежко болни пациенти и пр. Едва след общественото обсъждане на двата основни варианта и техни вариации, които отразявят всяко рационално предложение, те ще влязат в парламента. “Ако по предложените модели няма консенсус, ще се правят в системата с бюджета на НЗОК за следващата година”, направи уговорка финансовият министър Владислав Горанов през миналата седмица. Освен по детайлите на двата концептуални модела продължават обсъжданията и дали здравното министерство само̀ да определя цените на здравните услуги, или да продължи да ги договаря с лекарския съюз. Ще се обсъжда и идеята да се преобразуват ли държавните и общинските болници, които да влязат под шапката на областните, или не.", "date": "2018.09.17", "title": "Спорове, ремонтът на кабинета и местните избори отлагат с 1/2 г.  здравната реформа"}
{"url": "https://www.24chasa.bg/novini/article/7059878", "text": "Членството в Европейския съюз и НАТО остава стратегическа цел и най-висок приоритет за Република Македония, който ще допринесе за напредъка и просперитета на целия регион, заяви днес македонският президент Георге Иванов на среща с американския министър на отбраната Джеймс Матис, предаде агенция МИА. Иванов каза, че Република Македония остава стабилен стратегически партньор на САЩ и ще продължи да работи за сигурността, свободата и демокрацията в региона и да участва в борбата с тероризма и другите заплахи на световно равнище, предаде БТА. Президентът благодари за подкрепата на САЩ за реформите в отбраната на Република Македония, както финансова, така и практическа и техническа чрез съвместни учения, тренировки и мисии. Иванов подчерта, че македонската армия със своя професионализъм и висока бойна готовност е доказан партньор на НАТО и дава своя принос в международните мироопазващи мисии на алианса. Иванов и Матис размениха мнения за актуалната политическа ситуация в Република Македония, евроатлантическите перспективи на страната и двустранното сътрудничество в областта на отбраната и сигурността.", "date": "2018.09.17", "title": "Георге Иванов: Членството в ЕС и НАТО остава стратегическа цел на Македония"}
{"url": "https://www.24chasa.bg/novini/article/7059881", "text": "Въпросът отново излезе на преден план при последната патова ситуация в Европейския парламент, който в сряда миналата седмица реши да се санкционира Унгария за нелибералната й политика. И в Швеция, където крайната десница се представи достътъчно добре на изборите в неделя, за да гарантира, че границите й ще бъдат по-строго контролирани. И във Великобритания, където предварителното споразумение за Брекзит сега изглежда по-близо. Идеалите за по-обединена Европа имат нужда от изясняване. Трябва да се реши дали Европейска федерация, заличаваща суверенитета на участващите народи, е желана и от кого. Това пише Джон Лойд за Ройтерс, цитиран от БТА В далечното миналото това е изглеждало лесно. Има договори - Аугсбургският от 1555 г. и Вестфалският от 1648 г., сключени след години на кланета - базирани като цяло на принципа, че националните държави са естественият ред на международните отношения. Договорите не спряха войните, нито разрушиха всички империи, нито откриха нова ера на религиозна толерантност. Но смисълът им бе, че държавите, който могат да изискват преданост на гражданите, живеещи в техните граници, са основата на властта. Кой командваше, който упражняваше властта? Естествено владетелят - който с течение на времето бе определян по волята на народа. По-старите държави като Великобритания и Франция имаха опит в това. Нововъзникналите държави като Германия и Италия през втората половина на 19 век се стремяха да ги настигнат. През 20 век антиимпериалистическият импулс, насърчаван най-вече от САЩ, се разпространи и създаде много нови нации. Принципът на националната държава стана преобладаващ в световния ред. Но още по-голямото клане през Втората световна война и нацизмът накараха няколко мислители и активисти в опустошена Европа да видят в национализма не профилактика срещу войната, а нейна основна причина. Икономическата взаимозависимост и бавната, но устойчива интеграция между правителствата щеше да замени \"баланса на силите\" между държавите, който толкова явно се провали. Властта вече нямаше да бъде нестабилно балансирана, а обединена в една миролюбива организация: федерална Европа, посветена на мира, с близки страни, присъединяващи се при условие, че спазват правилата на клуба: сътрудничество, демокрация, равенство, свобода на словото, пазара и пресата, зачитане на гражданското общество. Ценностите на западния либерализъм бяха въплътени в нов модел на управление, отхвърлило стария. Но клубът си има правила, граници, които не могат да бъдат нарушавани. Унгария, член на ЕС от 2004 г., тази седмица беше осъдена, заради нарушаването им. Доклад на члена на Партията на зелените в Европейския парламент от Холандия Юдит Сарджентини установи, че унгарското правителство, водено от ставащия все по-авторитарен Виктор Орбан, изцяло е нарушило независимостта на съдебната власт, пресата и университетите, и е много корумпирано. В резултат на това Европейският парламент гласува за първи път в историята си да накаже Унгария, лишавайки я от право на глас в Съвета на министрите на ЕС. Орбан, осъдил мярката като изфабрикувана и взета още преди дебата, беше пределно рязък, заявявайки че Унгария \"няма да се поддаде на изнудване\". Това е била според него атака срещу унгарската държава и народ от страни, които са позволили потоци от мигранти да влязат в Европа и са се опитвали да накарат Унгария да направи същото. Отпорът на Орбан драматично постави въпроса: дали ограничена демократична асоциация като ЕС има правото да оспорва властта на избрано правителство като неговото? Орбан критикуваше либерализма на ЕС и най-вече миграционната му политика от избирането си през 2010 г. Тази година със засилената подкрепа след изборите през април и с широката поддръжка на патриотично-популистките партии, които са на власт в Полша и Италия, и съвсем наскоро разширили подкрепата си в Швеция, той се чувства все по-силен да отправи предизвикателство към ЕС. Орбан се възприема като защитник на истинските християнски ценности, носещ пламъка на на войнстващото християнство, позагаснал в ръцете на западноевропейците, които са безразлични и дори насърчаващи инвазията в Европа на основно мюсюлмански мигранти. Той ще продължи и то уверено, тъй като решението на Европейския парламент трябва да бъде одобрено от лидерите на 28 страни членки (включително все още отделящата се Великобритания) и сред тях той има съюзници, най-вече Полша и Италия, които могат да наложат вето. Патовата ситуация с Унгария постави жестоко, но императивно въпроса за правомощията. Въпросът, който бе поставен пред съюза и от Еманюел Макрон, лидерът, който най-категорично се противопоставя на националистите популисти. Насърчавайки по-енергичния напредък към по-тясна европейска интеграция, само френският президент постави въпроса ребром: кой е за федерация? И кой е против? Лидерите, подкрепящи Макрон, гласуваха за еврото, което беше колкото механизъм за по-тясна интеграция, толкова и нова валута, съгласявайки се на \"все по-тесен съюз\" и същевременно отдръпвайки се от по-силно интегриран банков и финансов сектор, за който управляващите в Германия десноцентристки партии и северните страни се страхуват, че би означавал повече безотговорност за южните страни. Орбан разчита на това разделение. Той вижда засилването на националистите, разбира нежеланието на съюза да произведе нещо повече от декларации и междувременно заема изчаквателна позиция. Но Макрон, който ускори темпото и настоява, че трябва да се вземе решение, също излезе с предложение за среден път между интеграцията и излизането, избрано от Великобритания. Той предложи Европа на концентричните кръгове, с интегрирано ядро и все по-слаби връзки със съюза на страните, намиращи се далеч от центъра. Това е правилния път: такъв който устройва тези страни, които виждат в съюза зародиш на държава и онези, които го виждат като споразумение за свободна търговия с по-добро междудържавно сътрудничество по избрани въпроси. Когато бъде приет, той трябва да освободи ЕС от самоналожената му дилема - как да се направи съюзът по-тесен, след като много от страните членки искат да поддържат дистанция. Те искат това, защото искат да запазят националния си суверенитет, а както изглежда и хората, които гласуват за тази политика. Националната държава показва ясно кой командва. ЕС отлага решаването на въпроса за бъдещата идеална държава. Орбан използва тази голяма истина и изгради полуавторитарното си управление върху нея. Междувременно британците направиха своя избор. Унгарците, поляците и италианците минаха във вражеския лагер. Други искат да останат сред неопределилите се. Но времето на неопределеността изтича. *Джон Лойд е съосновател на Института на Ройтерс за журналистика в Оксфордския университет, където е старши изследовател. Изразеното мнение е само негово, не на агенцията.", "date": "2018.09.17", "title": "Защо \"средният път\" на Макрон е най-добрият вариант за ЕС?"}
{"url": "https://www.24chasa.bg/novini/article/7059883", "text": "Групата на Зелените в Европейския парламент представи днес едновременно четирима кандидати за председател на Европейската комисия. По-рано днес заявката си подаде Марош Шефчович (ПЕС), а миналата седмица пръв поведе състезанието Манфред Вебер (ЕНП). Зелените ще избират между Петра де Сютер (Белгия), Бас Ейкаут (Холандия); Франсиска (Ска) Келер (Германия) и Атанас Шмидт (България). Шмидт е зам.-председател на Зелената партия в нашата страна и е програмист. Предвижда се Зелените да оставят списъка отворен до 28 септември. На 23-25 ноември в Берлин те ще потвърдят основния си водещ кандидат за ЕК. До края на годината се очаква и останалите водещи европейски партии да се спрат на единна водеща кандидатура. След това окончателните кандидати ще търсят подкрепа до изборите за евродепутати през май догодина. Партията, която спечели мнозинство в ЕП, би следвало да представи водещия си кандидат за следващ председател на ЕК. Последната дума кой ще ръководи комисията ще имат Европейският съвет и ЕП. Предвижда се новата ЕК да бъде съставена следващата есен.", "date": "2018.09.17", "title": "Българин сред 4-мата кандидати на Зелените в ЕП за председател на Еврокомисията"}
{"url": "https://www.24chasa.bg/novini/article/7059884", "text": "Испанският премиер Педро Санчес обяви, че ще настоява за отмяна на имунитета на депутатите и на лица на изборни длъжности, предадоха Асошиейтед прес и Ройтерс. Санчес говори за намерението си на проява по случай 100 дни от идването на правителството му на власт, предаде БТА. За приемането на подобно предложение е необходима парламентарна подкрепа, а социалистическата партия на Санчес разполага само с 84 от общо 350 места в долната камара на парламента, отбелязва АП. Санчес също така каза, че планира да представи пред парламента проектобюджета на правителството за 2019 г. през ноември-декември.", "date": "2018.09.17", "title": "Педро Санчес: Ще настоявам за отмяна на имунитета на депутатите"}
{"url": "https://www.24chasa.bg/novini/article/7059893", "text": "Седем полицаи бяха ранени днес в Киев при сблъсъци между полицията и националисти, протестиращи срещу екстрадицията в Русия на предполагаем член на \"Ислямска държава\", предаде Франс прес, цитирана от БТА. Според поддръжниците си ингушът Тимур Тумгойев се е сражавал срещу сепаратистите в Източна Украйна. Десетки представители на няколко крайнодесни движения излязоха на демонстрацията пред седалището на главната прокуратура в Киев заради намерението на украинските власти да екстрадират Тумгойев в Русия. Сблъсъците започнали, когато демонстрантите започнали да хвърлят павета по един от входовете на сградата и запалили кофа за боклук. Седем полицаи бяха ранени при опитите на протестиращите да влязат в сградата на прокуратурата, съобщи полицията. Според поддръжниците си Тимур Тумгойев от ноември 2017 г. се е сражавал като доброволец срещу сепаратистите в Източна Украйна и е \"личен враг на лидера на Чеченската република Рамзан Кадиров\". Прокуратурата обаче увери, че не е получила никаква информация от адвокатите на Тумгойев той да е участвал в конфликта в Източна Украйна. Русия обвинява Тумгойев, че е член на \"Ислямска държава\".", "date": "2018.09.17", "title": "7 полицаи са ранени при сблъсъци с националисти в Киев"}
{"url": "https://www.24chasa.bg/novini/article/7059897", "text": "Лидерът на партията \"Независими гърци\", по-малкият коалиционен партньор в гръцкото правителство, Панос Каменос заплаши, че ще оттегли всичките си министри и доверието в правителството преди \"договорът от Преспа\" да пристигне в гръцкия парламент, съобщават македонските телевизии. Каменос обвини македонския премиер Зоран Заев, че си измисля неща, които ги няма в договора, предава БТА. \"Няма да участваме в правителство, което ще внесе в парламента този договор, което означава, че ще оттеглим доверието си в правителството. Господин Заев вече нарушава договора, като казва неща, които не съществуват в този договор. Не казва, че вече няма да бъдат \"Македония\", заяви Каменос. Той твърди, че миналата седмица премиерът Алексис Ципрас разговарял за това със Заев по телефона. Без партията на Каменос управляващата Сириза на Ципрас няма мнозинство в гръцкия парламент, за да ратифицира Преспанския договор. Нещата за Ципрас се усложниха допълнително, след като и опозиционната \"Потами\" /Реката/, която се смяташе за алтернатива на Каменос, миналата седмица се отказа от договора и обяви, че няма да гласува за ратифицирането му.", "date": "2018.09.17", "title": "Гръцки партиен лидер: Заев нарушава договора от Преспа"}
{"url": "https://www.24chasa.bg/novini/article/7059938", "text": "Комисарят по цифровата икономика и общество Мария Габриел днес е на стратегическа мисия в Сърбия с фокус върху Цифровата програма за региона на Западните Балкани, сътрудничеството в областта на киберсигурността и стъпките, които правителството на Сърбия предприема по пътя за присъединяване към ЕС, предаде БТА. Както съобщи отдел \"Преса и медии\" на Представителството на ЕК в България, на пресконференция със сръбския премиер Ана Бърнабич комисарят отбеляза, че ЕС е важен партньор на Сърбия в процеса на цифровизация, подкрепен от Цифровата програма за региона, която стартира през юни в София. Стълбовете на програмата са пътната карта за намаляването на тарифите за роуминг, мерките за повишаване на цифровите умения, разгръщането на цифровата инфраструктура и подкрепата за цифровизиране на предприятията, а активното участие на Сърбия е ключов елемент за успеха на програмата. \"Важно е да насърчаваме сръбските власти в усилията им за изпълнение на приоритетите в Цифровата програма за Западните Балкани. Вече представихме пътната карта за намаляване на тарифите за роуминг, а сега основното предизвикателство е да се постигне споразумение на регионално ниво. Амбицията ни е да има такова споразумение между шестте държави до април и да го представим на Срещата на високо равнище в областта на цифровите технологии в Белград. Гражданите, институциите, бизнесът имат нужда да общуват по-добре помежду си, но това не можем да постигнем, докато роумингът за мобилни данни е над 14 евро за мегабайт. Разчитам да не спираме усилията за промяна на ситуацията и от юли да постигнем цена от 75 цента, а след 2021 г. цената да падне до 20 цента\", коментира комисар Мария Габриел. Тя подчерта, че ЕС участва в този процес на политическо равнище, но също така е в контакт с мобилните оператори и националните и европейски регулатори. Комисарят и сръбският премиер изразиха надежда, че постоянната подкрепа на ЕС в крайна сметка ще доведе до положителни резултати. Отвъд роуминга, българският еврокомисар открои като приоритет съвместната работа със Сърбия в областта на киберсигурността, цифровите иновационни хъбове, цифровото образование и умения. \"Имаме възможности за сътрудничество по отношение на киберсигурността чрез прилагането на директивата за неприкосновеността на личния живот (NIS), както и новото ни предложение за Европейски център за киберсигурност и мрежа от национални центрове. Много важни са цифровите умения, затова се надявам повече сръбски училища да се включат в инициативата ни Европейска седмица на програмирането, а младите хора да се възползват от схемата за трансграничен стаж Цифрова възможност, което би отговорило на недостига на експерти в цифровата сфера. Що се отнася до бизнеса, ще се радвам във всеки регион в Сърбия да бъдат изградени центрове за цифрови иновации в подкрепа на малките и средните предприятия в цифровата им трансформация\", заяви още комисар Мария Габриел. Българският еврокомисар и сръбският премиер посочиха предстоящата през април Среща на високо равнище като изключителна възможност Сърбия да представи постигнатите в страната резултати в областта на цифровизацията, изпълнението на Цифровата програма за Западните Балкани и начините за по-нататъшно ускоряване на процеса.", "date": "2018.09.17", "title": "Мария Габриел: Сърбия е стратегически участник в цифровизацията на Западните Балкани"}
{"url": "https://www.24chasa.bg/novini/article/7059955", "text": "Косовският президент Хашим Тачи заяви, че западните съюзници на Косово не са успели досега да убедят Сърбия да признае независимостта на Косово и не могат да гарантират, че ще успеят да го направят в близко бъдеще, предаде агенция МИА, цитирана от БТА. В авторски текст, публикуван на сайта на президентството, Тачи посочи, че отказът на Сърбия да признае независимостта на Косово е главна пречка за евроатлантическата му интеграция. \"Някой може да каже, че Сърбия трябва да признае Косово без условия и в рамките на сегашните граници. И аз искам същото. Но мислите ли, че ще убедим Сърбия да направи такова нещо? За съжаление, не. А ЕС и нашите съюзници САЩ, Германия, Великобритания, Франция, Италия и много други държави - мислите ли, че те ще убедят Сърбия да признае Косово? Отново отговорът е не\", написа Тачи. Според него споразумение за нормализиране на отношенията между Сърбия и Косово може да се постигне само ако двете страни направят компромис. Тачи отново предложи корекция на границите със Сърбия, като изтъкна, че евентуално споразумение за границите ще осигури на Косово признаване от страна на Сърбия и присъединяване на трите южни сръбски общини с албанско население към Косово. Президентът припомни, че тази негова идея е предизвикала много \"шум и омраза\", но никой не е предложил рационални контрааргументи. \"Косово е много малка държава, за да произвежда толкова много омраза, която разединява нашето общество\", подчерта Тачи. Президентът завършва с изявлението, че времето на войни между Сърбия и Косово е минало, но краят на този конфликт може да се констатира само ако двете страни постигнат окончателно споразумение.", "date": "2018.09.17", "title": "Хашим Тачи: Западът не може да убеди Сърбия да признае Косово"}
{"url": "https://www.24chasa.bg/novini/article/7059937", "text": "Американски ветеринари помогнаха на пет катерички, чиито опашки се бяха заплели в \"гордиев възел\" в гнездото, съобщи Скай нюз. Катеричките се оплели в тревата и пластмасата, донесена от майка им за постелка. Те били много неспокойни и уплашени. Затова ветеринарите към рехабилитационния център за диви животни в Уисконсин трябвало първо да ги упоят, за да не ги наранят с ножиците. Опашките на всички катерички пострадали, някои били с нарушено кръвообращение. Те обаче вече се възстановяват и \"очите им блестят\", предава БТА.", "date": "2018.09.17", "title": "Ветеринари помогнаха на катерички със заплетени опашки"}
{"url": "https://www.24chasa.bg/novini/article/7059964", "text": "Германският канцлер Ангела Меркел смята, че шефът на Федералната служба за защита на конституцията (контраразузнаването) Ханс-Георг Маасен трябва да напусне поста си. Това съобщи германският вестник \"Велт\", като се позова на източници в управляващата в Германия коалиция на блока ХДС/ХСС и Германската социалдемократическа партия, цитиран от ТАСС и БТА. Според изданието Меркел е застанала на страната на социалдемократите, които искат оставката на Маасен. Това означава, че съдбата му е решена още преди планираната за утре среща на лидерите на партиите от управляващата коалиция, на която трябваше да бъде обсъждана именно ситуацията около ръководителя на контраразузнаването. Според канцлера шефът на специалната служба не може да остане на поста, защото \"се е намесил в политическото ежедневие\". През почивните дни Меркел е дала сигнал пред представители на коалицията, че има желание да смени Маасен, съобщава \"Велт\". Скандалът избухна, след като Маасен заяви в интервю за вестник \"Билд\", че службата му не разполага с достоверни сведения в саксонския град Кемниц да е имало нападения на демонстриращи над мигранти. След това той бе подложен на критики, защото изявлението беше в пълно противоречие с оценката на Меркел и нейния прессекретар Щефен Зайберт, която беше, че такова нещо е имало. Впоследствие ситуацията се усложни още повече, след като се оказа, че Маасен е предоставил все още непубликувани данни от доклад на своята служба на партия \"Алтернатива за Германия\", която се противопоставя на приема на имигранти. Ръководството на ГСДП призова Меркел да уволни Маасен, но под своя закрила го взе министърът на вътрешните работи Хорст Зеехофер, който заяви, че вярва на шефа на контраразузнаването.", "date": "2018.09.17", "title": "Меркел подкрепи предложението шефът на германското контраразузнаване да бъде отстранен"}
{"url": "https://www.24chasa.bg/novini/article/7059967", "text": "Жертвите на бурята Флорънс в американските щати Северна и Южна Каролина са най-малко 17, предаде Ройтерс, цитирана от БТА.  Тази сутрин Флорънс премина през западната част на Северна Каролина. В резултат се изля още дъжд, водата от който няма къде другаде да отиде, освен в коритата на реките или да наводни магистрали и домове, а също и да заплаши още животи, докато се движи към Вирджиния и Нова Англия. За двете Каролини \"най-лошото предстои\", защото нивата на реките са достигнали рекордни стойности, заяви Зак Тейлър, представител на Националната служба по метеорология на САЩ. \"Почвата е подгизнала и не може да поеме повече дъжд, но, за съжаление, тази вода трябва да отиде все някъде\", добави той. \"По-късно през деня тези реки ще започнат да достигат предела си и това ще продължи и утре и в други ден, а може би и по-дълго\", каза той. Предупрежденията за свлачища и \"продължителни и значителни преливания на реки\" в целия регион ще останат в сила през следващите няколко дни, заяви службата по метеорология. Тази сутрин крайбрежният град Уилмингтън продължаваше да бъде откъснат от света заради наводненията. Десетки хиляди домове в Северна и Южна Каролина понесоха щети. Има данни за най-малко 17 загинали. През изминалата нощ спасителните екипи издирваха момченце на 1 годинка, което било отнесено от водите в района на Шарлот, Северна Каролина, след като придошлите води изтласкали автомобила на майка му от пътя, заяви във Фейсбук окръжното шерифство. Майката заобиколила преградите пред пътен участък, който бил затворен за движение, се допълва в съобщението. Флорънс първоначално дойде на американския бряг като ураган, но вчера отслабна до тропическа депресия. Днес се очаква да отслабне още, преди утре и в сряда да се засили отново, заяви Националният център по ураганите в САЩ. Според американската метеорологична служба от четвъртък от Флорънс в Северна Каролина са били донесени количества на валежите от 100 см. До утре в Северна и Южна Каролина и във Вирджиния се очакват още 5-13 см валежни количества, а в отделни райони са възможни и 20 см.", "date": "2018.09.17", "title": "Поне 17 са жертвите на бурята Флорънс в щатите Северна и Южна Каролина (Снимки, видео)"}
{"url": "https://www.24chasa.bg/novini/article/7058522", "text": "Джорджа Греко е на 11 години и от съвсем малка тренира художествена гимнастика в родната италианска област Ломбардия. За разлика от своите връстнички, които също обичат спорта с топка и обръчи, Джорджа изпълнява всички упражнения с един крак. Това е така, защото преди малко повече от 4 години ѝ ампутират целия десен крак заради заболяване. “Понякога си мисля, че не съм достатъчно добра, понякогa пък съм много доволна от себе си”, казва пред в.“Кориере дела сера” малката Джорджа. Нейната мечта е да участва в състезания, а като порасне – да стане треньорка по художествена гимнастика. Засега Джорджа все още не може да се състезава като останалите момичета, тъй като не е в състояние да изпълни някои от упражненията в задължителната програма на съчетанията. Тя обаче не се спира пред нищо По подобен твърд начин преодолява преди няколко години и травмата заради ампутирането на крака ѝ. Това става, след като ѝ диагностицират остеосарком (злокачествен тумор на костите) на десния крак. През ноември 2013 г. се появяват първите симптоми на заболяването на Джорджа – започва да я боли кракът. През април 2014 г. болките стават нетърпими. Месец по-късно лекарите съобщават диагнозата на майка ѝ Франческа и на баща ѝ Стефано. “Обяснихме ѝ какво щеше да се случи, а така също и за болките, които щеше да ѝ причини лечението. Тя ме гледаше и ми даваше да разбера, че е готова да ги понесе”, разказва майката на Джорджа. За предстоящото окапване на дългите до кръста коси при химиотерапията обаче Франческа казва на Джорджа най-накрая. За да направи удара малко по-лек за поемане, Франческа показва на дъщеря си снимки на попзвездата Кайли Миноуг преди и след химиотерапията заради рак на гърдата. След лечението косите на Кайли порастват даже по-хубави. В знак на солидарност по-голямата сестра на Джорджа Джулия също си реже косите. По-малката ѝ сестричка Грета пък рисува кака си все с един крак, защото не я помни с два. Майката на Джорджа е благодарна на спорта и на любовта на детето ѝ към него, заради която то се преражда след ампутирането на крака си. “Ако не беше тя, Джорджа, която тренира гимнастика от петгодишна, нямаше да стане това, което е днес”, убедена е Франческа. Още преди да се разболее, Джорджа показва изключителен талант в гимнастиката. Когато е на пет години, тя вече е в групата за напреднали в клуба на “Сесто Ритмик Дриймс”. Когато остава без крак на 7 г. и когато започва отново да тренира, тя прави абсолютно същите упражнения в залата, които е правела и преди ампутацията. Малката Джорджа се среща и с параолимпийската състезателка по лека атлетика Джузи Версаче, която е без два крака – тя е племенничка на покойния дизайнер на висша мода Джани Версаче. Джузи ѝ подарява патерици “Томпона”, които са нещо като “Формула 1” в сферата на патериците. Въпреки че Джорджа не може да участва в състезания на федерацията заради регламента, тя е част от Италианския спортен център по художествена гимнастика. Джорджа обаче копнее един ден да участва и в истински състезания, макар и не на високо ниво. “Ако загубя, няма нищо, важното е, че съм пробвала.” Джорджа мечтае да се съревновава по гимнастика и с други момичета в нейното положение. Италианче с един крак играе художествена гимнастика", "date": "2018.09.17", "title": "Италианче с един крак играе художествена гимнастика"}
{"url": "https://www.24chasa.bg/novini/article/7059979", "text": "Познавам и Младен Маринов, и Росен Желязков, и Петя Аврамова. Бих искала да използвам възможността да благодаря и на министрите Нанков, Московски и Радев. Не виждам напрежение, всеки от нас си изпълнява задълженията. Това каза министърът на туризма Николина Ангелкова в предаването \"Лице в лице\" по  . Успяхме да рекламираме летния и зимния сезон, за да отчетем ръстовете - за 2018 година очакваме около 8 процента ръст на годишна база. Нямало е разговори за мое оттегляне от поста. Прокуратурата отказа да образува производство, както аз, така и моите служители се стремим да спазваме закона, коментира тя.  Не мисля, че имаме разногласия с вицепремиера Валери Симеонов. За мен е важно да имаме режим на диалог, имаме различни гледни точки, но е важно да се обсъжда и да се вземе най-доброто решение за обществото. Нямам преки наблюдения колко тихи са били летните нощи в Слънчев бряг, каза още министър Ангелкова. Националните курорти трябва да имат специфичен статут, нещо, което ние направихме от Министерството на туризма. Беше поставено именно това в законопроекта, тези курорти да бъдат извън Закона за шума. Местната власт трябва да го реши и ние да дадем възможност за развитието на туризма, сподели Ангелкова.  След сигнали, че плащаме много глоби за сигнали за шум, съм изпратила писма до хотели и туроператори. Имаме не повече от 2 такива случая. Там, където сме стартирали с новите процедури, са се получили евтини цени на чадърите по плажовете. Когато групираме плажовете по групи, ще има различни параметри във всяка от тях. От 2347 плажа успяхме да намалим с 23% неохраняемите плажове, коментира Ангелкова.", "date": "2018.09.17", "title": "Ангелкова: Не знам да са водени разговори за моето оттегляне от поста"}
{"url": "https://www.24chasa.bg/novini/article/7057397", "text": "Столичната община ще отправи покани към световни топархитекти да участват в конкурса за нова визия на пл. “Св. Неделя”. Конкурсът ще стартира този месец. Главният архитект на София Здравко Здравков е разговарял в конкурса да се включат бюрата на световноизвестните архитекти Масимилиано Фуксас, проектирал стъкления фенер в Рим и терминал 3 на летището в Шенжен, Стефано Боери - известен с вертикалните си гори по фасадите и автор на идеята за градове гори в Китай, Жан-Мишел Вилмот, проектирал руския православен център в Париж и кулата на мира в Санкт Петербург, Рем Колхас - носител на най-високата награда в архитектурата “Прицкер”, и Вини Маас, проектирал небостъргач, наподобяващ кристал. “Този конкурс е най-важният елемент от веригата на свързани пешеходни пространства. Основната цел е да се обнови площадът и да се свърже с пешеходната зона на бул. “Витоша” и с Градската градина през ул. “Съборна”, като така се създаде нова връзка и с пл. “Независимост”. Обликът му трябва да съответства на ключовото му значение за града. Проектантите трябва да съхранят паметта му, пространствената и културната му идентичност и да предложат нова функционалност и качествена градска среда”, обясни главният архитект на столицата Здравко Здравков. В първата фаза на конкурса ще могат да участват всички архитекти, не само чужди, които отговарят на условията, поставени от общината. После жури ще определи седем от участниците в първия кръг, които възложителят ще покани да изработят идейни проекти. Екипите, които ще участват в конкурса, трябва да имат опит в проектирането на подобни обекти. Очаква се победителят да е ясен до края на март следващата година.", "date": "2018.09.17", "title": "София кани световни архитекти в конкурса за площад “Св. Неделя”"}
{"url": "https://www.24chasa.bg/novini/article/7059537", "text": "Наистина някакво равнище на лоялно сътрудничество между държавите е необходимо в Съвета на ЕС, където се обсъждат важни въпроси за настоящето и бъдещето на Общността. Това заяви днес говорител на Европейската комисия по повод пререканието във Виена между министъра на външните работи на Люксембург Жан Аселборн и италианския вицепремиер Матео Салвини. Инцидентът сам говори за себе си, не изисква някакъв коментар от наша страна, добави говорителят. Междувременно в интернет бе разпространен запис от закрито заседание във Виена на конференция под наслов \"Сигурност и миграция - насърчаване на сътрудничество и устойчивост\". В срещата участваха представители на държавите от ЕС и Африка, предава БТА.  На записа се вижда и чува, че докато Салвини говори по същество срещу миграцията, Аселборн грубо го прекъсва и дори го наругава. Люксембургският дипломат дори демонстративно хвърля слушалката за превод, с което ясно показва, че не желае повече да слуша своя колега. На заседанието Салвини изчаква Аселборн да запази тишина и приличие. След това той заявява: \"Гражданите ми плащат, за да помагам на нашите млади хора да започнат пак да имат деца, както беше преди няколко години, а не да изтръгвам най-добрата африканска младеж, за да замести европейците, които вече нямат деца . . . Може би в Люксембург има такава нужда, но в Италия имаме нужда да помогнем на нашите деца да имат деца, а не да имаме нови роби, които да заместят децата, каквито нямаме\".", "date": "2018.09.17", "title": "Еврокомисията призова за лоялно сътрудничество между държавите в ЕС"}
{"url": "https://www.24chasa.bg/novini/article/7059472", "text": "13-годишно дете пострада при катастрофа с автобус на градския транспорт в София. Сигналът за инцидента е подаден в 13:15 ч., предаде \"Дарик\". Първоначалната информация е била за автобус, блъснал дете с колело, но малко по-късно е пояснено, че всъщност 13-годишният велосипедист се е ударил в превозното средство. Екип на Спешна помощ е пристигнал 7 минути след сигнала на място. Установено е, че детето има сериозна травма на коляното. Прието е в болница „Пирогов“. От Спешна помощ отправят апел шофьорите да карат внимателно, тъй като от началото на деня има постъпили много сигнали за пътнотранспортни произшествия.", "date": "2018.09.17", "title": "Дете пострада при катастрофа с автобус в София"}
{"url": "https://www.24chasa.bg/novini/article/7059563", "text": "Гръцкият премиер Алексис Ципрас и кипърският президент Никос Анастасиадис подчертаха много тясното сътрудничество между Атина и Никозия като инструмент за намиране на справедливо решение за Кипър и за постигане на по-широко сътрудничество в региона, предаде АНА-МПА. \"Винаги е имало близки комуникации между нашите две правителства\", изтъкна Ципрас преди началото на срещата си с Анастасиадис в Атина. На свой ред кипърският президент отбеляза, че \"нашето много тясно сътрудничество е основа за усилията, които полагаме, за да решим както кипърския въпрос, така и други проблеми, с които се сблъскват двете страни\", предаде БТА. Ципрас увери Анастасиадис, че в предстоящия период, когато страните са изправени пред нови предизвикателства, \"гръцкото правителство и гърците винаги ще имат доверие в кипърското правителство и кипърския народ\". Анастасиадис също така посочи, че близкото сътрудничество между Атина и Никозия през последните години е помогнало за създаването на по-широко регионално сътрудничество и за \"поставянето на кипърския въпрос на правилната основа\". По отношение на предстоящата сесия на Общото събрание на ООН в Ню Йорк по-късно този месец кипърският президент заяви: \"Да се надяваме, че развитието на събитията в Ню Йорк ще ни помогне да започнем креативен диалог отново, ако генералният секретар сметне, че условията са подходящи\".", "date": "2018.09.17", "title": "Ципрас и Анастасиадис подчертаха тясното сътрудничество между Атина и Никозия"}
{"url": "https://www.24chasa.bg/novini/article/7059569", "text": "Росен Желязков е новата номинация за министър на транспорта. Коалиционният съвет на ГЕРБ и \"Обединените патриоти\" обсъди въпроса днес, след като миналата седмица предложеният Александър Манолев отказа да смени Ивайло Московски заради медийни публикации. Койчо Русев, председател на Съюза на организациите в автомобилния транспорт, коментира в   номинацията на Желязков. Той отбеляза, че Желязков \"не е чак толкова навътре в проблемите, но като специалист ще има възможност да навлезе бързо и може да бъде полезен за транспорта\". Русев подчерта, че има сериозни и отговорни задачи. \"В транспорта има букет от браншове със сериозно отражение върху стопанството. Трябва да продължи работата по ОП \"Транспорт\". Инвестициите са много сериозни. Желязков трябва, ако не да затвори, то поне да притвори вратите за лобистите в Министерството на транспорта, които се опитват да управляват чрез министъра. Той е млад човек и може да разчита на добрите кадри, важно е да съумее да използва техния капацитет, подчерта Русев, който наблегна на важността на автомобилния транспорт. Можеше да бъде човек, който е още по-близо до системата на транспорта, отбеляза Койчо Русев, но допълни, че човек на високо ниво в системата на МС също може да се справи. Той отправи пожелание към следващия министър да се справи с лобизма. \"В своята практика съм работил с около 25 министри на транспорта. Ако един човек е подготвен и има желание, ще се справи. Росен Желязков е сериозен и достоен човек, фактът, че е подготвен юрист, ще му помогне да се справи\", каза още Русев. Цялото интервю, както и репортажа по темата, чуйте в звуковите файлове.", "date": "2018.09.17", "title": "Транспортният бранш: Росен Желязков е подготвен юрист, ще се справи като министър"}
{"url": "https://www.24chasa.bg/novini/article/7059582", "text": "Срещата на върха между двете корейски държави тази седмица ще бъде проверка дали южнокорейският президент Мун Дже Ин може да изиграе ролята си на посредник и спасител на замрелите ядрени преговори между Пхенян и Вашингтон. Мун ще прекоси във вторник границата и ще отиде в Северна Корея за третата си среща с Ким. Тя ще се състои на фона на съмнения дали севернокорейският водач има сериозни намерения за денуклеаризация - цел, огласена по време на срещата му с президента на САЩ Доналд Тръмп през юни. Миналата седмица Тръмп е помолил Мун да действа като \"главен преговарящ\" между Вашингтон и Пхенян, каза говорител на Мун, след като миналия месец Тръмп отмени визитата в Пхенян на държавния секретар Майк Помпейо. Мун ще обсъди с Ким начините за постигане на целта, стремейки се да подготви предложение, което съчетава конкретна времева рамка за денуклеаризацията на Северна Корея и съвместна декларация за края на на Корейската война от 1950-53 г., казват официални представители в Сеул. Южнокорейският план включва призив към Пхенян да обещае, че ще разкрие или декларира своите ядрени и ракетни обекти, което да бъде последвано от съвместна декларация за прекратяване на войната, казват два източника, запознати с въпроса. После Северна Корея ще трябва да представи актуален списък на обектите за проверка и евентуалното тяхно унищожаване от международни инспектори, казват източниците, която нямат право да говорят публично. Пхенян и Вашингтон спорят кое да е първо - дали денуклеаризацията на Севера или прекратяването на войната. Корейската война приключи с примирие, но без мирен договор, което остави оглавяваните от САЩ сили на ООН и Южна Корея на практика в състояние на война със Севера. \"Безизходното положение е резултат от взаимните искания другата страна първа да предприеме действия и според мен ние със сигурност можем да намерим допирна точка\", каза Мун Дже-ин във вторник миналата седмица на среща със свои съветници. \"Една от ролите, които трябва да играем междувременно е да намерим допирната точка и да я представим. И да активизираме отново диалога за ускоряване на процеса по денуклеаризация\", добави той. Южна Корея възлага големи надежди на изказването на Ким пред специалния пратеник на Мун миналата седмица, че иска да осъществи ядреното си разоръжаване до края на първия мандат на Тръмп, който изтича през 2021 г. За първи път той посочва някакъв срок. Друг оптимистичен признак е, че Ким предложи втора среща на върха в едно \"много топло и много позитивно\" писмо до Тръмп, а Белият дом каза, че се стреми да насрочи такава среща. \"Съединените щати биха искали да имат твърда пътна карта, но Северът я избягва и вместо това едностранно прави неща, които нарича мерки за денуклеаризация, но които са далеч от очакванията на САЩ\", казва Чхо Тхе-йон, бивш южнокорейски заместник-съветник по националната сигурност и ядрен преговарящ. \"Ако президентът Мун съумее да помогне на двете страни да се придвижат към някакво рамково споразумение, той наистина може да стане катализатор за преговори, това обаче е много трудна задача\", добавя той. В сравнение с първите срещи на върха през април и май, при които от значение беше самият фактът, че Ким и Мун се срещат, сега двамата са под натиск да постигнат значителен напредък. Северна Корея изисква от САЩ гаранции за сигурност като ключово условие за своето ядрено разоръжаване и приключване на войната като неотделим елемент от това. Американски представители казват, че те вече са направили своите жестове на помирение, включително спирането на съвместните с Южна Корея военни маневри. \"САЩ имат прекалено малко доверие на Северна Корея, че ще обяви край на войната едновременно с обещанието да декларира своите инсталации\", каза дипломатически източник в Сеул, пожелал анонимност. \"Що се отнася до Севера, такива декларации са съвсем недостатъчни за край на войната, което може да бъде направено само на къс хартия\", добавя той. Франк Аум, старши експерт в американския \"Институт за мир\" във Вашингтон, казва, че на Мун може да му се наложи да притисне Северна Корея, за да издейства по-категорични стъпки като замразяване на ядреното и ракетното производство предвид признаците, че Северът продължава да произвежда ядрени оръжия. Установяването на конкретни крайни дати за всяко действие също е от ключово значение, смята Чхин Бом-чхул, високопоставен сътрудник в сеулския Институт за политически изследвания \"Асан\". Той казва, че Северът може например да обещае да представи списък с обектите си до ноември в замяна на декларация за края на войната през декември и да уреди първия етап от инспекциите за началото на следващата година. \"Това не е безсмислено усилие за Тръмп - ако склони Северна Корея да обяви обектите си и да приеме инспекции, само по себе това ще е дипломатически успех за него\", казва Чхин. Ръководителите на двете корейски държави ще проучат също напредъка по споразумението им от април за подобряване на двустранните отношения и намаляване на военното напрежение. Като първи стъпки Северна и Южна Корея ще открият съвместна служба за свръзка, разположена в северната част на милитаризираната граница, която да служи на практика като посолство. Съседите обсъждат също възстановяване на железопътните и шосейните връзки и съкращаване на граничните постове по силно охраняваната граница. Но желанието на Мун да укрепи връзките със Севера независимо от слабия напредък по денуклеаризацията тревожи Вашингтон, тъй като представители на САЩ се опасяват, че това може отслаби решимостта на Пхенян да се разоръжи. Освен това представители на Мун са помолили водещи южнокорейски бизнесмени да се присъединят към него за пътуването до Пхенян. Но президенти на компании казват, че строгите икономически санкции, които на практика забраняват всякакъв бизнес със Севера, може да създадат този път трудности. Представители на \"Самсунг електроникс\", \"Хюндай мотърс\" и Ел Джи - които бяха част от делегациите за срещите на върха в Пхенян през 2000 и 2007 г. - казват, че още не са решили дали ще участват. През юли три южнокорейски фирми са внесли севернокорейски въглища, замаскирани като руски в нарушение на санкциите на ООН, съобщиха митническите служби на Южна Корея. \"Вносът на севернокорейски въглища вече показва, че Южна Корея не прилага стриктно санкциите на ООН и САЩ\", казва Брус Бенет, старши изследовател в \"РАНД корпорейшън\" в Санта Моника, Калифорния. \"Как ще се почувства президентът Тръмп, ако Южна Корея е отговорна за подкопаването на неговата кампания?\", пита той. /БТА/", "date": "2018.09.17", "title": "На срещата на върха Мун Дже Ин ще опита \nда е \"главен преговарящ\" между Ким Чен Ун и Тръмп"}
{"url": "https://www.24chasa.bg/novini/article/7059601", "text": "Всички ние, които сме събрани в тази зала на Столичния общински съвет, сме призвани да работим за доброто на нашия град, столицата на България. Нека в тази работа ни води мъдростта и отговорността пред нашите съграждани, а не моментната конюнктура и партийни пристрастия и интереси. Нека вършим тази работа, водени от надеждата, че този град може да стане добро място за живеене, работа и развитие на съвременния софиянец и на бъдещите поколения. Това каза лидерът на столичните социалисти и председател на групата на БСП в СОС Калоян Паргов в словото си по време на тържествената сесия по случай празника на София, съобщават от пресцентъра на партията. Преди това общински съветници и депутати от „БСП за България“, избрани от столицата, присъстваха на тържествения водосвет и церемонията по издигане на знамето на София. „Нека не губим вярата, че когато завършим мандата си като общински съветници, няма да се срамуваме от това, което оставяме след себе си. Да имаме основание да се гордеем с това, което сме свършили и можем да застанем пред тези, които са ни изпратили тук, с високо вдигната глава. Това да си общински съветник не е привилегия, а огромна отговорност“, заяви Паргов и призова: „Нека любовта ни към нашия град, която, надявам се, всички изпитваме, ни води при взимането на решения. Решения, които ще допринесат за това София да стане хармонично развит град, в който еднакво добре се чувстват и живеят, както хората в центъра, така и хората в крайните квартали. А диспропорциите в развитието на столицата да бъдат преодоляни със съвместните ни усилия”. Калоян Паргов, който е и заместник-председател на Комисията по образование, култура, наука и културно многообразие, поздрави по случай първия учебен ден всички заети в столичното образование и им благодари за това, което правят за бъдещето на България и на нашия град.", "date": "2018.09.17", "title": "Паргов: Нека мъдростта ни води в работата за доброто на нашия град"}
{"url": "https://www.24chasa.bg/novini/article/7059343", "text": "От Аржентина до Турция, а неотдавна и Бразилия, страните с нововъзникващи пазари преживяват силни финансови трусове, които, според анализаторите, биха могли да пощадят останалата част от световната икономика, стига Китай да се държи здраво на крака. Неблагополучното развитие на нещата в страните с нововъзникващи пазарни икономики досега следва един повече или по-малко класически сценарий: САЩ вдигат лихвите, а страните, които са натрупали големи дългове в долари, страдат от това. Инвеститорите се оттеглят, за да вложат средствата си в долари, които отново са станали привлекателни. А валутите на страните с нововъзникващи пазарни икономики тръгват надолу. Това пише Антонио Родригес, агенция Франс прес, цитиран от БТА. В четвъртък, 13 септември, бразилският реал плътно доближи историческия си минимум спрямо долар, а аржентинското песо продължи да поевтинява. Турската лира, която напоследък се представя твърде зле, за кратко тръгна нагоре благодарение на масираното повишение на лихвите на централната банка. Този път обаче има вероятност един нов елемент да изостри ситуацията: \"несигурността, свързана с президента на САЩ\" Доналд Тръмп и протекционистката му политика, признава Жером Марсили, главен икономист на застрахователното дружество Coface, отговаряйки на журналистически въпрос в ефира на BFM Business. Сегашният обитател на Белия дом би могъл \"да запали фитила на барутното буре\", ако наложи нови мита върху китайския внос, след като те вече действат за стоки на стойност 50 милиарда долара. Има риск от \"удар\", предупреждава Лагард В интервю, публикувано в сряда във в. \"Файненшъл таймс\", управляващият директор на Международния валутен фонд Кристин Лагард заяви, че \"несигурността и липсата на доверие, които вече бяха породени от заплахите срещу търговията, още преди да се конкретизират\", са сериозна заплаха за нововъзникващите пазари. Евентуално ново вдигане на митата би имало \"измеримо отражение върху растежа на Китай, а това \"би означавало допълнителен удар при вече създалата се обстановка, при която няма \"заразяване\", но пък има уязвимост\". В петък Китай публикува статистически данни, които не са особено окуражителни, сочещи забележимо задъхване на инвестициите в инфраструктурни обекти. Освен това през последните три последователни месеца продажбите на коли намаляват във втората по големина икономика в света. Засега \"Азия се държи като цяло много добре\", коментира Жулиен-Пиер Нуен, директор по икономическите изследвания на Lazard Frеres Gestion. \"Ако имахме по-забележимо забавяне на растежа в Китай, нещата щяха много повече да се усложнят за азиатския пазар, а следователно и за зоната на страните с нововъзникваща пазарна икономика като цяло\", предупреди Нуен, припомняйки все пак, че досега Пекин \"винаги е бил в състояние\" да съживи активността си. Гуан Циню, президент на Reality Institute of Advanced Finance, също е на мнение, че \"способността на Китай да устои (на трусовете от нововъзникващите пазари) е относително силна, а валутните ни резерви са относително големи. Освен това Китай започна от 2016 година процес на ликвидиране на дълговете, така че вероятността от парична криза е слаба\". Отделни случаи Увереността на китайските власти обяснява, може би, защо редица икономисти засега не виждат вероятност проблемите на нововъзникващите пазарни икономики да се разпрострат из цялата световна икономика, 10 години след фалита на Леман брадърс. \"Не предвиждаме значителна криза на нововъзникващите пазари\", заяви пред АФП Джойдийп Мукхерджи, анализатор от рейтинговата агенция S&P Global. \"Със сигурност ще има проблеми в страните, които имат голям дефицит по текущата сметка, което означава, че те вземат пари назаем от чужбина, само че всичките нововъзникващи пазарни икономики не са уязвими в еднаква степен\". Анализаторите на Capital Economics разделят страните с нововъзникваща пазарна икономика на три групи. В първата група влизат страните с огромен дефицит и следователно които живеят на кредит от останалата част на света: Турция, Аржентина, Република Южна Африка, Колумбия, Индия и Индонезия. Техните национални валути изглежда са най-уязвимите. Следваща група обхваща Китай и азиатските страни, както Перу и Чили, с \"по-здравословни\" баланси по текущата сметка според Capital Economics. Най-сетне в третата група на най-големите отклонения влизат икономиките, изправени пред \"специфични политически проблематики\". Това са Русия, която е притисната силно от западните санкции, свързани с украинската криза; Бразилия, която пък се готви за президентски избори през октомври, а резултатите от тях са твърде несигурни; и най-сетне Мексико, която е в разгара на предоговарянето на търговското споразумение с Вашингтон.", "date": "2018.09.17", "title": "Трусове в страните с нововъзникващи пазари: когато Китай вече няма да стои здрави на крака"}
{"url": "https://www.24chasa.bg/novini/article/7059607", "text": "Утре - 18 септември, ще бъде представен начина за купуване на електронна винетка за леките автомобили и превозните средства до 3,5 тона от терминал за самообслужване. На събитието ще присъстват председателят на Управителния съвет на Агенция „Пътна инфраструктура“ инж. Светослав Глосов и Михаел Вебер, управител на Консорциум Капш Трафик Солюшънс. Това съобщиха от пресцентъра на Агенция \"Пътна инфраструктура\". Общо 500 ще са терминалите за самообслужване, от които шофьорите ще могат да купят предпочитаната от тях електронна винетка. Терминалите ще бъдат разположени по основните пътни направления и граничните пунктове. След поставянето им на удобно за шофьорите място ще бъде представена и карта с местоположението им. За удобство на шофьорите терминалите ще оперират на 8 езика - български, английски, немски, гръцки, румънски, сръбски, турски и руски. Освен от терминал за самообслужване, електронна винетка ще може да се купи от уеб портал и от мобилно приложение, които в момента се разработват. Шофьорите, които предпочитат познатата и класическа форма за купуване на винетка от служител, също ще могат да го направят като посетят както и досега офис от разпространителската мрежа. Операторът на системата е предвидил и тази възможност. На служителя те ще трябва да представят номера на автомобила и да уточнят срока на винетката, която предпочитат.", "date": "2018.09.17", "title": "Утре обясняват как да си купим електронна винетка от терминал за самообслужване (Видео)"}
{"url": "https://www.24chasa.bg/novini/article/7059621", "text": "Президентът Румен Радев пристигна в румънската столица Букурещ, където ще участва в двудневната среща на върха на инициативата \"Три морета\". Тя включва 12 страни членки на ЕС, намиращи се между Балтийско, Адриатическо и Черно море - Австрия, България, Хърватия, Чехия, Естония, Унгария, Литва, Латвия, Полша, Словакия, Словения и Румъния. Инициативата \"Три морета\" е гъвкава политическа платформа, чиято основна цел е задълбочаването на интеграцията на региона на Централна и Източна Европа в рамките на ЕС, чрез по-голяма свързаност между държавите участнички по оста \"Север-Юг\" в ключови области - енергетика /енергийна сигурност/, транспорт, комуникации, информационни технологии. Освен държавни глави, в работата на форума е предвидено да участват също председателят на ЕК Жан-Клод Юнкер, министърът на енергетиката на САЩ Рик Пери, министърът на външните работи на Германия Хайко Маас и висши представители на Европейската банка за възстановяване и развитие и на Световната банка. В рамките на срещата на върха в Букурещ днес ще се състои бизнес форум, на който ще бъдат разгледани възможностите за реализация на съвместни проекти в областта на регионалната свързаност.", "date": "2018.09.17", "title": "Румен Радев пристигна в Румъния за участие в срещата на инициативата \"Три морета\""}
{"url": "https://www.24chasa.bg/novini/article/7059642", "text": "Засилване на мигрантския натиск по българско-турската граница се наблюдава през последния месец. Това каза вицепремиерът и министър на отбраната Красимир Каракачанов, който инспектира учение за охрана на Гранична полиция и специалните сили. Той уточни , че за 40 дни не са допуснати на българска територия 222-ма нелегални мигранти, предаде  Нови 100 джипа ще бъдат предоставени за охрана на границата, каза министър Каракачанов. Те ще бъдат закупени със средствата получени от ЕС. На този етап не се налага военното присъствие по границата да се увеличи: \"Но ние сме готови при необходимост, при масово появяване на големи маси емигранти. В този участък има 45-50 души от армията. Ние сме разработили планове за активизиране на до 2700 души военнослужещи с близо 500 единици техника, за да подпомогнем Гранична полиция\". Различни групи мигранти правят опити да влязат в страната ни, каза още Красимир Каракачанов: \"Освен емигранти, които бягат от районите на военни действия в Близкия изток, имаме големи групи от хора, които идват от много по-далечни дестинации – Афганистан, Африка, който смятат, че в Европа могат да намерят по-лесен начин на живот\". В района на Малко Търново министър Каракачанов наблюдава демонстрация на 68-а бригада „Специални сили“ в съвместна операция с Гранична полиция по предотвратяване на нелегално навлизане на мигранти у нас. Трябва да се възстанови диалогът с президентството, коментира пред репортери вицепремиерът Красимир Каракачанов по повод назначаването на Младен Маринов за министър на вътрешните работи. По думите му, прекалено много политика пречат на рутинната работа на администрацията. Каракачанов определи номинацията на Маринов като най-добър вариант за министър: \"Аз лично смятам, че диалогът между институциите въобще не трябва да прекъсва. В край на краищата без значение кой кмет от коя партия е, кой министър от коя партия е, от чия партия е излъчен президентът – това са институции, които трябва да служат в държавата. Мисля, че в тази ситуация Младен Маринов е най-добрият възможен вариант – един човек с опит, кой друг министър можете да се сетите за последните 28 години, който е започнал от редови полицай и се е издигнал до комисар в полицията и е станал министър след това\".", "date": "2018.09.17", "title": "Каракачанов: Мигрантският натиск по границата с Турция се засили през последния месец"}
{"url": "https://www.24chasa.bg/novini/article/7055781", "text": "Всяка година, над 400 000 международни студенти избират Великобритания, за да завършат своето образование. Високото академично ниво и богатото разнообразие от програми, които се предлагат в британските университети, са повече от привлекателни и за българските студенти. Coventry University е съвременно висше учебно заведение, съхранило добрите традиции в предлагането на качествено образование. Мащабните инвестиции за развитие на учебната база, му отреждат първо място сред университетите с най-модерни съоръжения, по данни на Guardian University Guide. Според други престижни класации Coventry се нарежда на: •   сред най-добрите университеи в UK /Guardian University Guide 2019/; •   в категорията  , според HEFCE Teaching Excellence Framework 2017; •   в категорията   по информация на The Times and Sunday Times Good University Guide 2018‘ Coventry попада   /Times Higher Education Young University Rankings/; Учебното заведение предлага професионално ориентирани програми, които предоставят отлични възможности за стаж в световноизвестни комапнии като:  . Силните връзки на университета с бизнеса и индустрията помагат на   да се реализират по специалността си в рамките на 6 месеца след завършването. За учебната 2018/2019 година Coventry предлага над   в разнообразни сфери на дейност като:  . Заповядайте на 20.септември от 18:30 ч. в х-л „Маринела“, за да получите полезна информация за специалностите, изискванията за прием, финансирането, настаняването, обучението и живота в Ковънтри. Входът за събитието е свободен. Възможност за безплатна регистрация ще откриете  .", "date": "2018.09.17", "title": "Coventry University с индивидуално представяне у нас"}
{"url": "https://www.24chasa.bg/novini/article/7059652", "text": "41-годишен мъж от Каварна е пострадал след битов скандал в морския град. Конфликтът е възникнал в петък вечерта - информират от Областната дирекция на МВР- Добрич. Установено е, че 43-годишен мъж с дървен кол е нанесъл средна телесна повреда на 41-годишния. Вследствие на инцидента, пострадалият е с диагноза разкъсно-контузна рана на главата и контузия на дясна раменна става. Извършителят на деянието, който също е от Каварна, е задържан за 24 часа. По случая е образувано бързо полицейско производство.", "date": "2018.09.17", "title": "Биха мъж с кол в Каварна"}
{"url": "https://www.24chasa.bg/novini/article/7058459", "text": "Когато са болни, бебетата трябва да бъдат преглеждани всеки ден. Това е основният принцип, около който е създадена денонощната детска поликлиника “ВелаКлиник”. Това е и съществената разлика между нея и повечето стандартни общопрактикуващи лекари. Моделът е въведен от създателя на поликлиниката д-р Атанас Янчев и е плод на дългогодишния му опит с малки пациенти. Той препоръчва децата от 1 до 3 години да бъдат преглеждани поне през ден. През 1987 г. д-р Янчев е назначен за участъков лекар на ромския квартал “Лозенец” в Стара Загора, който тогава е на едно от първите места по детска смъртност в България. “Задължих се да преглеждам бебетата до 1 година всеки ден. Беше доста трудоемко, но в резултат на този системен мониторинг нито едно дете не почина”, спомня си той. Категоричен е, че ако децата се наблюдават ежедневно и системно се следят промените в състоянието им, не може да се допусне пропуск в хода на болестта, което да доведе до тежки усложнения. Според собственика на “ВелаКлиник”, за да сработи този модел, е необходима добра информационна система под формата на електронни досиета, всички в екипа да изповядват сходни принципи в медицината, професионално да се познават и да разбират ходовете си. Клиниката работи денонощно, не затваря никога вратите си и е финансово достъпна. За да може едно семейство да бъде преглеждано всеки ден, и то в частен кабинет, е трудно да плаща многократно. Така се ражда идеята за абонамент. Срещу месечна такса родителите могат да водят децата си на преглед неограничено във всеки момент, когато решат. “ВелаКлиник” вече е с клонове в София и Пловдив. Стилът ѝ на работа очевидно се харесва - в Пловдив пациентите са над 1300 семейства, а в София – над 400. За 20-годишната история на клиниката през нея са минали около 10 000 семейства от различни държави и етноси. Според лекаря страната ни има силна школа по педиатрия. Част от принципите ѝ обаче са изоставени и забравени с реформите в здравния сектор. “Когато се обяви реорганизацията на здравеопазването, осъзнах, че амбулаторната педиатрия от миналото, която беше много добре организирана, се унищожава. Създаваше се вакуум. Личният лекар не може изцяло да замени професионално организираната система за амбулаторна педиатрия, дори ако самият той е педиатър”, казва д-р Янчев. Споделя, че бизнес начинанието му стартирало “на инат”, след като купил партерен етаж от къща пред ДКЦ в Пловдив. “Реших, че ако човек избере свободен модел на развитие, който да зависи само от неговите усилия, може да се конкурира успешно дори с общоприетата система”, споделя собственикът на “ВелаКлиник”. В този период много от доказаните лекари излизат от системата или са пенсионирани.Това му дава шанса да започне работа с едни от най-добрите педиатри в града. “Събрах някои от елитните лекари, които са били мои асистенти и учители. Когато са обединени в един екип и им се предостави възможност да правят медицина, насочена към най-добрия възможен резултат, нещата се получават”, казва д-р Янчев. Припомня си трудното начало, съпътствано и от световната икономическа криза. В същото време “ВелаКлиник” започва дейност и в София и се отваря възможност да се закупят помещенията, в които работи екипът на здравното заведение. “Вече разполагахме с определен ресурс, но недостатъчен, за да осигурим цялата сделка. На фона на кризата медицинският бизнес винаги се е развивал успешно, но всички други дейности са засегнати”, споделя предприемачът. Той кандидатства в различни банки и докато търси оферти в интернет, попада на Микрофинансиращата институция “Джобс”, част от Групата на Българската банка за развитие. В рамките на 4 месеца финансовата институция преценява възможностите на здравното заведение. “Нямахме големи очаквания да ни кредитират, защото не бяхме работили заедно. Когато банката се убеди, че създаденото от нас е ценно и уникално и се развиваме добре, одобри кредита ни. При това с напълно приемливи и изпълними условия. Никоя друга банка не ни помогна”, спомня си д-р Янчев. Така “ВелаКлиник” получава подкрепата на програма “Втори шанс” на МФИ “Джобс”, чиято мисия е подпомагането на бизнеспроекти, в които самите финансисти започват да вярват, дори да ги намират в леко затруднение. По същото време пациентите на “ВелаКлиник” в София са малко над 200, но днес броят им е удвоен, което се обяснява само с едно – доверие. “В родната здравна система в момента за 2000-3000 човека се грижи един семеен лекар. Дори да е добър, той не може да ги преглежда достатъчно често. Това е дефект на системата”, казва д-р Янчев. В неговата клиника майките водят децата си още в началните часове и през първия ден от болестта, когато тя още не се е развила. Само след едно-две денонощия картината се изменя и прогресира. Затова са чести усложненията на редица състояния, а броят на развитите бронхити и пневмонии е голям, твърди лекарят. Във “ВелаКлиник” за същия брой пациенти се грижат 10-15 лекари, работещи денонощно и в двата града, свързани с единна електронна информационна система. Болните получават и неограничени телефонни консултации. “Резултатът е диаметрално противоположен - значително по-малко усложнения и минимален брой хоспитализации. По този показател “ВелаКлиник” се мери с най-добрите практики в Европа и САЩ”, горд е медикът. В екипа му има и млади медици. За да ги мотивира, здравното заведение създава модерни дневни стационари с техника за венозна терапия и съпътстващи лаборатории. Осигурява им чудесни условия за развитие и специализация, както и добри доходи. В клиниката грижата за децата се осъществява в амбулаторни условия, също както в болница. Предимството е, че в условията на дневния стационар на “ВелаКлиник” детето си стои вкъщи, като всеки ден ходи на вливания и прегледи, докато бъде излекувано. Д-р Янчев определя клиниката като маркетингова организация, но различна от банка например. Там не се занимават с анализ на поведението и психологическия профил на клиентите си. “Всички майки искат най-доброто за детето си, искат да знаят всичко Срещали са неискрено отношение в здравната система, чувствителни са и с право. Към родителите подхождаме с разбиране и уважение”, казва лекарят. Според него добрите педиатри трябва да са добри психолози и да печелят доверието на родителите. Частичната информираност и склонността към самолечение понякога са изпитание в комуникацията лекар-пациент. “ВелаКлиник” обаче изповядва своя философия, според която лекарят трябва да е толерантен и да проявява търпимост и такт. “Искам моите служители да обясняват на родителите какво е състоянието на детето им, каква е причината и накъде могат да се развият нещата в следващите 5-10 дни. Когато са наясно какво се случва и усетят откритост, родителите се превръщат в сподвижници на процеса. Извън този формат на общуване те стават психологически противници и целият процес се разпада. Ние лекуваме децата чрез майките, затова трябва да действаме заедно”, убеден е д-р Атанас Янчев.", "date": "2018.09.17", "title": "Денонощна поликлиника  предлага различен,  но много ефективен модел за детско здравеопазване"}
{"url": "https://www.24chasa.bg/novini/article/7059660", "text": "Уволниха стюардеса заради предложения за брак по време на полет от дългогодишния й приятел, съобщава FoxNews, цитиран от \"Дарик\". Според онлайн изданието Asia One 30 минути след излитане, гаджето на стюардесата паднал на колене пред нея и я помолил да се омъжи за него. Тя приела предложението, а пътниците в самолета аплодирали силно романтичния момент между двамата. Те не пропуснали и да заснемат паметния момент. Въпреки това, авиокомпанията за която стюардесата работи, решават да я отстранят от работата с обяснението, че е пренебрегнала безопасността на пътниците.", "date": "2018.09.17", "title": "Уволниха стюардеса заради предложение за брак (Видео)"}
{"url": "https://www.24chasa.bg/novini/article/7059651", "text": "Влиятелният холандски всекидневник \"Ен Ер Це Ханделсблад\" пише, че половината католически кардинали и епископи, служили в Холандия между 1945 и 2001 година, са били свързани със случаи на сексуален тормоз, предаде Асошиейтед прес. Според вестника 20 от 39-има епископи и кардинали са свързани със случаи на сексуален тормоз, като четирима от епископите са упражнявали такъв, а другите 16 са изпращали обвинени в сексуални посегателства свещеници да работят на друго място, предава БТА. Публикуваният материал се основава на доклад на холандската Католическа църква от 2011 г. за сексуален тормоз, на разкази на жертви на посегателствата и на собствено проучване на вестника. В писмено изявление Католическата църква на Холандия посочи, че в потвърдените случаи на сексуален тормоз \"епископите не са действали с достатъчна грижа\" при преместването на провинилите се свещеници.", "date": "2018.09.17", "title": "Холандски вестник: 20 от 39-има епископи и кардинали са свързани със сексуален тормоз"}
{"url": "https://www.24chasa.bg/novini/article/7059189", "text": "Турският президент Реджеп Тайип Ердоган заяви, че властите трябва да проверят опозиционни членове, които участват в борда на Ишбанк, най-голямата листвана на борсата банка, предаде Ройтерс, позовавайки се на публикация във в. \"Хюриет\". Ердоган и негови сподвижници и преди са призовавали за по-строг контрол над основната опозиционна Народнорепубликанска партия (НРП) заради 28-процентния дял, завещан на партията от Мустафа Кемал Ататюрк, основателя на Турската република, предаде БТА. НРП не получава дивиденти от своя дял - те отиват в културни асоциации, каквато е била волята на Ататюрк, но членове на партията участват в управителния съвет на банката. \"Партията има 28 процента от Ишбанк. Тя не може да получи пари от това, но има четирима членове на борда. Какво правят тези четирима членове? Това трябва да се провери\", заяви Ердоган, цитиран от \"Хюриет\". Акциите на Ишбанк спаднаха с 3,6 процента до 3,99 лири тази сутрин. Банката заяви, че е много важно да не става обект на политически дебат и посочи, че доверието в банките трябва да бъде съхранено заради националната икономика. Лидерът на НРП Кемал Кълъчдароглу заяви, че партията не се намесва в работата на банката и притежава акциите от дълг към завещанието на Ататюрк. \"Всеки трябва да уважава наследството на Ататюрк. Никой от четиримата колеги, които са част от борда на Ишбанк, не се намесва в банковите дела, те просто имат честта да представляват дела на Ататюрк\", посочи той. ", "date": "2018.09.17", "title": "Ердоган иска проверка на опозиционни членове в управителния съвет на Ишбанк"}
{"url": "https://www.24chasa.bg/novini/article/7059209", "text": "Настоящият председател на Комисията за регулиране на съобщенията Росен Желязков, номиниран за нов транспортен министър, е юрист по образование, завършил е право от Софийския университет „Свети Климент Охридски“. В периода 1994-1995 г. е последователно юрисконсулт, старши юрисконсулт, а по-късно секретар и кметски наместник в район „Средец“ на Столична община. От 1995 г. е адвокат по гражданско и търговско право, член на Софийска адвокатска колегия. Бил е заместник-кмет по направление „Законност и контрол“ на район „Лозенец“, Столична община (1998-1999 г.). От 2003 г. до юли 2009 г. е секретар на Столична община. В първия кабинет на ГЕРБ Росен Желязков стана главен секретар на Министерски съвет и заемаше този пост от 2009 г. до подаването на оставката на Борисов през 2013 г. Той беше и главен секретар на МС в служебното правителство на Марин Райков. Тогава в предизборния ден се разгоря скандалът „Костинброд“ - открити бяха огромни количества отпечатани бюлетини над необходимите и прокуратурата обвини за това Росен Желязков, който е сключил договор с печатницата. През 2015 г. обаче съдът го оневини на втора инстанция. Във втория кабинет на ГЕРБ Желязков стана съветник на премиера Бойко Борисов по въпросите на държавната администрация и електронното управление и със създаването на Държавна агенция „Електронно управление“ той стана първият й председател. Това стана през 2016 г. В края на 2017 г. бе определен за председател на Комисията за регулиране на съобщенията и встъпи в длъжност в началото на 2018 г.", "date": "2018.09.17", "title": "Кой е Росен Желязков"}
{"url": "https://www.24chasa.bg/novini/article/7059207", "text": "Австралийските власти наредиха разследване след зачестилите случаи на откриване на игли в ягоди, които започват да създават тревога в цялата страна, предаде Би Би Си. Такива „замърсени“ опаковки били намерени в шест от общо 8 щата и територии. А министър ги нарече „зловещо престъпление“, предава  .  Един мъж бил настанен в болница, след като погълнал ягода с игла в нея. Няколко марки изтеглиха продукцията си от търговската мрежа, а най-големите магазини в Нова Зеландия спряха да продават австралийски ягоди като предпазна мярка. Здравният министър Грег Хънт нареди на агенцията по безопасност на храните да разследва случаите. „Това е зловещо престъпление и атака срещу обществото“, каза той. Местните власти също са започнали разследвания, но засега нямат заподозрени. За опаковки с ягоди, в които има игли, първо бе съобщено в Куинсланд миналата седмица, след което в Нов Южен Уелс, Виктория, Австралийската столична територия, Южна Австралия и Тасмания. Производители и полиция предполагат, че при някои от случаите става дума просто за копиране на действията. Правителството на щата Куинсланд предложи 100 000 австралийски долара ($72 000) награда за информация, която да доведе до извършителите. Игли са открити в шест марки ягоди: „Бери обсешън“, „Бери лишъс“, „Лав бери“, „Донибрук берис“, „Дилайтфул строуберис енд оейсис“. Здравните власти препоръчаха на австралийците да режат ягодите преди консумация. Производители изразиха опасения, че страховете на потребителите в пиковия сезон за ягодите могат да имат негативен ефект върху продажбите, които се около 130 милиона австралийски долара годишно.", "date": "2018.09.17", "title": "Мъж погълнал ягода с игла в нея в Австралия, властите проверяват продукцията"}
{"url": "https://www.24chasa.bg/novini/article/7059197", "text": "\"За мен България е най-красивата и най-близка като страна и народ от всички държави в региона\". Това каза най-богатият македонски бизнесмени Орце Камчев пред местното издание \"Фактор\". Премиерите Бойко Борисов и Зоран Заев имаха куража много бързо да разрешат изкуственото неразбирателство, което имахме в продължение на десетилетия с Договора за приятелство, който те подписаха миналата година, казва Камчев и подчертава: \"Това бе ключов момент, който ни даде възможност да направим компромис и с Гърция\",  \"Поради тази причина трябва да имаме успешен референдум. Ако днес не решим въпроса, утре няма да ни бъде и това трябва да е ясно на всички... Прекалено много време загубихме през последните 27 г. с исторически глупости, митове и легенди. Те създадоха проблеми не само с нашите съседи, но и със самите нас, вътре в страната ни. Невъзможността да решим спора с Гърция ни изхвърли от възможността отдавна да бъдем част от ЕС и НАТО. И повярвайте ми, Македония нямаше да бъде в тази ситуация в която се намираме днес, нито в икономически нито в политически план\" /ако не беше пропусната тази възможност, бел.ред./, казва още Камчев. \"Поради тази причина много ясно и на висок глас ще изразя моята позиция - нито ще имаме по-голям шанс, нито пък сме имали по-храбър лидер от премиера Заев. Аз лично съм \"За\" договора с Гърция, както бях и \"За\" договора с България. Аз съм европеец и искам Македония да бъде част от тази структура. Искам да живея в Македония, която ще бъде по-различна от тази днес. Искам да бъдем членове на НАТО и ще направя всичко, което зависи от мен. С присъединяването към новата общност, ние ще бъдем длъжни да разсъждаваме и работим по европейски начин\", подчертава той. Според най-богатия македонец Орце Камчев, съгласно класацията на \"Форбс\", България е поне с 30-години по-напред от Македония в различни области, включително земеделие и здравеопазване. \"Погледнете какво притежава България днес, която е член на ЕС\", призовава още Орце Камчев. Той подчертава, че \"никога не е имал директни бизнес отношения с братовчеда на Никола Груевски Сашо Миялков, докато той е бил висш служител\". \"Това гарантирам и заставам зад думите си. Днес също нямам такива бизнес отношения. Ако някой от неговите фирми и деца участват като акционери, аз това нещо не мога да го забраня, защото има хиляди акционери. Но в управителните съвети нямаме такива отношения. Вярно е, че бяхме приятели, но повече не сме. Причините за това са различни от спекулациите, но това остава помежду ни\", казва в заключение Орце Камчев.", "date": "2018.09.17", "title": "Най-богатият македонец: България ни е най-близка, Борисов и Заев разрешиха десетилетен спор"}
{"url": "https://www.24chasa.bg/novini/article/7059223", "text": "Мъж се самозадоволявал пред девойки в центъра на Монтана. Шокиращата случка е станала посред нощ в събота в парк Монтанензиум. Две 21-годишни момичета седели на пейка след парти, към 3.30 часа. Както си говорели, девойките забелязали непознат мъж, който ги наблюдавал. Момичетата с ужас установили, че перверзникът се замозадоволява пред очите им. Изплашени, те избягали и подали сигнал в полицията. На място в парка отишъл екип от униформени, които заловили ексхибициониста. Оказало се, че това е 47-годишният К.С. от Монтана. За непристойните му действия, грубо нарушаващи обществения ред и изразяващи явно неуважение към обществото, мъжът е задържан за 24 часа в ареста. По случая е образувано бързо производство.", "date": "2018.09.17", "title": "Мъж се самозадоволявал пред девойки в парк в Монтана"}
{"url": "https://www.24chasa.bg/novini/article/7059218", "text": "На 72 години почина Асен Христов Савев – собственик на „Пътища Пловдив“ АД, съобщиха негови близки. Роден в с. Логодаш, обл. Благоевград, Савев започва трудовата си кариера в сектора на строителството. След промените се насочва към частна дейност в сферата на земеделието и агрокултурите. Скоро след това се завръща в строителния бранш и впоследствие придобива и допринася активно за развитието на „Пътища Пловдив“ АД – една от водещите компании в пътното строителство в страната,  . Поклонението ще е на 18.09.2018 г. от 11:00 часа в църквата Св. Димитър, кв. Струмско, гр. Благоевград.", "date": "2018.09.17", "title": "Почина собственикът на \"Пътища Пловдив\" Асен Савев"}
{"url": "https://www.24chasa.bg/novini/article/7059237", "text": "Австрийският канцлер Себастиан Курц се срещна днес с френския президент Еманюел Макрон в Париж, предаде Франс прес, цитирана от БТА. На срещата си двамата лидери обсъдиха актуални въпроси на европейската политика като реформата на авторското право и Брекзит. \"И двамата сме доволни, че бе отбелязан напредък по въпроса с облагането на интернет гигантите на срещата на финансовите министри във Виена миналата седмица. Надявам се, че ще постигнем тази цел до края на годината\", заяви Курц в Елисейския дворец. \"Мисля, че наистина е възможно да достигнем до решение по този въпрос в рамките на това шестмесечие\", отбеляза Макрон. Френският президент посочи още, че изготвеният от Европейската комисия текст за облагането на интернет гигантите е \"нещо хубаво за функционирането на европейския цифров пазар\". Курц и Макрон засегнаха и въпроса за Брекзит. Австрийският канцлер подчерта, че държавите членки на ЕС трябва да направят всичко по силите си, за да бъде избегнат \"твърд Брекзит\". \"Необходимо е да постигнем споразумение, а също така и да не бъдат нарушени по никакъв начин правилата на Европейския съюз\", заяви Макрон, цитиран от Ройтерс.", "date": "2018.09.17", "title": "Курц и Макрон: Доволни сме, че има прогрес по въпроса с облагането на интернет гигантите"}
{"url": "https://www.24chasa.bg/novini/article/7059236", "text": "Около 17,5 милиона ученици в Турция прекрачиха прага на класните стаи за новата учебна 2018-2019 г. след лятната ваканция. От тях първолаци са 1 299 349 деца. Първия си учебен ден заедно с тях започнаха и над 1 милион учители, предава БТА. Началото на учебната година в Турция по традиция се отбелязва празнично - учениците отиват в училище с униформи и със знаменца в ръце. Изпълнява се националният химн и тържествено слово - напътствие на Ататюрк към подрастващите, наречено \"Нутук\". Политически лидери присъстват на редица училищни тържества. Председателят на парламента Бинали Йълдъръм и министърът на образованието Зия Селчук бяха сред учениците и преподавателите в няколко истанбулски училища. Образователният министър заяви, че турската образователна система си е поставила високи цели, с които ще се трасира бъдещето на подрастващите според най-високите образователни критерии. Валията на Истанбул Васип Шахин съобщи, че тази година в Истанбул ще учат 3 милиона и 100 хиляди ученици в общо 8684 училища със занимални, за чието обучение ще отговарят 151 хиляди учители и преподаватели. В проект са нови 160 училища в мегаполиса, допълни той. Първият учебен срок в турските училища ще приключи на 18 януари 2019 г., а на 4 февруари ще започне вторият срок. Учебната година приключва на 14 юни 2019 г. БЪЛГАРСКОТО НЕДЕЛНО УЧИЛИЩЕ \"СВ.СВ. КИРИЛ И МЕТОДИЙ\", което се помещава в Българската екзархия в Истанбул ще отвори врати за новата учебна година на 29 септември със специално тържество за първия учебен ден. Училището е основано преди четири години от Българското генерално консулство в Истанбул начело с генералния консул Ангел Ангелов със съдействието на българската общност в Истанбул с председател Васил Лиязе. Миналата учебна година около 30 ученици завършиха българското неделно училище под вещото ръководство на директорката Невин Даудова и учителките Невин Чалъшкан, Наталия Волкова, Сийка Чирпанова, Павлина Боботанова и Христина Райкова.", "date": "2018.09.17", "title": "Откриха новата учебна година и в Турция"}
{"url": "https://www.24chasa.bg/novini/article/7058434", "text": "С 16% ще е по-скъпа зимата на парно, сравнено с предишния сезон, ако цената на газа бъде увеличена от 1 октомври с 13,98%, а тази за парното - с 8%. При условие че КЕВР реши парното да поскъпне с 5 на сто, то студените месеци ще поскъпнат с над 12%, показват изчисленията. “Булгаргаз” внесе на 10 септември в Комисията за енергийно и водно регулиране То ще е за увеличение над 13,89%, или 456,65 лв. за 1000 куб. м. В прогнозата си от 10 август газовата компания записа цена от 458,44 лв., или с половин процент по-ниска. Какво ще реши регулаторът, ще стане ясно следващите седмици, но председателят му Иван Иванов заяви наскоро, че вече няма резерви, с които да се натиска цената. Появиха се и прогнози, че на международните пазари цените ще растат и не се изключва и януарско поскъпване на газ и парно. Така че предстоящото от 1 октомври увеличение на газа ще доведе до поскъпване на парното, въпреки че цената му беше увеличена от 1 юли. За София - с 7,46%, за другите градове от 0,94 до 17,12% в Бургас ( Въпреки неизвестните около цените, като знае, че разходът за газ в цената на парното е между 70 и 80%, “24 часа” прогнозира преди седмици, че парното би поскъпнало със 7 - 8%, а не с 9,7%, както показват сметките, защото комисията за енергийно и водно регулиране все пак може да потърси резерви. Как ще се отрази това увеличение преди сезона на сметките на домакинствата? Вземаме две реални семейства в София, защото в столицата са най-многото потребители на топлинна енергия. Правим изчисленията при 8 и при 5% увеличение на топлинната енергия, тъй като още не е ясно какво ще реши Комисията за енергийно и водно регулиране. Семейство Методиеви, което е двучленно, без ДДС за периода от октомври 2017 до април 2018 г. Тогава цената на “Топлофикация - София” през целия сезон е била 79,98 лв. за мегаватчас. При увеличение на цената на парното от 1 октомври с 8% и цената му стигне 92,82 лв. за мегаватчас, това домакинство ще плати за същите месеци 878,56 лева. Увеличението спрямо миналия сезон е с 16%, тъй като да не забравяме, че имаше и поскъпване през лятото, така че се получава натрупване. Лятната цена за София беше 85,95 лв. без ДДС. Тя обаче се отрази само на топлата вода. Ако увеличението е 12,7 на сто спрямо миналата зима, то сметките ще се увеличат с 96 лв., или на 853 лева. Друго домакинство е тричленно, живее в апартамент от 110 кв. м в “Бъкстон” и отоплява цялото жилище. То е платило за сезона от октомври 2017 до април 2018 г. 1754 лв. без ДДС. Ако потреблението се запази същото и през този сезон, при увеличение от 16% спрямо миналата зима за седем зимни месеца то ще плати 2030 лв., или със 280 лв. повече. При по-ниското поскъпване от 12,7 на сто доплащането спрямо 2017-2018 г. ще бъде 222,8 лв., или 1976 лв. Каква ще бъде зимата за семейство, което се отоплява на ток в София? Вземаме сметките на домакинство, което има жилище от 65 кв. м в “Банишора”, използва климатик, маслен радиатор за през нощта и бойлер. За октомври-април 2017-2018 г. те правят общо 761,53 лв. Като тези пари са не само за отопление и бойлер, но за осветление, лаптопи, хладилник, пералня и други елуреди. Тоест, сметките за ток на това домакинство са приблизително толкова, колкото е плащало само за отопление с парно семейството, което живее в 68 кв., техните са 757 лв. Да припомним, че при ЧЕЗ от 1 юли увеличението е 1,75%. При същото потребление домакинството в “Банишора” ще плати 774,73 лв., или Да прескочим и до Пловдив, втория град по клиенти на парното. Жилището е 60 кв. м с три радиатора. От септември 2017 до април 2018 г. общата стойност е 1015 лв. за топла вода и парно. Цената на парното в Пловдив от 1 юли бе увеличена само с 0,94%, така че, ако се променят цените на топлинната енергия от 1 октомври с 8%, общото увеличение спрямо предишния сезон би било 9 на сто. Тоест зимата за това семейство ще бъде по-скъпа с 91 лв. От “ЕВН Топлофикация” в Пловдив обясняват, че за януари 2018 г. 68,27% от клиентите им са имали фактури до 100 лв. с ДДС. Сметки от 100 до 200 лева са имали 25, 43%, а само 6,3% - над 200 лв. В Пловдив и в Югоизточна България от 1 юли токът поскъпна с 1,82 на сто. Какво ще се получи при отопление с ток на едно тристайно жилище. Апартаментът е 92 кв. м. През зимните месеци се тъй като има малко дете. За периода септември 2017- април 2018 общата заплатена сума е около 1700 лева. През септември 2017-а сметката е била 115 лв. Най-висока е била тази за януари 2018 - 380 лева. Зимата, ако е мека като предишната и се запази същото ползване на ток, то крайната сметка ще се увеличи с 30,94 лв., или на 1730,94 лв. От ЕВН твърдят, че през януари 2018 г., консумация до 300 киловата са имали 51% от клиентите им. При тях средната стойност на фактурата за същия месец е 22,43 лв. Ток над 1000 квтч през януари 2018 г. са ползвали 8% от клиентите. Средната стойност на фактурата при тях е 256,78 лева. Тези сметки и сравнения за предстоящата зима са прогнозни, тъй като още не се знае какво ще се случи в края на декември, когато ще се одобряват цените на природния газ за първото тримесечие на 2019 г. Експерти в енергетиката допускат и да се влезе във въртележката от 2008-2009 г. и 2013-2015 г. ( Тогава вдигането на цената на природния газ всяко тримесечие водеше често и до повишаване на цените на топлинната енергия. Само че прави впечатление, че при цени от 600 и над 600 лв. за 1000 куб. м газ увеличението на цената на топлинната енергия не е достигало сегашните стойности. Да припомним, цената на природния газ в момента е 400,95 лв. без ДДС, а 1 мегаватчас парно струва 85,95 лв. През 2013 г. при цена от 656,57 лв. на газа, парното струва 83,31 лв. за мегаватчас. При предстоящото поскъпване цената му ще надмине, вероятно, 90 лв., нещо, което не е било от 2013 г. насам, въпреки че е имало периоди, в които газът е поскъпвал много повече. Бихме могли да си представим, че за тези години топлофикациите са направили когенериции, подобрили са мрежите и разходите би трябвало да са паднали. Както се вижда обаче цените им се увеличават.", "date": "2018.09.17", "title": "Зимата на семейство с двустайно жилище ще е по-скъпа със 121 лв."}
{"url": "https://www.24chasa.bg/novini/article/7059258", "text": "Македонският премиер Зоран Заев, отговаряйки на журналистически въпроси на конференция, посветена на свободата на медиите в региона, заяви, че няма доказателства за руско влияние в Македония, съобщи МИА, цитирана от БТА.  Няма доказателства за някакво руско влияние. Руската федерация е приятел на Македония и тя няма нищо против интеграцията на Македония в ЕС, но е против нашата интеграция в НАТО. И това го казват много ясно. Ние се опитваме да обясним, че за нас не съществува алтернатива освен пълна интеграция в ЕС и НАТО. Искаме да градим приятелство с всички страни и с Руската федерация, заяви македонският премиер, който присъства на конференцията \"Дни на медиите - ЕС - Западни Балкани\". Заев изтъкна, че е запознат с информациите за мрежи от профили, които разпространяват фалшиви новини в социалните мрежи и традиционните медии и каза, че се надява, че ще можем да научим подробностите, но изтъкна, че няма идентифицирни страни, които да разпространяват фалшиви новини.", "date": "2018.09.17", "title": "Заев: Нямам доказателства за руско влияние в Македония"}
{"url": "https://www.24chasa.bg/novini/article/7059263", "text": "Промяната не е в лозунги, а в работа за София. Изправени сме пред още по-голямо предизвикателство през следващата година - да не превърнем София и проектите за нейното развитие в заложник на партийни битки. Нека да имаме кураж да не залитаме по евтиния популизъм, защото това ще излезе прекалено скъпо на хората. Това заяви столичният кмет Йорданка Фандъкова по време на тържествената сесия на Столичния общински съвет. Фандъкова благодари на столичани за “търпението и вярата, защото без тях не можем да променим нищо”. Тя подчерта, че столицата е градът с най-много млади хора, училища и университети и затова много компании избират да инвестират тук. Фандъкова пожела на общинските съветници да “работят с любов и мъдрост за София”. “Изключителен знак е, че тази година празникът на София съвпада с първия учебен ден. Това трябва да ни напомни пред кого сме отговорни и за кого работим. Взели сме нашия град назаем от децата ни. Затова трябва да бъдем отговорни към своите действия”, заяви председателят на СОС Елен Герджиков. На тържествената сесия 13 отличили се творци, певци, музиканти и учени ще получат най-високото отличие на столицата и ще станат почетни граждани. Сред тях са певците Васил Найденов и Богдана Карадочева, основателят на цирк “Балкански” Александър Балкански, актьорът Владимир Пенев, писателката Рада Москова и др.", "date": "2018.09.17", "title": "Фандъкова: Да не залитаме по евтиния популизъм, прекалено скъпо излиза на хората"}
{"url": "https://www.24chasa.bg/novini/article/7059261", "text": "Кандидатът на Комунистическата партия на Руската федерация (КПРФ) в Далечния изток на Русия Андрей Ишченко заяви, че започва гладна стачка заради нередности в провеждането на изборите, предаде Асошиейтед прес, цитирана от БТА.  След като бяха преброени 95 процента от бюлетините, подадени на вчерашния балотаж за губернатор на Приморския край, Ишченко имаше 5-процента преднина пред кандидата от прокремълската партия \"Единна Русия\" . Но няколко часа по-късно избирателната комисия съобщи, че кандидатът от партията на Кремъл е получил преднина на изборите. Във видео, качено днес на неговата фейсбук страница, Ишченко обвини избирателните власти във фалшифициране на резултатите и заяви, че ще започне гладна стачка в знак на протест. Той призова привържениците си да го подкрепят и да излязат на протест по улиците на тихоокеанското пристанище Владивосток.", "date": "2018.09.17", "title": "Кандидат за губернатор в Русия започва гладна стачка, недоволен от изборната надпревара"}
{"url": "https://www.24chasa.bg/novini/article/7059271", "text": "Въз основа на изследване на кости на слонски птици учени смятат, че хора са заселили остров Мадагаскар повече от 6000 години по-рано, отколкото се смяташе досега, съобщи ЮПИ, цитирана от БТА.  Екип от Лондонското зооложко дружество използва радиовъглеродно датиране, за да установи възрастта на изчезнали от лицето на планетата слонски птици от Мадагаскар. По костите има следи от срязвания, а това свидетелства, че птиците са били ловувани за храна от праисторически хора. Видовете Aepyornis и Mullerornis, които достигали височина 3 метра и имали тегло между 380 кг и 550 кг, са сред най-едрите срещали се някога птици. \"Откритието променя представите ни за първото пристигане на хора на острова - заяви съавторката на изследването, антроположката Патриша Райт от университета Стоуни Брук в САЩ. - Знаем, че в края на ледниковия период малка група хора са пристигнала на остров Мадагаскар. Не знаем произхода им, но имаме доказателства, че техни гени не са били унаследени от съвременните популации. \" Въз основа на анализ на кости на лемури и археологически артефакти предишни проучвания заключиха, че хора за пръв път са пристигнали на остров Мадагаскар преди 2400-4000 години. Учени от Лондонското зооложко дружество обаче сега стигнаха до извода, че това е станало преди 10 500 години. \"Вече знаехме, че мегафауната на острова - слонски птици, хипопотами, гигантски костенурки и лемури, е изчезнала преди по-малко от 1000 години - заяви ръководителят на екипа Джеймс Хансфорд. - Хора изглежда са съжителствали повече от 9000 години със слонски птици и други изчезнали сега видове, като това е имало ограничено негативно въздействие върху биоразнообразието през по-голямата част от този период.\" Резултатите от изследването са публикувани в Science Advances.", "date": "2018.09.17", "title": "Хора са заселили Мадагаскар 6000 години по-рано, отколкото се смяташе досега"}
{"url": "https://www.24chasa.bg/novini/article/7059253", "text": "Конституционният съд на Румъния одобри инициатива за промяна в конституцията, за да бъде уточнено, че семейството се основава на брак между мъж и жена, а не между двама съпрузи, както е в момента, предаде Медиафакс. Гражданската инициатива, която събра подписите на 3 милиона души, миналата седмица получи одобрението на Сената, който е решаващият орган в този случай. Миналата година предложението беше одобрено и от Камарата на депутатите. Днес съдиите от Конституционния съд решиха със седем гласа \"за\" и два \"против\", че законът за промяна на дефиницията на семейството в конституцията съответства на конституционните разпоредби, предаде БТА. Председателят на управляващата Социалдемократическа партия Ливиу Драгня миналата седмица приветства решението на парламента да одобри гражданската инициатива за ревизия на конституцията и уточни, че референдумът ще се състои на 7 октомври. Информационният сайт Зиаре уточнява, че съгласно новия закон за референдумите гласуването ще бъде валидно, ако в него участват най-малко 30 процента от регистрираните в избирателните списъци и ако валидните гласове представляват най-малко 25 процента от регистрираните в избирателните списъци. Съгласно данни от 31 август 2018 г. имащите право на глас румънци са 18 917 485 души.", "date": "2018.09.17", "title": "В Румъния ще има референдум за промени в определението за семейство в конституцията"}
{"url": "https://www.24chasa.bg/novini/article/7059290", "text": "17-годишен бе задържан от служители на РУ-Елин Пелин с 15 топчета марихуана. На 16 септември, при провеждането на специализирана полицейска операция на обслужваната територия, служители на РУ-Елин Пелин предприели проверка на 17-годишен от с. Гара Елин Пелин, предава от пресцентъра на МВР. У криминално проявения младеж били открити топчетата, съдържащи около 8 грама суха зелена тревиста маса, реагираща на марихуана. Непълнолетният е задържан с полицейска мярка за срок до 24 часа. По случая е образувано бързо производство за извършено престъпление по чл. 354А от НК.", "date": "2018.09.17", "title": "Задържаха 17-годишен с 15 топчета марихуана в село Гара Елин Пелин"}
{"url": "https://www.24chasa.bg/novini/article/7059309", "text": "24-годишен моторист загина при катастрофа с камион в София, съобщиха от полицията. Инцидентът е станал около 12:40 ч. на столичния бул. „България”, предаде \"Дарик\" По първоначална информация мотористът е самокатастрофирал и се е ударил в металоизвозващ камион.                                                                                                                                                                                                                                                                                                                       ", "date": "2018.09.17", "title": "Моторист загина при катастрофа в столицата"}
{"url": "https://www.24chasa.bg/novini/article/7059295", "text": "Генералният секретар на НАТО Йенс Столтенберг обвини Русия, че възпрепятства присъединяването на Македония към алианса, съобщи МИА. Русия се опитва да попречи на присъединяването на Македония към НАТО, както бе в случая с Черна гора, където ние бяхме свидетели на провален заговор за опит за преврат, заяви Столтенберг в изказване пред Фондация Херитидж, предаде БТА.  Според него има много примери за опити на Русия да се намесва в политическите процеси на различни страни от НАТО и партньорски страни.", "date": "2018.09.17", "title": "Столтенберг обвини Русия, че пречи на Македония да влезе в НАТО"}
{"url": "https://www.24chasa.bg/novini/article/7059292", "text": "В края на миналата седмица е задържан 22-годишен мъж за незаконно притежание на оръжие и наркотични вещества в Кюстендил. Криминалистите извършили проверката в кюстендилския квартал \"Изток\" - на площада, у 22-годишния мъж са открити 6 опаковки канабис и пистолет \"Екол\" с 12 патрона. Видът на наркотичното вещество е установен с полеви наркотест. По случая е започнато досъдебно производство в РУ-Кюстендил, уведомен е дежурен прокурор.", "date": "2018.09.17", "title": "Задържаха 22-годишен с наркотици и незаконно оръжие в Кюстендил"}
{"url": "https://www.24chasa.bg/novini/article/7059342", "text": "Камион помете три къщи в Статън Айлънд, Ню Йорк, поне един човек е ранен, съобщава CBS News. Инцидентът се случил рано тази сутрин. Засега се съобщава за поне един ранен.  Властите са отцепили района.                                                                                                                                                                                                                                                                                                                       ", "date": "2018.09.17", "title": "Камион помете три къщи в Статън Айлънд, поне един е ранен (Видео)"}
{"url": "https://www.24chasa.bg/novini/article/7059396", "text": "Предстоящият референдум е най-важният глас в историята на вашата нация. Гражданите трябва да използват своето демократично право и да гласуват на референдума, който е исторически за бъдещия напредък на Македония на пътя на интегрирането на страната в НАТО и ЕС, и в това имате подкрепата на САЩ, заяви американският министър на отбраната Джеймс Матис на съвместна пресконференция с македонския премиер Зоран Заев и министъра на отбраната Радмила Шекеринска, съобщи МИА, цитирана от БТА.  Даваме си сметка за комплексния политически процес, който ви предстои, и ви подкрепяме в осъществяването на вашия демократичен глас и отговорност да гласувате. Неотдавна отпразнувахте годишнината от референдума, на който над 95 процента от гражданите гласуваха за независимостта на страната. След две седмици вашите граждани още веднъж ще получат възможност да придвижат страната напред, заяви Матис. Той приветства усилията на Македония и Гърция за постигане на договора от Преспа, който, както каза, е дал възможност за изпълнение на ключовите реформи в процеса на присъединяване към НАТО и ЕС и ще укрепи сигурността и икономическото развитие на Македония. Аплодирам ви за вашите неуморими усилия да постигнете историческия договор от Преспа с Гърция. Знаем, че това изискваше търпелива дипломация от двете страни и компромисите винаги са трудни, каза Матис, изразявайки благодарност а Заев и Шекеринска за тяхното ангажиране в разрешаването на \"трудния спор за името\". Македонският премиер Зоран Заев подчерта, че това е още един празничен ден за Македония заради посещението на високопоставен американски представител. Той изтъкна, че Матис пристига в изключително важен период, в който гражданите на Република Македония се подготвят на референдума да дадат своя глас за приемане на договора с Гърция и с това за членството на страната в НАТО и ЕС.", "date": "2018.09.17", "title": "Матис в Македония: Референдумът е най-важният глас във вашата история"}
{"url": "https://www.24chasa.bg/novini/article/7059411", "text": "Около 13.30 часа е постъпил сигнал за пожар, възникнал в автобус, движещ се по автомагистрала „Люлин“, в участъка между втория и третия тунел в посока София. Превозното средство е отбило в аварийната лента и пътувалите в него деветима пътници са слезли невредими, съобщават от МВР.  Незабавно към мястото са насочени екипи на пожарната. Пътни полицаи подпомагат трафика в участъка. Водачите да шофират с повишено внимание.", "date": "2018.09.17", "title": "Автобус се запали на АМ \"Люлин\" в посока София"}
{"url": "https://www.24chasa.bg/novini/article/7059425", "text": "При средна цена 111.99 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /18 септември/. Средната цена на пиковата енергия /9.00-20.00 ч./ e 142.44 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 81.54 лв. за мегаватчас. Най-ниската цена в рамките на днешната сесия, при утрешен ден на доставка, е 60.63 лв. за мегаватчас, достигната за 4.00 ч., а най-високата е 190.71 лв. за мегаватчас - за 10.00 часа. Данните от БНЕБ показват, че са продадени общо 19 404.60 мегаватчаса електроенергия. Енергийната борса вчера затвори при средна цена 179.96 лв. за мегаватчас. В сегмента \"пазар в рамките на деня\" за днес, 17 септември, БНЕБ отчита до момента общ търгуван обем от 1,754.40 MWh.", "date": "2018.09.17", "title": "Енергийната борса затвори при средна цена 111.99 лева за мегаватчас"}
{"url": "https://www.24chasa.bg/novini/article/7059426", "text": "Министърът на отбраната Красимир Каракачанов ще открие утре, 18септември, в 8.30 ч. в Гранд хотел „София” годишната конференция на началниците на военните полиции на страните - членки на НАТО, съобщиха от пресцентъра на Министерство на отбраната. В конференцията, чийто домакин е Служба „Военна полиция”, ще участват 78 представители на 32 държави. Освен началниците на военните полиции от страните-членки на Алианса и на страните от програмата „Партньорство за мир”, участие ще вземат и представители на стратегическите командвания на НАТО (АCT & ACO), командните структури на НАТО (NATO Command Structure & NATO Force Structure), Военнополицейския център за усъвършенстване (NATO MP COE) в гр. Бидгошч, Република Полша и Центъра за усъвършенстване на полицейски сили за осигуряване на стабилността (NATO SP COE) в гр. Виченца, Република Италия. По време на форума ще бъдат обсъдени въпроси за трансформацията на военните полиции (ВП) на страните-членки на Алианса в контекста на стратегическата концепция за развитие на ВП на НАТО, надграждането на военнополицейските способности, концептуални и доктринални документи, свързани с военнополицейската дейност, както и ролята на MP COE и SP COE. Ще бъдат дискутирани и въпроси, свързани със сигурността в регионален и глобален мащаб. На 20 септември в рамките на конференцията ще се извърши смяна на председателството на военнополицейските органи на НАТО. Страната – председател Република Италия ще предаде ръководството на Федерална Република Германия.", "date": "2018.09.17", "title": "Каракачанов открива утре конференцията на началниците на военните полиции на НАТО"}
{"url": "https://www.24chasa.bg/novini/article/7059450", "text": "Турският президент Реджеп Тайип Ердоган защити решението си да приеме луксозен самолет от Катар в момент на икономически затруднения, заявявайки, че това е подарък, а не покупка и че той е дарен на Турция, а не лично на него, предаде Ройтерс, цитирана от БТА. Държавната телевизия ТРТ Хабер съобщи миналата седмица, че емирът на Катар Тамим бин Хамад Ал Тани е подарил на Ердоган самолет, който според турските медии е Боинг 747. Това предизвика критики сред турската опозиция. Сезгин Танръкулу, депутат от опозиционната Народнорепубликанска партия (НРП), изрази безпокойство, че самолетът е по-скоро купен отколкото дарен, отбелязвайки, че Турция е в икономическа криза. Самолетът, който обичайно е с капацитет 400 места, е бил преустроен, така че да обслужва едва 76, писа \"Хюриет\". Ердоган обаче заяви, че емирът на Катар е подарил на турската държава летателния апарат на стойност 500 милиона долара, след като чул, че Турция проявява интерес да го купи. \"Той каза: \"Няма да взема пари от Турция. Давам го като подарък на Турция\", обясни пред репортери Ердоган на връщане от посещение в Азербайджан през уикенда.", "date": "2018.09.17", "title": "Ердоган: Самолетът от емира на Катар е дарен на Турция, а не лично на мен"}
{"url": "https://www.24chasa.bg/novini/article/7059470", "text": "Евлоги Станоев-Бирмата и двамата му синове - Георги и Антон се издирват като участници в престъпна група за производство на нелегални цигари. Тримата са обвинени задочно от прокуратурата, обяви шефката на спецпрокурорите Даниела Начева. По данни oт разследването един от тях е напуснал България. Начева каза, че бандата се състои от 9 души, като трима от тях са задържани по първоначално разследване в Пловдив. Другите шестима, сред които и Бирмите, са се занимавали с финансирането на 4-те фабриките за нелегални цигари в страната, открити през август. \"Организирали са така, че помещенията във фабриките да отговарят на условията за живот на работниците, без да е необходимо те да излизат от тях и да имат достъп с външния свят\", каза прокурор Начева. В петък разследващите са иззели много наброй документи и пари, които тепърва ще анализират. Проверява се и дали столичните ресторанти \"Бест\" и \"Везувий\" имат връзка с нелегалните цигари. Прокурор Начева припомни, че при акцията били намерени 40 тона незаконен тютюн и над 50 хил. кутии цигари. Освен тримата Станоеви се издирва и друг 4-ти участник от престъпната група.", "date": "2018.09.17", "title": "Издирват Бирмата и синовете му за нелегални фабрики за цигари"}
{"url": "https://www.24chasa.bg/novini/article/7059480", "text": "За мен е огромна чест да бъда при Вас по повод откриването на учебната година. Докато се качвах насам, това което видях, ми дава основание да смятам, че ръководството на училището е на прав път - работи много за надграждането на това, което дава системата. За Министерството на културата талантите в това училище са истинска гордост. Това, което ние правим тук, е много, много над общообразователната система в страната. То е изграждане и развитие на талант, на позиция на творци, на гражданска позиция. Искрено Ви завиждам, не просто заради годините, че имате възможност да учите тук. На добър час на всички и успешна учебна година! Това каза министърът на културата Боил Банов по време на церемонията, с която беше открита новата учебна година в Националното училище за изящни изкуства „Илия Петров“, съобщиха от пресцентъра на Министерството на културата. „Ако сте решили да ставате художници, това е училището. Тук ще може да развиете таланта си и да разберете, че това изисква много характер“, каза в обръщението директорът на учебното заведение Донка Павлова. След церемонията министър Банов разгледа ателиетата, класните стаи и библиотеката, където се обучават едни най-талантливите бъдещи художници. Заместник-министърът на културата Амелия Гешева даде старт на новата учебна година в Националното училище за музикално и танцово изкуство \"Добрин Петков\" в град Пловдив. Тя пожела на децата на не спират да бъдат любопитни и вдъхновени и изтъкна, че те са творческият потенциал, който ще бъде показан през следващата година, когато Пловдив ще е Европейска столица на културата. Официален гост на празничната церемония на Националната гимназия за древни езици и култури „Константин - Кирил Философ” – София, която се състоя в аулата на Софийския университет „Св. Климент Охридски“, бе заместник-министър Румен Димитров. Началникът на политическия кабинет на министъра Ваня Бедрова бе официален гост на откриването на новата учебна година в Националната професионална гимназия по полиграфия и фотография. От името на министъра г-жа Бедрова пожела на всички ученици целенасочено и упорито да пазят въодушевлението и ентусиазма на днешния ден, да вярват в себе си и в преподавателите си. Съветникът на министъра на културата доц. д-р Венцислав Велев откри новата учебна година в Националната гимназия за приложни изкуства „Свети Лука“ – София. Парламентарният секретар на ведомството Весела Щерева бе гост на Националното училище за танцово изкуство – София. В Националния учебен комплекс по култура с лицей за изучаване на италиански език и култура в Горна баня бе Елиянка Михайлова, директор на Дирекция „Сценични изкуства и художествено образование“. В Националното музикално училище „Любомир Пипков” в София представител на Министерството бе Румен Джуров, държавен експерт в Дирекция „Сценични изкуства и художествено образование“.", "date": "2018.09.17", "title": "Министър Банов откри учебната година в Националното училище по изящни изкуства \"Илия Петров\" (Снимки)"}
{"url": "https://www.24chasa.bg/novini/article/7059461", "text": "Четирима души, сред които и жена, набирали социално слаби да пренасят кокаин от Доминикана до България чрез поглъщане на капсули, съобщи шефката на спецпрокуратурата Даниела Начева. Т.нар. мулета били пращани в Букурещ, откъдето летели през Западна Европа за Доминикана. Там ги настанявали в хотели и ги карали да поглъщат между 80 и 100 капсули с кокаин. В 1 капсула имало към 13 грама дрога. След това мулетата се връщали обратно в Букурещ и оттам пътували в Стара Загора, където изхвърляли от тялото си кокаина. Той се разпространявал на едро в Габрово, Бургас, Стара Загора и Унгария, каза прокурор Начева. Мулетата били ползвани няколко пъти за наркотрафиканти. На 15 септември т.г. обаче на едно от тях му прилошало в Португалия. Тогава агенти на международната служба ДЕА го задържали и установили, че то е погълнало 99 капсули кокаин. За лидер на бандата се сочи мъж от Стара Загора с криминални прояви. Другите от групата също са познати на МВР. Един от тях е регистриран за убийство, сред задържаните има и осъждани за трафик на дрога.", "date": "2018.09.17", "title": "Банда набирала мулета гълтачи да пренасят кокаин от Доминикана до Стара Загора"}
{"url": "https://www.24chasa.bg/novini/article/7058965", "text": "Най-големият проблем през новата учебна година е с обхвата на всички деца в училище, смята омбудсманът на Република България Мая Манолова. Тя участва в церемонията за откриване на новата учебна година в най-старото училище на Силистра \"Отец Паисий\", където се учи единайсет годишната Ния Атанасова – един от първите официални посланици на омбудсмана сред децата. Много от децата до 16 годишна възраст, не са в класните стаи, където им е мястото, коментира Мая Манолова. Не трябва да се правят инцидентни акции за връщането на децата в училище. Трябва целенасочена и добре премислена политика, смята тя, като това включва безплатни детски градини и безплатно предучилищно образование. Това ще направи децата ни грамотни и конкуретно способни, заяви омбудсманът на България. Днес учебната година в Силистренско започна в 45 училища и 24 детски градини, показва справка от Регионалното управление на образованието. Закрито е началното училище \"Отец Паисий\" в село Алеково. А средното училище в Община Дулово „Васил Левски“ продължава да е най-голямото учебно заведение в региона с 826 ученици. 804 пък са първокласниците в Силистренско. Мая Манолова се срещна и с майките на деца с увреждания в Силистра. По време на разговорите изрази недоволството си, че върви бавно работата по трите законоприекта, касаещи проблемите им. До края на септември два от тях е трябвало да бъдат приети на първо четене до края на септември. Според нея причина за напрежението е и фактът, че миналата седмица социалният министър е представил законът за социалните услуги, но без да извади текст, за да стане ясно за какво става въпрос. Лансират се иде, с които майките не са съгласни, включително и атрактивната иначе идея, те да могат да оставят децата си за 30 дни някой друг да ги гледа. Това не може да се случи, коментира една от силистренските майки Живка Цонева. как да поверя детето си на някой друг. Та аз съм с него по 24 часа в денонощието. Мая Манолова изрази мнение, че всичко зависи от волята на депутатите, които обаче по-скоро използвали темата за политически нападки и за фалшиво съчувствие, тъй като в крайна сметка нищо не е свършено до момента. В рамките на програмата си омбудсманът посети и социално-педагогическия интернат \"Христо Ботев\" в тутраканското село Варненци. Проведени бяха приемни за граждани в седемте общини на Силистренска област.", "date": "2018.09.17", "title": "Манолова иска безплатни детски градини и предучилищно образование (Снимки)"}
{"url": "https://www.24chasa.bg/novini/article/7059648", "text": "Прогнозата за президента Доналд Тръмп и неговата партия е мрачна. Водещ републикански социолог заяви пред високопоставени служители на брифинг в Белият дом след Деня на труда, че определящият фактор на изборите няма да бъде подобряващата се икономика или постепенното увеличаване на създаваните работни места, а нагласите на гласоподавателите към Тръмп. Според презентацията, изнесена от социолога Нийл Нюхаус и включвала десетки страници, повечето избиратели, включително значителен дял от клонящите към републиканците гласоподаватели, не се отнасят благосклонно към президента. Това пишат Джули Пейс, Катрин Луси и Зик Милър, \"Асошиейтед прес\", цитирани от БТА. Нюхаус даде брифинга в момент, когато сред републиканските служители цари все по-мрачно настроение с наближаването на изборите през ноември. Партийните лидери вече се разтревожиха, че заради въодушевлението сред демократите и презрението на умерените републиканци към Тръмп Републиканската партия може да не победи в битката за Камарата на представителите. Но сега някои републиканци се страхуват, че мнозинството им в Сената също е застрашено - подобен сценарий беше немислим преди няколко месеца, имайки предвид благоприятните прогнози за представянето на републиканците на изборите за сенатори. \"За да спечелят в спорните щати, републиканските кандидати имат нужда от всички избиратели, които подкрепят президента Тръмп, плюс голяма част от тези, които не го подкрепят\", каза републиканският социолог Уит Еръз. \"Това е много трудно постижима стратегическа цел.\" Представители и на двете партии казват, че републиканците все още имат предимство в битката за контрол над Сената. Но републиканските служители все повече се тревожат, че кандидатите в клонящи към консерваторите щати като Мисури и Индиана не се представят добре, а надпреварите в Тенеси и Тексас, където победата на републиканците би трябвало да е в кърпа вързана, са доста оспорвани. Лидерът на мнозинството в Сената Мич Макконъл обяви тревога миналата седмица, като предупреди, че всяка от оспорваните сенатски надпревари ще бъде \"като бой с ножове в тясна улица\". Открито изразяваното безпокойство сред републиканците донякъде изглежда има стратегически характер, тъй като партийните служители се опитват да мотивират едновременно избирателите и дарителите. Мнозина умерени републикански гласоподаватели \"не вярват, че има нещо, което да е застрашено на тези избори\", показват документите, представени от Нюхаус пред служители на Белия дом. Според него това убеждение отчасти се дължи на пренебрегването на публично огласяваните социологически данни, като се има предвид, че повечето проучвания показваха, че демократката Хилари Клинтън ще победи Тръмп на президентските избори през 2016 г. Нюхаус и Белият дом не коментираха срещата, проведена в началото на септември. Асошиейтед прес се сдоби с копие на презентацията на Нюхаус, а двама републиканци, запознати с брифинга, се съгласиха да говорят за подробностите, при условие че останат анонимни, защото не бяха упълномощени да обсъждат въпроса публично. В Белия дом тревогата във връзка с изборите в средата на мандата се увеличава от месеци, след като проучванията показват, че републиканците са изправени пред ситуация, изпълнена с предизвикателства, и че въодушевлението сред демократите нараства. Същинският брой на оспорваните надпревари както за Камарата на представителите, така и за Сената подлага на голямо изпитание паричните запаси и налага трудни сметки за това къде да бъдат насочени ресурси и заместници. А има засилващи се страхове, че коалицията от гласоподаватели, благодарение на която Тръмп влезе в Белия дом, няма да отиде на изборите в средата на мандата. Дори ако много от тези избиратели всъщност гласуват, републиканците могат все пак да не получат достатъчна подкрепа. Социологическите данни, представени пред служителите на Белия дом и обработени от Националния комитет на републиканците, показаха, че верните поддръжници на Тръмп съставляват около една четвърт от избирателите. Една четвърт са републиканците, които харесват политиките на Тръмп, но не самия президент, и които не изглеждат мотивирани да подкрепят републиканските кандидати. А близо половината от очакваните гласоподаватели на изборите в средата на мандата са демократи, стимулирани от своята съпротива срещу президента. Сътрудници на Белия дом казват, че Тръмп получава редовни брифинги за политическата обстановка и е наясно с все по-мрачните социологически данни, въпреки че предсказва \"червена вълна\" пред републиканците в Туитър и на предизборни прояви. Сътрудници казват, че мрачните брифинги, които Тръмп получава от служители на републиканците, понякога се компенсират от честите му разговори с външни съветници, които представят в по-ведри тонове изборната обстановка и напомнят на президента за неговата неочаквана победа през 2016 г. Парадоксът за републиканците е, че повечето американци до голяма степен са доволни от икономиката, както показват много анкети. Партията се стреми икономиката да е в центъра на предизборните дебати. Тръмп обаче постоянно изтъква други въпроси на преден план, включително недоволството си от разследването на специалния прокурор Робърт Мълър и силния си гняв от неблагоприятните описания на неговото президентство, представени в книга на журналиста Боб Удуърд и анонимна коментарна статия, написана от висш правителствен служител и публикувана във в. \"Ню Йорк таймс\". Той изуми някои поддръжници в четвъртък, като оспори данните за броя на жертвите от урагана Мария в Пуерто Рико миналата година, тъкмо когато нова буря приближаваше Източното крайбрежие. Нюхаус заяви пред служителите на Белия дом, че Тръмп може да се хареса на умерените и независимите, изтъквайки, че евентуално демократическо мнозинство би било извън основните нагласи по въпроси като премахването на американската имиграционна и митническа служба и финансираното от държавата здравеопазване. Други републикански стратези дадоха на кандидатите подобни съвети. Карл Роув, който беше главен политически стратег на президента Джордж У. Буш, каза, че ако републиканците представят демократическите си съперници като меки по въпроса за имиграцията или подкрепящи значителни правителствени разходи за здравеопазване, \"това е отровна смес за меките републиканци и клонящите към републиканците независими\". В най-новите си предизборни изяви Тръмп омаловажи прогнозите си за републиканска вълна и предупреди привържениците, че ако демократите спечелят мнозинство в Конгреса, това ще има последици. Той обаче се съсредоточи не толкова върху последиците за политиката при евентуално връщане на контрола на демократите над Конгреса, колкото върху това как това би се отразило на неговото президентство, включително изгледите за импийчмънт. \"Ако това наистина се случи, ще е ваша грешка, защото не сте отишли да гласувате\", каза Тръмп за изгледите за импийчмънт срещу него. \"Да не отидете да гласувате - това е единственият начин, по който това може да се случи.\" ", "date": "2018.09.17", "title": "Мрачни предупреждения за Белия дом и републиканците преди изборите"}
{"url": "https://www.24chasa.bg/novini/article/7058911", "text": "Приказките са неотменна част от детството. Но освен за развлечение, те могат да бъдат основа за някои от важните житейски уроци, които предстоят – да насочат детето как да общува с околния свят и със себе си. Ако в ранна детска възраст се работи целенасочено в тази посока, с подходящите за възрастта начини и средства, това ще спомогне за изграждането на една хармонична и психически здрава личност в бъдеще, което от своя страна способства за усвояването на знанията, необходими в живота, както и за създаването на стойностни взаимоотношения. Забавните детски приказки за слушане са съвременни български приказки, написани в стихотворна форма, с мелодично звучене и динамичен ритъм, което ги прави лесноразбираеми за децата. Стилът им се доближава до класическите български приказки и фолклор – всяка разказва случка, която има строен сюжет и завършва с послание. Живите, красиви и приласкаващи илюстрации към всяка приказка, нарисувани от художничката Биляна Караманолева, пресъздават героите по запомнящ се начин. Отпечатани са на отделни картони, за да бъдат удобни за разглеждане, игра или работа в група. Заглавията на приказките не са написани върху тях, за да се акцентира върху съдържанието, концентрацията и способността на детето да възприема това, което чува. Приказките са записани с гласа на автора им Владимир Наумов – артистичен и отчетлив, така че децата да се потопят в случката и да доловят всяка отделна думичка. Записите са на два вида носители – CD и USB, за различните видове възпроизвеждане на звука и картините. Предлага се специална книга с текстовете на приказките и идеи за работа с тях. Подходящи са за групова или индивидуална работа както в класната стая, така и вкъщи или в колата. Поръчайте ги на тел.: 0889 85 80 80 или на сайта: ", "date": "2018.09.17", "title": "Всичко е игра със забавните детски приказки за слушане"}
{"url": "https://www.24chasa.bg/novini/article/7059674", "text": "Кокаин и канабис са открити в кръвните проби на 25-годишния Петър Здравков, който на 10-и септември помете балетиста Мартин Чикалов във Варна. След жестокия сблъсък Мартин почина в болницата, а Петър заряза колата си, след като беше засечен от очевидци, и избяга. Предаде се 20 часа по-късно в полицията. Тъй като беше минало много време, кръвните му проби нямаше да установят дали е бил пиян по време на инцидента. Оказа се, че освен, че никога не е имал шофьорска книжка, че е убил човек на пътя и е избягал без даже да намали скоростта си, той е бил и дрогиран зад волана. Съдебно-химическата експертиза, назначена от Окръжната прокуратура във Варна по досъдебното производство, установи наличие на \"метаболит на тетрахидроканабинол и на бензоилекгонин в кръвните проби на обвиняемия. Тези вещества се наблюдават само след употреба на канабис /марихуана/ и кокаин. И канабисът, и кокаинът са в списък 2 на веществата с висока степен на риск и са поставени под специален забранителен режим\", пише в заключението на експертите. Представеното от защитата на обвиняемия в съдебната зала удостоверение за промени в постоянния адрес показва, че същото е подадено на дата 11 септември в 14,05 часа. На същата дата и почти по същото време - 20 часа след тежкия пътен инцидент Петър, придружен от адвоката си, се предаде в поделение на МВР, след като бе обявен на общодържавно издирване, след като не бе открит на нито един от известните му адреси. С определение на Варненския окръжен съд в момента обвиняемият е в ареста с мярка за неотклонение „задържане под стража“. Ако бъде обжалвана, съдебното заседание в Апелативния съд ще бъде 18 септември. При евентуално обжалване Окръжната прокуратура във Варна ще представи доказателства за описаните по-горе факти на Апелативната прокуратура, за да могат да бъдат взети предвид от Апелативния съд.", "date": "2018.09.17", "title": "Кокаин и канабис открити в кръвта на шофьора, убил балетиста във Варна"}
{"url": "https://www.24chasa.bg/novini/article/7059681", "text": "55-годишен мъж скочи от 3-тия етаж на болница в Русе и се самоуби, съобщиха от полицията. Инцидентът станал около 19,30 часа на 15 вечерта в УМБАЛ “Медика” в Русе. Мъжът починал на място. По информация от полицията, загиналият е от гр. Гложево, по първоначални данни се касае за самоубийство. По случая е образувано досъдебно производство за извършено престъпление по чл. 127, ал. 1 от НК.", "date": "2018.09.17", "title": "55-годишен мъж скочи от 3-тия етаж на болница в Русе"}
{"url": "https://www.24chasa.bg/novini/article/7059687", "text": "ЕС трябва да ускори усилията за спасяване на ядреното споразумение с Иран. Това заяви във Виена иранският вицепрезидент и ръководител на ядрената програма на Техеран Али Акбар Салехи, цитиран от ДПА и БТА.  През май САЩ се оттеглиха от подписаното през 2015 г. споразумение, чиято цел беше да се попречи на Иран да произведе ядрени оръжия. В началото на август Вашингтон започна да връща санкциите срещу Техеран, а в началото на ноември се очаква да въведе още, този път срещу иранския финансов и петролен сектор. ЕС, който е част от споразумението заедно с Китай и Русия, започна да предпазва европейските компании от тези мерки, но някои големи енергийни компании и авиопревозвачи започнаха да се изтеглят от иранския пазар. В реч на годишното събрание на държавите членки на Международната организация за атомна енергия Салехи призна усилията на ЕС, но добави: \"Според нас възприеманият досега подход на постепенни действия не е подходящият механизъм за реакция при създалата се в резултат на безразсъдната американска политика ситуация\". \"Сега е времето ЕС да спази ангажиментите си\", каза той. Салехи не повтори заплахите на иранския министър на външните работи Мохамад Джавад Зариф, който миналата седмица заяви, че страната му може да започне да изпълнява споразумението за иранската ядрена програма само частично или по-ограничено, както и че може да увеличи обогатяването на уран. На форума на МААЕ американският енергиен министър Рик Пери каза, че споразумението за ядрената програма \"е дефектно и не прави нищо срещу . . . лошото поведение\" на Иран, имайки обвиненията срещу Техеран, че подпомага тероризма и се занимава с шпионаж.", "date": "2018.09.17", "title": "Иран: ЕС е твърде бавен в противодействието на санкциите на САЩ"}
{"url": "https://www.24chasa.bg/novini/article/7059672", "text": "Първата платена автомагистрала в Албания беше открита въпреки призивите за протест в социалните мрежи, предаде Асошиейтед прес. Рано тази сутрин само няколко автомобила минаха през пункта за събиране на такси в Колш, на 130 километра североизточно от столицата Тирана. Местните медии съобщиха, че няколко демонстранти се събрали в близкия град Кукъс. През март демонстранти запалиха пункта и влязоха в сблъсък с полицията, протестирайки срещу таксите за местни жители, като настояха правителството и частната компания, която експлоатира магистралата, да намали таксата от 5 евро до по-малко от 1 евро, информира БТА. Таксите за чуждестранни превозни средства се движат от 2,50 евро за мотоциклети до 22,50 евро за камиони. Много туристи от съседно Косово пътуват за ваканцията до албанското крайбрежие по този 110-километров път.", "date": "2018.09.17", "title": "Първата платена автомагистрала в Албания беше открита въпреки призивите за протест"}
{"url": "https://www.24chasa.bg/novini/article/7059696", "text": "Парламентът на провинция Северен Рейн-Вестфалия обсъди задържането на германския гражданин Мехмет Ю. във Варна в началото на месеца. Мехмет Ю., който има германски и турски паспорт и живее в Бон, е задържан по искане на Турция, която е подала червена бюлетина за ареста му в Интерпол. Депутатката от Зеланата партия и говорител п овъпросите на интеграцията и бежанската политика Бериван Аймаз поиска да бъде изготвен доклад по случая му. „Става дума за втори случай след задържането на писателя Доган Аканъ в Испания миналата година, при който германски граждани от турски произход са задържани с помощта на Интерпол“, заяви в обръщението си към колегите си в парламента депутатката. Тя припомни и че германски политиц ивече са искали да се направ иревизия на всички бюлетини в Интерпол, подадени от Турция, тъй като расте убеждението, че Анкара злоупотребява с организацията, за да арестува политически противници на Ердоган. „Угасяващ е начинът, по който правителството на Ердоган третира противниците си. Турция използва всички средства, за да потуши критични класове“, заяви Аймаз. Ердоган систематично използва структурите на Интерпол, за да преследва и в чужбина свои критици, посочи още тя. Бе попитано и защо Мехмет Ю. не е бил предупреден от властите в Германия, че Турция го издирва с Интерпол. Северен Рейн-Вестфалия провери срещу кои германски граждани с турски паспорт има издадени бюлетини за издирване от Турция и ги предупреди. Арестуваният във Варна обаче не е получил предупреждение, защото периодът за проверката е бил само за пет години назад. Турция издирва Мехмет Ю. от 2009 г. Той е осъден задочно в Турция през 1999 година за подкрепа на ПКК. Бяга в Германия, където получава политическо убежище и по-късно и гражданство. На запитване на депутати как външнот оминистерств оследи случая министърът на външните работи Хайко Маас е отговорил: „Германия е забранила експулсирането на Мехмет Ю. през 2002 година поради опасения от политическо преследване. Това решение би могло да се отрази положително за него при предстоящото съдебно решение в България. Германия обаче не може да оказва влияние върху независимя български съд.“ Съдът във Варна трябва да реши дали да предаде Мехмет Ю. на Турция. Той е поискал пълната документация по случая от турските власти. До решаването му Мехмет Ю. е задължен да остане във Варна.", "date": "2018.09.17", "title": "Парламентът в Дюселдорф обсъди случая с арестувания у нас германец"}
{"url": "https://www.24chasa.bg/novini/article/7059689", "text": "Еврокомисарят по цифровата икономика и общество Мария Габриел изрази днес в Белград очакването, че цените на роуминга за страните от Западните Балкани ще бъдат намалени след три-четири години, предаде Танюг. \"Бихме искали да постигнем конкретни резултати след три-четири години. На ЕС му трябваха 10 години разговори и договори за това. Това трябва да насърчи целия регион да използва възможностите на дигитализацията за ускорено икономическо развитие\", каза Мария Габриел в отговор на въпрос кога може да се очаква намаление на цените на роуминга, предаде БТА. \"В София представихме много ясен план, ще започнем с намаляване на цените на мобилния интернет. Бихме искали през юли 2019 г. цената да бъде 70 цента за мегабайт\", каза еврокомисарят. Тя би желала през 2020 цената да бъде 45 цента, а през 2021 г. - 20 цента за мегабайт. Мария Габриел припомни, че има регионално споразумение за роуминга между четири страни в региона и че ще продължи работата с регулаторите по техническите аспекти на процеса.", "date": "2018.09.17", "title": "Мария Габриел: Работим за намаляване на цените на роуминга в Западните Балкани"}
{"url": "https://www.24chasa.bg/novini/article/7059703", "text": "Руските военни днес казаха, че ракетата, която преди четири години свали малайзийски самолет над Източна Украйна, е дошла от арсеналите на украинската, а не на руската армия, предадоха Асошиейтед прес и ТАСС. Самолетът на малайзийските авиолинии, в който пътуваха пътници от 10 страни, бе свален на 17 юли 2014 г. над Източна Украйна напът от Амстердам за Куала Лумпур. Загинаха всички 298 пътници и членове на екипажа, припомня БТА. Машината бе свалена с произведена в СССР ракета над контролираната от проруските сепаратисти Източна Украйна на около 40 километра от границата с Русия. Репортери на Асошиейтед прес съобщиха, че зенитно-ракетен комплекс Бук е бил забелязан няколко часа преди катастрофата недалеч от мястото, където се разби сваленият самолет. За разследването на тази трагедия бе създадена Съвместна следствена група, в която влизат представители на Австралия, Белгия, Малайзия, Холандия и Украйна. На 24 май експертите публикуваха междинен доклад, в който казаха, че зенитно-ракетната установка, от която е била изстреляна ракетата, свалила самолета, може да е била докарана от Русия и че е принадлежала на 53-а зенитно-ракетна бригада, базирана в района на Курск. Русия отхвърли тогава тези изводи, а руското министерство на отбраната заяви, че нито един зенитно-ракетен комплекс на руските сили никога не е пресичал руско-украинската граница. На 25 май Австралия и Холандия официално обвиниха Русия, че е свързана с трагедията със самолета и заявиха, че смятат да търсят международна отговорност от Москва. Днес генерал-лейтенант Николай Паршин, началник на Главното ракетно-артилерийско управление на министерството на отбраната на Русия, каза пред журналисти, че ведомството му е установило номера на ракетата, с която е бил свален самолетът. По думите му експертите на Съвместната следствена група са показали фрагменти от ракетата с номерата на двигателя и на дюзата на ракетата. \"Като знаем серийните номера на тези две неща, се появи възможността и да установим номера на ракетата\", каза Паршин. Руски експерти са проучили и разсекретили архиви в изследователски център в района на Москва, където са се произвеждали ракетите \"Бук\". Така са определили номера на ракетата. Тя е била сглобена на 24 декември 1986 г. На 29 декември същата година е била пратена с железопътен транспорт до войсковата част 20/152, известна и като 223-ата зенитно-ракетна бригада. Тя е влизала в състава на Прикарпатския военен окръг и е била дислоцирана в Тернополската област на тогавашната Украинска съветска социалистическа република, разказа Паршин. Той уточни, че тази военна част никога не е влизала на територията на Руската Федерация. Същевременно говорителят на руското министерство на отбраната Игор Конашенков каза, че руски военни разполагат с аудиозапис, който доказва, че Украйна е свързана с трагедията със самолета, предаде ТАСС. По думите на генерала на записа се чува разговор на украински военнослужещи, проведен в Одеска област през 2016 г. по време на военни учения. Записът бил публикуван от украински медии. Според Конашенков проучването е показало, че на записа се чува гласът на полковника от въоръжените сили на Украйна Руслан Николаевич Гринчак. Сега той заема длъжността първи заместник-командващ въздушното командване \"Запад\" на въоръжените сили на Украйна. През юли 2014 г. Гринчак е бил командир на 164-та радиотехническа бригада на противовъздушната отбрана на украинските въоръжени сили. През юли 2014 г. подразделение на въпросната бригада е било дислоцирано в няколко украински области, в това число и Донецка и Луганска и е осъществявало контрол на въздушната обстановка, в това число и на Югоизточна Украйна, разказа Конашенков. По думите му в записа се чува как гласът, за който се твърди, че е на украинския представител, казва: \"Ще свалим още един малайзийски самолет\". Конашенков бе запитан днес от журналисти дали е било възможно проруските сепаратисти да са пленили зенитно-ракетната система \"Бук\" по време на сраженията в Източна Украйна преди четири години. Говорителят на министерството на отбраната призна, че Русия няма никакъв документ, доказващ противното, но припомни изявления на украински представители, които са отрекли, че сепаратистите са пленявали някоя от техните системи \"Бук\", предаде АП. Конашенков каза още, че руското министерство на отбраната е предоставило на холандската страна информацията, касаеща катастрофата на малайзийския самолет, допълва ТАСС.", "date": "2018.09.17", "title": "Руски военни: Украинска е била ракетата, която свали малайзийския самолет през 2014 г."}
{"url": "https://www.24chasa.bg/novini/article/7059721", "text": "Кола с документи, подготвени за унищожаване, е била установена в София. Това обяви директорът на ГДБОП Ивайло Спиридонов. Той коментира  Спиридонов обясни, че автомобилът с документите е задържан по данни на медията, представлявана от Димитър Стоянов. Документите се намирали сега в СДВР и се извършвала проверка. Двамата отведени от МВР журналисти са разследвали злоупотреба с евросредства от строителна фирма. Те подават информация към полицията, че документи свързани с престъпление ще бъдат унищожени и те самите отиват към мястото, където обаче биват задържани и отведени в районното управление за установяване на самоличността. Няколко часа по-късно са освободени. В свое официално становище строителната фирма обяви, че не е замесена в незаконна дейност. По думите на Спиридонов, двамата журналисти са били помолени да отидат в районното управление и за тях не е имало заповед за 24-часово задържане. Представеният от самите тях документ за такова бил част от рутинна процедура, която се правела всеки път щом полицията ограничавала свободното движение на граждани. Директорът на ГДБОП заяви, че журналистите не са били арестувани. По случая с журналистическото разследване има образувано досъдебно производство в районна прокуратура Радомир, каза още той. Спиридонов коментира, че не е давал разрешение телефонният разговор между него и главният редактор на електронната медия, свързана с двамата журналисти, да бъде записван и разпространяван в медиите.", "date": "2018.09.17", "title": "Откриха кола с документи, свързани с разследването на задържаните журналисти"}
{"url": "https://www.24chasa.bg/novini/article/7059744", "text": "Работете така, че професията да ви носи удовлетворение, постоянно търсете новото, за да надграждате постигнатото. С Вашите усилия и с отдадеността на заетите в сектора ще гарантираме високо качество на туристическите услуги в България. С тези думи министърът на туризма Николина Ангелкова се е обърнала към учениците при тържественото откриване на учебната година в Софийската професионална гимназия по туризъм, съобщиха от министерството. Там тази година ще се обучават близо 900 ученика. Гимназията е с над 65-годишни традиции и предлага модерно оборудване и обучение, с активно участие в международни конкурси и проекти. Министър Ангелкова е допълнила, че хората, избрали туризма за своя професия, не само се грижат за безпроблемното пребиваване на гостите у нас, но и формират впечатленията на милиони посетители от България. Министърът на туризма е уверила, че администрацията прави всичко възможно, за да се подкрепя израстването на кадрите в туризма - един от структуроопределящите отрасли с национално значение за българската икономика. Туризмът формира близо 12 процента от брутния вътрешен продукт и създава заедно със сродните индустрии около 11 на сто заетост, е посочила Ангелкова. Николина Ангелкова е изтъкнала, че през последните три години България отчита рекордни резултати по брой посещения на чужди туристи и приходи от техните нощувки. За първите 7 месеца на тази година в България са пребивали над 5,2 млн. чуждестранни туристи, което е близо 7 на сто повече спрямо същия период на 2017 г. С още по-висок темп растат и приходите от международен туризъм - според последните данни на БНБ за периода януари - юни 2018 г. те надхвърлят 1,3 млрд. евро, което е 9,7 процента повече спрямо същия период на миналата година. Международни хотелски брандове инвестират в България, което е и шанс за всички кадри да намерят професионалната си реализация у нас, е казала министър Ангелкова.", "date": "2018.09.17", "title": "Ангелкова откри учебната година в Софийската професионална гимназия по туризъм (Снимки)"}
{"url": "https://www.24chasa.bg/novini/article/7059746", "text": "Сега завърши Общото събрание на учените в Националния институт по метеорология и хидрология /НИМХ/, с което дадохме мандат за подписване на договореното в петък споразумение между БАН, НИМХ и МОН, и излъчихме екип за преговори, ако това се налага. Това съобщи за БТА бившият директор на НИМХ проф.Христомир Брънзов и добави, че както е било решено, когато се подпише споразумението, от НИМХ ще изпратят повече от една кандидатура за изпълняващ длъжността директор на НИМХ на Управителния съвет /УС/ на БАН, за да го избере и назначи. Трябва да се разбере кога ще бъде подписано това споразумение, за да изпратим след това кандидатурите, каза проф.Брънзов. На въпрос дали утре от НИМХ ще спрат с прогнозите на времето, както бяха обявили, че на 18 септември ще спрат работа заради това, че от 30 август са без директор, проф.Брънзов отговори, че \"възможността за спирането е чисто обективна, защото нямаме никакви графици за денонощна работа и няма кой да ги утвърди\". Затова работещите в НИМХ трябва да преминат от 24-часови дежурства към нормален работен ден. \"Отделно НИМХ е притиснат от неплатени сметки за всякакви комуникации и ако се спре електроенергията и различните комуникации, тотално ще спрем\", коментира проф.Брънзов. По думите му, \"ако започне такъв режим на работа в НИМХ, прогнозата за времето няма да се актуализира няколко пъти в денонощието, както е сега, но това е свързано и с всичките системи за ранно предупреждение за бедствия, които НИМХ поддържа при 24-часовия режим на работа\". Затова освен моята кандидатура за изпълняващ длъжността \"директор\" на НИМХ, колегите ми излъчиха още една кандидатура - на проф.Пламен Минов, каза проф.Брънзов.", "date": "2018.09.17", "title": "Проф. Брънзов: Дадохме мандат за подписване на споразумението между БАН, НИМХ и МОН"}
{"url": "https://www.24chasa.bg/novini/article/7060001", "text": "Германският канцлер Ангела Меркел пристигна в Алжир на еднодневно официално посещение, което ще се съсредоточи върху икономически, миграционни въпроси и върху борбата с тероризма, съобщи алжирската информационна агенция АПС, цитирана от Франс прес и БТА. На летището в столицата Алжир канцлерката беше посрещната от премиера Ахмед Уяхия, с когото тя ще разговаря преди да се срещне с президента Абделазиз Бутефлика. Осемдесет и една годишният Бутефлика е парализиран от удар и рядко се появява публично. След пристигането си Меркел посети мемориал на мъчениците от алжирската война за независимост от Франция (1954-1962 г.) на върха на хълма край Алжирския залив. Канцлерката ще разговаря с алжирските си домакини главно за \"двустранното икономическо и търговско партньорство, което се очаква да се разшири и задълбочи\", отбелязва агенция АПС. Ще бъде обсъдено също положението в Либия, Мали, района Сахел и Близкия изток, а също въпроса за миграцията и трансграничния тероризъм, допълва алжирската държавна агенция. Това е второто посещение на Меркел в Алжир от десет години. Нейна визита беше насрочена за февруари 2017 г., но беше отменена заради лошото заболяване на Бутефлика, припомня Асошиейтед прес. Германия е била четвъртият по големина търговски партньор на Алжир през 2017 г. В северноафриканската страна работят около 200 германски компании.", "date": "2018.09.17", "title": "Меркел пристигна на еднодневно посещение в Алжир (Снимки)"}
{"url": "https://www.24chasa.bg/novini/article/7060000", "text": "„Поканен съм на среща, на която няма как да отида. Особено когато лидерите се разминават с институционалния тон. Коалиционният съвет не е законов орган.“ Това заяви днес президентът Румен Радев в отговор на въпрос дали ще се отзове на поканата за среща, отправена от коалиционния съвет на управляващата коалиция. „Кабинетът си има министър-председател и ресорен министър и точно те трябва да организират това, което до момента не е направено, а именно съгласуването на това предложение за освобождаване от длъжност на главния секретар на МВР“, допълни държавният глава.  \"Ние предлагаме на господин Радев да направим среща, в която да се изяснят абсолютно всички обстоятелства за освобождаването на Младен Маринов и да няма съмнения, че нещо се върши през него. Готови сме да представим всички мотиви, които имаме за освобождаването на Маринов като главен секретар на МВР\", заяви Сидеров.", "date": "2018.09.17", "title": "Президентът: Няма да се срещам с коалиционния съвет, не са законов орган"}
{"url": "https://www.24chasa.bg/novini/article/7060021", "text": "Босненският парламент прие днес дълго отлаганите изменения в наказателния кодекс, целящи да засилят върховенството на закона и борбата с корупцията и престъпността, предаде Ройтерс. Очаква се приетите изменения в кодекса да ускорят напредъка на Босна и Херцеговина в процеса на европейска интеграция, предаде БТА. Съдът на Босна и Херцеговина даде на парламента срок до юни да приведе наказателния кодекс в съответствие с международните стандарти, което е едно от ключовите изисквания на Европейския съюз за западнобалканските страни, желаещи да се присъединят към него. Политиците от трите основни народа в Босна и Херцеговина - сърби, хървати и бошняци /мюсюлмани/ - не се съгласиха с предложените от министерството на правосъдието поправки в кодекса, включващи използването на тайни агенти, подслушване на комуникации, наблюдение и използване на информатори. ЕС също сметна предложените от министерството изменения за твърде слаби. Компромисно решение, договорено под натиск отвън, позволява продължителността на процеса на разследване да бъда намалена до максимум една година от предишните 10 години, и ограничава възможностите за даване на имунитет на предполагаеми престъпници и свидетели. Мнозинството от депутатите в сложната парламентарна система на Босна и Херцеговина се ползват с имунитет от съдебно преследване и анализаторите в страната, затънала в корупция, казват, че политиците се съпротивляват на големите промени в законодателството, за да запазят тази привилегия. Споровете сред босненските етнически лидери едва не блокираха напредъка на страната към членство в ЕС и НАТО. Босна и Херцеговина подаде молба за членство в ЕС през 2016 г., но се очаква процесът на присъединяването й да продължи най-малко едно десетилетие.", "date": "2018.09.17", "title": "Босненският парламент гласува изисквани от ЕС изменения в наказателния кодекс"}
{"url": "https://www.24chasa.bg/novini/article/7060053", "text": "Софийска градска прокуратура възложи на Държавна агенция „Национална сигурност“ извършването на проверка по повод публикация в сайта „Биволь“ – „ДжиПи Гейт“: Гранд корупция с еврофондове и обществени поръчки през консултантски фирми“. На 14.09.2018 г. сигнал за нередности и измами при усвояване на средства от европейски фондове, по повод същата публикация е постъпил до главния прокурор от вицепремиера Томислав Дончев. Сигналът на г-н Дончев е адресиран и до министъра на вътрешните работи, както и до председателя на КПКОНПИ, с копие до изпълнителния директор на Изпълнителна агенция „Одит на средствата от ЕС“. Сигналите от Томислав Дончев и от сайта „Биволь“ са обединени, съобщават от пресцентъра на прокуратурата. Предмет на проверка ще са всички процедури по обществени поръчки и усвояване на средства от фондове на ЕС, описани в публикацията, както и участието в тях на посочените физически лица и търговци. Проверката на процедурите, свързани с отделните проекти и тяхното финансиране, ще обхване и действията на държавни органи и длъжностни лица. На ДАНС са възложени конкретни действия, свързани с изискване на документи, снемане на обяснения и проверка на твърдяните факти. В хода на проверката ще бъде осъществено и взаимодействие с КПКОНПИ.", "date": "2018.09.17", "title": "Прокуратурата възложи на ДАНС проверка за корупция с еврофондове"}
{"url": "https://www.24chasa.bg/novini/article/7060068", "text": "Германският президент Франк-Валтер Щайнмайер пристигна на тридневно държавно посещение във Финландия, на което се очаква да обсъди с домакините си теми като сигурността в Европа, климатичните промени, миграцията и отношенията с Русия, предаде ДПА, цитирана от БТА. При пристигането си в столицата Хелзинки президентът и съпругата му Елке Бюденбендер бяха посрещнати от финландския държавен глава Саули Нинистьо и първата дама Йени Хаукио. На пресконференция след разговорите между двамата лидери Нинистьо отбеляза, че проблемът за справянето с миграцията е предизвикал разделение в Европейския съюз. Русия също присъстваше като ключова тема в интервютата в последните дни по повод визитата - Финландия има 1300-километрова обща граница в Русия, припомня ДПА. Щайнмайер бивш външен министър, чийто сегашен пост има до голяма степен церемониално значение, наскоро каза, че Европа се надява на по-добри отношения с Русия. \"Но ние сме все още далеч от нормалните отношения\", призна той пред финландския всекидневник \"Хелсингин саномат\". Освен срещата с Нинистьо днешната програма на германския президент включваше също разговори с председателката на финландския парламент Паула Рисико и посещение при наскоро построения ледоразбивач \"Поларис\". За утре е планирана среща на Щайнмайер с премиера Юха Сипиле, а в сряда той и съпругата му ще посетят град Оулу, където има университет и изследователски центрове, които работят в областта на компютърните науки.", "date": "2018.09.17", "title": "Германският президент е на държавно посещение във Финландия"}
{"url": "https://www.24chasa.bg/novini/article/7060090", "text": "Неприемливо е ЕС да лишава Унгария от правото й да пази границите си. Това заяви унгарският премиер Виктор Орбан в парламента като критика към предложение на германския канцлер Ангела Меркел за укрепване на агенцията за гранична охрана на ЕС \"Фронтекс\", предаде Ройтерс, цитирана от БТА. \"Добре е, че вместо (миграционни) квоти ЕС най-накрая насочва вниманието си към опазването на границите\", каза Орбан. \"Но не е правилно да бъдем лишавани от правото си да пазим границите, а Брюксел иска той да поеме тази отговорност\", допълни унгарският премиер. Орбан заяви, че именно това ще бъде становището, което ще представи на лидерската среща на ЕС тази седмица в Залцбург. Европейските бюрократи \"не искат да спрат имиграцията, искат да я овладеят\", каза в речта си унгарският премиер, цитиран от Асошиейтед прес. В подкрепа на становището си той приведе изявление, приписвано на Меркел, според което по думите й държавите членки на ЕС ще трябва да отстъпят някои от националните си правомощия на \"Фронтекс\". Орбан потвърди и че правителството му ще обжалва на процедурно основание гласуването миналата седмица в Европейския парламент, което имаше за цел да постави началото на възможни политически санкции за Унгария заради риск за върховенството на закона и европейските ценности.", "date": "2018.09.17", "title": "Орбан отказва \"Фронтекс\" да пази границите на Унгария"}
{"url": "https://www.24chasa.bg/novini/article/7060092", "text": "Съд в Буш дю Рон в Югоизточна Франция от днес до 19 октомври гледа делото за убийството на милиардерката от Монако Елен Пастор, предаде Франс прес. Елен Пастор бе убита през 2014 г. в Ница. Сред обвиняемите по случая е Войчех Яновски, който е дългогодишен партньор в живота на дъщерята на Пастор и който беше почетен посланик на Полша в Монако, предава БТА. Обвиняемите са общо десет. Днес на подсъдимата скамейка седнаха шестима от тях, сред които и Яновски. Те са обвинени в престъпен сговор, в убийство, поръчителство на убийство или съучастничество. За предполагаем поръчител се смята именно Яновски. На 6 май 2014 г. 77-годишната Елен Пастор и нейният шофьор Мохамед Даруиш напускат болница в Ница с кола. Там Елен Пастор е била на посещение при сина си Джилдо, който преди няколко седмици е получил инсулт. По колата на Пастор започва стрелба. Пастор и шофьорът й са тежко ранени. Те умират от раните си няколко дни по-късно. Много бързо полицията намира следите на двамата предполагаеми убийци - двама жители на Марсилия, осъждани за трафик на дрога и за прояви на насилие. Единият от тях Самин Саид Ахмед, на 28 години, е обвинен, че е стрелецът. Но той отрича. Вторият Ал Хаир Хамади, на 35 години, е обвинен, че играл ролята на съгледвач пред болницата. Следователите чрез проследяване на телефонни разговори и на кадри от камери за видеонаблюдение стигат до предполагаемите поръчители. На 23 юни те извършват арести. Сред арестуваните е Силвия, дъщерята на милиардерката, и нейният партньор от 28 години Войчех Яновски, който е на 69 години. Той е бизнесмен, но е имал трудности и в продължение на години е отклонявал за себе си или за фирмите си и голяма част от парите, прехвърляни всеки месец от Елен Пастор на Силвия, установяват следователите. Майката е превеждала месечно на дъщеря си 500 000 евро. В ареста Яновски признава, че е поръчител на убийството и че е действал, воден от страст към партньорката си, която била тормозена и малтретирана от майка си. После се отрича от признанията си. Казва, че е бил подложен на натиск, че е бил заплашван с това, че Силвия ще бъде обвинена в убийство и затова е заявил, че той е бил поръчител. Днес Яновски отрича да е замесен в убийството и обвинява своя бивш треньор Паскал Дориак. Паскал Дориак, който вече призна, че е организирал двойното убийство, твърди, че е бил манипулиран от Яновски, който го излъгал, че милиадерката била чудовище, че се отнасяла зле с дъщеря си Силвия и че планирала да остави парите си на сина си Джилдо. В завещанието си Елен Пастор предвижда разделяне на богатството си между двете си деца - Силвия и Джилдо. Двамата ще бъдат граждански страни по делото.", "date": "2018.09.17", "title": "Във Франция започна делото за убийството на милиардерката от Монако Елен Пастор"}
{"url": "https://www.24chasa.bg/novini/article/7060041", "text": "Без свързаност и интеграция не можем да постигнем по-бърза конвергенция и заличаване на огромните разлики, които все още съществуват между Източна и Западна Европа. Това заяви президентът Румен Радев пред журналисти в Букурещ. Държавният глава е на работно посещение в Румъния за участие в срещата на върха на инициативата „Три морета“. Това съобщиха от прессекретариата на държавния глава. По думите на президента Радев инициативата „Три морета“ е насочена към засилването на икономическата интеграция между дванадесетте държави членки от региона, която следва да допринесе „най-вече за ускореното им икономическо и социално развитие, както и за заличаване на разликата им с другите държави от Западна Европа“. България участва в рамките на инициативата с три свои проекта, стана ясно от думите на държавния глава – изграждането на тунел под Петрохан, рехабилитацията на железопътната връзка Русе – Варна и разширяване на капацитета на газохранилището в Чирен. „Инициативата е отворена и за нови проекти, но бъдещето й зависи много от това дали ще успеем да излезем от сферата на политическото говорене”, каза още президентът. Румен Радев добави, че именно способността на държавите от региона да се обединяват около проекти от взаимен интерес и привличането на финансови средства за тяхната реализация, ще определи нейното бъдеще. Президентът изрази и надежда за преминаването към конкретни действия за реализацията на структурата на самата инициатива, механизмите за нейното ръководство, критериите за определянето на приоритетите в набелязаните проекти и най-вече по отношение на финансирането. „Говорим за европейски механизми и трансатлантическо партньорство, но всичко това е обект на предстоящи разговори”, коментира още Румен Радев. В инициативата „Три морета“ участват президентите на България, Хърватия, Унгария, Литва, Полша, Румъния, Словакия и Словения. В работата на форума ще вземат участие и председателят на Европейската комисия Жан-Клод Юнкер, министърът на енергетиката на САЩ Рик Пери, министърът на външните работи на Германия Хайко Маас и висши представители на Европейска банка за възстановяване и развитие и Световната банка. В рамките на срещата на върха днес в Букурещ се провежда и бизнес форум, който има за цел да открои възможностите за реализация на съвместни проекти в областта на регионалната свързаност.", "date": "2018.09.17", "title": "Румен Радев: Без интеграция не можем да се надяваме на една по-бърза конвергенция"}
