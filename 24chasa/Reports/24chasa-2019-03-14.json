{"url": "https://www.24chasa.bg/novini/article/7347500", "text": "Американският президент Доналд Тръмп спря полетите на всички самолети “Боинг 737 Макс 8” и “Макс 9” след катастрофата в Етиопия, при която загинаха 157 души от 35 страни, предаде Ройтерс. “Самолетите ще останат на земята. Сигурността на американците, на всички хора, е от първостепенно значение”, каза Тръмп. Федералната авиационна администрация в САЩ обясни, че временно спира машините от новото поколение на “Боинг”, защото има нови доказателства, събрани на мястото на трагедията в Етиопия. Те показвали съвпадения между катастрофата край Адис Абеба и тази в Индонезия на същия модел боинг миналия октомври, в която загинаха 189 души. Необходими са още разследвания дали причината за двата инцидента е една и съща, съобщи “Гийк Уайър”. След забраната настъпи хаос с полетите в САЩ. Пътниците на 3 американски авиокомпании са засегнати от нея. Заради решението се налага смяна на 72 машини и пререзервации на полети. Пътниците, които са били на борда на самолетите от забранения модел, научиха за забраната след кацане. Русия закри въздушното пространство за пътнически самолети “Боинг 737 Maкс”, съобщи РИА Новости. Преди това Канада се присъедини към десетки държави, които решиха да затворят въздушното си пространство за този модел. Черните кутии на катастрофиралия етиопски “Боинг 737 Макс 8”, съдържащи данните за полета и запис от разговорите в пилотската кабина, бяха докарани във френската Служба за разследване и анализ на безопасността на гражданската авиация в Париж. Данните от черните кутии трябва да дадат отговор на въпроса защо “Боинг 737 Макс 8” на Етиопските авиолинии се е врязал почти вертикално в земята само шест минути след излитането си. Говорител на френската служба каза, че не знае в какво състояние са черните кутии. ", "date": "2019.03.14", "title": "Тръмп свали “Боинг 737 Макс”, Русия и Канада го забраниха (обзор)"}
{"url": "https://www.24chasa.bg/novini/article/7347465", "text": "Най-рано след четири години България ще може да получи първите два изтребителя F-16, ако договорът за доставка бъде подписан до лятото. Това обясниха от компанията производител на американските бойни самолети \"Локхийд Мартин\", цитирани от Процесът на преговорите между България и САЩ продължава, след като парламентът разреши отклонение от първоначално заложените 1,8 млрд. лв. за нови изтребители. Още не е ясно за каква цена се преговаря. Очаква се обаче страната ни да получи осем нови бойни самолета на три транша - първо два, после още четири и накрая последните два. За тях, според производителя, ще трябва обучение на поне 16-има пилоти. „Цената е въпрос, който се уточнява между правителството, а разсроченото плащане е въпрос на преговори. Очакваме обучението на пилотите да е между 2021 и 2022 г.”, заяви мениджърът \"Международно бизнес развитие\" за F-16 в \"Локхийд Мартин\" Джим Робинсън. „Обучението най-вероятно ще е в САЩ и ще отнеме между 9 месеца и година за един пилот. Готови сме да обучаваме и опитни, и нови летци”, каза Дан Сивил, пилот-консултантът на \"Локхийд Мартин\" по интерфейса на изтребителите.", "date": "2019.03.14", "title": "\"Локхийд Мартин\": България ще получи първите два Ф-16 след 4 години (Видео)"}
{"url": "https://www.24chasa.bg/novini/article/7347481", "text": "Камарата на представителите на САЩ одобри днес юридически необвързваща резолюция, която призовава докладът от разследването на специалния прокурор Робърт Мълър за ролята на Русия в изборите през 2016 г. да бъде представен на Конгреса и да стане публично достояние, предаде Ройтерс. Документът бе приет с 420 гласа \"за\" и нито един \"против\". Той поставя натиск върху главния прокурор на САЩ Уилям Бар, на когото Мълър ще предаде доклада, когато бъде изготвен, да го направи общодостъпен, предаде БТА. Агент на ФБР, помагал в разследването на връзки между предизборната кампания на Доналд Тръмп и Русия, е казал, че във федералната агенция не е имало заговор да се попречи на републиканеца да стане президент, предаде Асошиейтед прес. Питър Стрък е заявил това миналата година на среща при закрити врата с конгресмени. Най-високопоставеният републиканец в правосъдната комисия на долната камара Дъг Колинс публикува стенограма от разговора днес. Стрък каза, че не е заговорничил с юристка от ФБР, с която си е писал есемеси с послания против Тръмп, за възпрепятстване на милиардера да бъде избран. Стрък бе отстранен през 2017 г. от екипа на Мълър след разкритията за съобщенията, които си е разменял с Лиза Пейдж.", "date": "2019.03.14", "title": "Конгресмени от САЩ искат докладът за ролята на Русия в изборите да стане публичен"}
{"url": "https://www.24chasa.bg/novini/article/7347486", "text": "Интерпол е издал по искане на Турция заповед за задържане за 20 саудитски граждани, заподозрени за убийството на саудитския журналист Джамал Кашоги, съобщава в.\"Дейли сабах\", цитиран от БТА. Според вестника заподозрените, за които е издадена заповед за задържане, са членове на така наречения екип за екзекуция, който се е върнал в Саудитска Арабия след убийството на Кашоги в саудитското консулство в Истанбул на 2 октомври 2018 г. Издаването на \"червена бюлетина\" на Интерпол означава, че заподозрените ще бъдат издирвани за арест в целия свят. Турските власти обвиняват заподозрените, че са пристигнали в Турция за извършване на убийството на Кашоги. Заподозрените включват и група, която е отговаряла за разчленяване на тялото на убития журналист. Службата на прессъветника на турското министерство на правосъдието е съобщила в Туитър, че Турция е поискала на 15 ноември 2018 г. и на 21 декември 2018 г. издаване на червена бюлетина съответно за 18 и за двама души, заподозрени във връзка с убийството на Кашоги, съобщава турският телевизионен канал НТВ. От службата посочват, че въз основа на искането на Турция, Главният секретариат на Интерпол е издал на 1 март 2019 г. червена бюлетина. Журналистът Джамал Кашоги, който критикуваше властите в Рияд, е бил убит от саудитски агенти при посещение в генералното консулство на Саудитска Арабия в Истанбул на 2 октомври. Останките му все още не са намерени. Смята се, че след убийството, тялото на журналиста е било разчленено и унищожено.", "date": "2019.03.14", "title": "Интерпол издал заповед за задържане на 20 саудитци заради убийството на Кашоги"}
{"url": "https://www.24chasa.bg/novini/article/7347493", "text": "Българските власти са предприели стъпки за съдебно преследване и наказване на длъжностни лица, извършили посегателства върху човешките права, но правителствените действия са недостатъчни и безнаказаността е проблем. Това посочва за България най-новият 43-и годишен доклад на Държавния департамент на САЩ за състоянието на човешките права по света. В резюмето на 33-те страници, посветени на България, се посочва, че основните проблемите във връзка с човешките права включват физическото малтретиране на арестанти и затворници от страна на длъжностни лица; тежките условия в затворите и местата за задържане; корупцията, неефикасността и липсата на отчетност в съдебната система; лошо отношение към мигрантите и хората, търсещи убежище; корупцията във всички правителствени подразделения и насилието срещу етнически малцинства. Над 40% от хората в българските затвори се оплакват от физическо насилие от властите, се уточнява в доклада. Като пример се посочва арестът на бившата кметица на столичния район “Младост” Десислава Иванчева и заместничката ѝ Биляна Иванова. В доклада пише, че законът гарантира свободата на словото в България, включително на печата, и правителството като цяло спазва това право. При все това се запазва безпокойството, че корпоративен и политически натиск, съчетан със засилващо се и непрозрачно съсредоточаване на медийна собственост и разпространителски мрежи, както и правителствено регулиране на ресурсите и подкрепата за медиите, е нанесло сериозни вреди на медийния плурализъм. Отбелязан е и ограниченият достъп на хора с увреждания до обществени сгради и транспорт. В доклада се припомня, че в продължение на месеци майки на деца с увреждания протестираха пред парламента. ", "date": "2019.03.14", "title": "Докладът на Държавния департамент на САЩ:  Малтретирате  затворници, мигранти"}
{"url": "https://www.24chasa.bg/novini/article/7347495", "text": ", е подал оставка, съобщи . Прокуратурата продължава разследването на случая. По думите му физическата сила била неизбежна и е спасила децата от по-тежки последствия. А експерти настояват за спешни обучения на учителите как да действат при подобни ситуации. Георги бил повикан от секретарката, за да разтърве биещите се момичета, едно от които - Барбара, е дете със специални потребности. \"С четирима човека се е сбила в този ден. Побесняла, тръгнала с един да се бие, после - с друг, набила е учителката - ударила я е няколко пъти по краката, по рамене. То беше нещо кошмарно, то се дърпаха коси, то бой\", каза пред   възпитателят Георги Димитров. Възпитателят, който е и бивш треньор по борба, извил ръката на едно от момичета, но това не помогнало. Затова решил да използва повече сила. \"За момента това ми дойде... То не е програмирано, нямах време да помисля и за една секунда. За мен беше много стресиращ фактор\", заяви Димитров. Междувременно на територията на цялата област е започнала подписка в негова защита. За случая стана ясно след появило се видео, на което се вижда как преподавателят разтървава бой между ученички в класната стая, използвайки физическа сила.", "date": "2019.03.14", "title": "Възпитателят, разтървал с юмруци ученички, с оставка. Вдигат се в негова защита (Обновена, видео)"}
{"url": "https://www.24chasa.bg/novini/article/7347528", "text": "Британските депутати отхвърлиха днес поправка, призоваваща правителството да отложи Брекзит и да организира втори референдум за членството на Обединеното кралство в ЕС, съобщи Ройтерс, цитирана от БТА. Общо 334 депутати гласуваха против поправката, а само 85 я подкрепиха. Днешното гласуване в Камарата на общините се състоя близо три години след референдума през юни 2016 г., на който британците гласуваха за напускане на ЕС, и 15 дни преди датата 29 март, на която Великобритания теоретично трябва да излезе от ЕС. Британските депутати отхвърлиха с 2 гласа разлика поправка, предвиждаща да даде на парламента контрола върху дневния ред с цел намиране на мнозинство за алтернативен път към Брекзит. Против мярката гласуваха 314 депутати, а в нейна подкрепа - 312, съобщи Ройтерс. При сегашния правилник правителството определя какво се дебатира в парламента. Камарата на общините на британския парламент прие предложението на правителството да поиска от ЕС отлагане на датата на Брекзит, съобщи Ройтерс. Предложението за отлагане на излизането, което сега е насрочено за 29 март, бе подкрепено от 412 депутати, а 202 гласуваха против.", "date": "2019.03.14", "title": "Отхвърлиха искането за отлагане на Брекзит и организирането на нов референдум (Обновена)"}
{"url": "https://www.24chasa.bg/novini/article/7347527", "text": "Всеки клиент, посетил някой от центровете за обслужване на клиенти на електроразпределителното дружество “Енерго-Про” на 15 март - световния Ден на потребителя, може да се включи в томбола, съобщи компанията, която доставя ток в Североизточна България. За целта той трябва да попълни талон за участие със своите актуални данни и да го пусне сгънат в кутия, поставена специално за целта. Специалистите на компанията в центровете за обслужване ще окажат съдействие на всеки клиент за участие в томболата за награди. Участието е безплатно и в нея може да се включи всяко пълнолетно физическо лице, което е потребител на електрическа енергия и е клиент на компаниите от групата - “Енерго-Про Варна”, “Енерго-Про продажби”, “Енерго-Про енергийни услуги” и “Електроразпределение Север”. Ще бъдат раздадени общо 55 награди – сувенири с логото на “Енерго-Про” и по 5 за всеки от единадесетте центъра за обслужване на клиенти на територията на Североизточна България. Печелившите в томболата ще бъдат изтеглени на 21 март 2019 г. в присъствието на нотариус. Три имена на спечелилите участници ще бъдат обявени на интернет страницата на “Енерго-Про Варна”, както и във всички центрове за обслужване на клиенти на компанията на 22 март 2019 година. ", "date": "2019.03.14", "title": "“Енерго-Про” с томбола за Деня на потребителя"}
{"url": "https://www.24chasa.bg/novini/article/7347535", "text": "Paйфaйзeн Бaнк Интернешанъл имa нaмepeниe дa paзшиpи пазарния си дял в България. Това съобщи глaвният изпълнитeлeн диpeктop Йoxaн Щpoбъл при пpeдcтaвянeтo на анализ зa дeйнocттa на кредитната институция зa 2018 г. По неофициална информация интерес имало към две банки, но към момента от Райфайзенбанк само оглеждали българския пазар, казаха запознати. От доклада се вижда, че в Югоизточна Европа България отчита най-голям ръст на активите - 10,7%, и достигат 7,78 млрд. лв. Председателят на Управителния съвет на Райфайзенбанк у нас Оливер Рьогъл представи анализ за предходната година. Той акцентира, че през 2018 кредитният портфейл е достигнал близо 5 млрд. лв. спрямо 4,36 млрд. лв. за предходната година. Банката отчита повишаване при кредитирането с 14,6% през 2018-а спрямо 2017 г. Като при корпоративните кредити ръстът е 16% и кредитният портфейл надхвърли 2,23 млрд. лв., спрямо 1,9 млрд. лв. през 2017 г. Печалбата на банката през 2018-а след данъците се е понижила до 131,5 млн. лв. спрямо 2017 г. когато е била 134,5 млн. лв.", "date": "2019.03.14", "title": "“Райфайзен” оглежда пазара, мисли дали да купи 2 банки у нас"}
{"url": "https://www.24chasa.bg/novini/article/7347565", "text": "Жозеф Дол - началникът на Бойко Борисов по европейска партийна линия, пусна писмо до десните у нас със съвет да направят общ фронт и заедно да отидат на изборите на 26 май. Получатели са лидерът на ГЕРБ Бойко Борисов, Атанас Атанасов - на ДСБ, Димитър Делчев - “България на гражданите”, и Румен Христов на СДС. Председателят на Европейската народна партия дава директен съвет на лидерите на партиите от семейството на ЕНП:  Дол е убеден, че само чрез съвместна работа ще бъде увеличено представителството на ЕНП в Европейския парламент, което пък ще гарантира избора на Манфред Вебер за президент на Европейската комисия Десните получатели се въздържаха от бърз отговор на Дол. Неофициално откъм ГЕРБ показаха, че предпочитат първо да дадат възможност малките партии да коментират и направят евентуална заявка за общи действия. В най-старата партия - член на ЕНП в България - СДС, също не бързат с реакциите си. Причината е, че за петък е насрочено заседание на ръководството ѝ. Националният съвет ще решава именно за коалиционната политика на сините за изборите напролет. Затова лидерът Румен Христов обясни, че няма правомощия да вземе отношение по писмото на Дол. Той обаче напомни, че винаги през годините СДС е бил радетел на обединението вдясно Само от ДСБ - партията на генерал Атанас Атанасов, побързаха да изпратят своя отговор на Дол - категоричен отказ за общи действия с партията на Бойко Борисов. Бившият шеф на контраразузнаването не харесва, че ГЕРБ действал в синхрон с популистки сили, че не заклеймили унгарския премиер Виктор Орбан, нито подкрепили румънката Лаура Кьовеши за европрокурор. Не е ясно ДСБ на какво точно може да разчита в европейските избори. Реформаторският блок, който участва в първото правителство на Бойко Борисов, на последните европейски избори е получил малко над 144 хиляди гласа. На този вот ГЕРБ има почти 5 пъти повече гласове - над 680 хиляди. Атанас Атанасов за последно се е явил на избори почти сам на парламентарния вот през 2017 година, когато партията му е получила скромните 86 хиляди гласа. Най-вероятно генералът ще остане все така неразбран от електората, добре информиран за политическите си конкуренти, но извън реалната дясна политика. Някъде там ще бъде и Димитър Делчев, който наследи Меглена Кунева след излизането ѝ като вицепремиер на Бойко Борисов.", "date": "2019.03.14", "title": "Кой тук вдясно (не) разбра Жозеф Дол  -  шефа  на Борисов?"}
{"url": "https://www.24chasa.bg/novini/article/7347538", "text": "Спорове по концесии ще могат да се решават и чрез арбитраж. Това предвиждат промени в закона, приети окончателно от депутатите в четвъртък. Новите текстове бяха гласувани, за да може да дойдат повече кандидати за летище София. Това е и препоръка на Световната банка, която е единият от консултантите при концесионирането на софийското летище. Арбитраж може да има обаче само за обекти с активи над 5 186 000 евро. Този праг се поставя, тъй като и общините дават обекти на концесия, а те трудно биха издържали на арбитражни дела. Друга важна промяна е солидарната отговорност на участващите в концесията фирми. В такива процедури се явяват обединения - може да са оператор на летище, финансова институция и строител. Досега те носеха равни отговорности, което отблъсквало фирмите. Вече солидарната отговорност ще зависи от размера на участието на всяка фирма. В началото на февруари транспортното министерство удължи за четвърти път срока за оферти за летището. Те ще се приемат до 3 април, а ще бъдат отворени на следващия ден.", "date": "2019.03.14", "title": "Концесии на арбитраж, за да има повече кандидати за летището"}
{"url": "https://www.24chasa.bg/novini/article/7347588", "text": "След като станах министър на вътрешните работи се натъкнах на много тревожна статистика. Годишно над 1000 души загиваха по пътя. С много работа, контрол и информационни кампании намалихме жертвите наполовина. Това заяви пред журналисти в Горна Оряховица председателят на ПГ на ГЕРБ и председател на Комисията по вътрешна сигурност и обществен ред Цветан Цветанов, цитиран от пресцентъра на ГЕРБ. Той сподели своята увереност, че за да има по-голяма толерантност на пътя, трябва редовно да се провеждат информационни кампании както сред децата, така и сред родителите. „За да се намалят жертвите по пътищата, трябва да се промени манталитетът на водачите. Ако информационните кампании обхванат достатъчен брой ученици и до тях стигнат правилните послания – след като завършат образованието си и станат пълноправни шофьори те ще бъдат по-толерантни и разумни“, отбеляза Цветанов. „Не може при всеки инцидент на пътя да се вини държавата. Каква вина носим ние, ако родители предоставят семейния си автомобил на своето 18-годишно дете, което отскоро има книжка, и то предизвика ПТП. Да не говорим, че по закон младите шофьори известно време трябва да сядат зад волана само с придружител“, подчерта председателят на ПГ на ГЕРБ. Той бе категоричен, че държавата има отговорност да поддържа добро състояние на пътната инфраструктура, да строи магистрали, да облекчава трафика както в градовете, така и между различни населени места. „Впечатление прави, че българинът става доста по-отговорен и толерантен на пътя след като премине границата. В Западна Европа санкциите са доста сериозни и там няма компромис. Неслучайно ние искаме сега да има по-сериозен видеоконтрол и поредица от камери на даден път да отчитат средната скорост на автомобилите“, коментира той. Според него ефективните присъди при участие в ПТП с жертви имат също превантивен ефект върху водачите. Цветан Цветанов, който говори пред медиите непосредствено преди концерт срещу агресията на пътя, оцени високо усилията на младите хора от Сдружение „G.O., Wake up!“ да бъде изграден полигон за обучение по пътна безопасност в Горна Оряховица и подчерта, че трябва да се търси опцията подобни проекти да се финансират и от Фонд „Пътна безопасност“. Той обясни, че докато е бил вътрешен министър е направена законова промяна, с която е било регламентирано 50% от глобите да отиват за информационни кампании, целящи да допринесат за по-голямата толерантност на пътя.", "date": "2019.03.14", "title": "Цветанов: Жертвите по пътищата ще намалеят, ако се промени манталитетът на шофьорите"}
{"url": "https://www.24chasa.bg/novini/article/7347358", "text": "Румънската нискотарифна авиокомпания БлуЕър (Blue Air) ще вземе окончателно решение за поръчката на 12 самолета Боинг 737 МАКС 8 едва след приключването на разследването на фаталната катастрофа на един от самолетите на Етиопските авиолинии през уикенда, заяви за Ройтерс генералният директор на компанията Мариус Пую, цитиран от БТА. Пую посочи, че неговата компания \"наблюдава ситуацията много внимателно\". \"Ние се доверяваме на правантивното спиране на полетите в цял свят - решение, което поставя сигурността на гражданската аавиация на първо място\", заяви генералният директор на БлуЕър, като добави, че е било планирано първият самолет Боинг 737 МАКС 8 да пристигне в Румъния това лято. \"Ние сме в постоянен контакт с производителя, с Европейската агенция за авиационна безопасност и с румънската служба за гражданска авиация\", посочи той. В момента БлуЕър разполага с 25 самолета Боинг от сериите 737-300, 737-400, 737-500, 737-700 и 737-800 с капацитет между 120 и 189 места. В резултат на катастрофата на Боинг 737 МАКС 8 в Етиопия на 10 март загинаха 157 души, а катастрофа на самолет от същия модел в Индонезия на 29 октомври миналата година отне живота на 189 души, напомня ТАСС.", "date": "2019.03.14", "title": "Румънци решават да купят ли 737 МАКС 8 след края на разследването на катастрофата"}
{"url": "https://www.24chasa.bg/novini/article/7347367", "text": "Няма опасност за хората след установяване на птичи грип в с. Лисец, нужна е висока хигиена и бърза консултация с лекар, ако има здравословно неразположение със симптоми на грипно заболяване. Това увери директорът на ОДБХ в Ловеч д-р Росен Федерчев по време на заседанието на Областната епизоотична комисия. Пробите, констатирали инфлуенца по птиците във ферма в селото са потвърдени на 13 март от Националната референтна лаборатория към Националния диагностичен научноизследователски ветеринарномедицински институт. Уведомени са били областната и общинска епизоотични комисии. След проверка на място и запознаване с обстановката във фермата, бе свикано заседанието от зам.-областния управител Илиян Тодоров, председател на комисията. Директорът на ОДБХ д-р Росен Федерчев докладва: към момента заболяването е установено след профилактична проба, няма умрели животни, стопанинът съдейства на органите за установяване и предприемане на мерки за ограничаване разпространението на болестта, всички институции работят в синхрон, решен е методът за хуманно унищожаване на болните птици, осигурени са медикаменти за хората, имали достъп до тях, както и профилактичен преглед, осигурен е и препаратът Тамифлу, осигурени са и необходимите предпазни средства за екипите от специалисти, които ще влязат в огнището. Засегнатите птици в обекта са патици мюлари. Те ще бъдат унищожени по хуманен начин с цел ликвидиране на заболяването в съответствие с действащото законодателство и текущ и последващ контрол. Определени са 3-километрова предпазна зона и 10- километрова зона за наблюдение около констатираното огнище. Забранено е движението на птици и продукти от тях в и от предпазната и наблюдаваната зона. В двете зони се забранява търговията и предвижването на домашни, диви и други птици и яйца за разплод, както и разселване на птици за подновяване на дивечовия запас, подчерта на заседанието д-р Росен Федерчев. Той поясни, че в момента се извършва проучване за причините, довели до заразата. Разпоредено е на кметовете на населените места да обхождат обектите за умрели животни, да съдействат извършване на клинични прегледи и взимане на проби при съмнение за заболяване и получаване на сигнали от собственици за заболеваемост сред птиците, както и незабавно да уведомяват ОДБХ при евентуално констатирани случаи или дори само съмнения за заболели животни.", "date": "2019.03.14", "title": "Областната епизоотична комисия: Няма опасност за хората след открития птичи грип в Ловешко"}
{"url": "https://www.24chasa.bg/novini/article/7347387", "text": "Президентът на САЩ Доналд Тръмп каза, че нов референдум за Брекзит във Великобритания не е възможен, защото това ще бъде много несправедливо за онези, които са гласували за излизане от Европейския съюз, предаде Франс прес. Тръмп заяви това преди началото на срещата си с премиера на Ирландия Лио Варадкар, съобщи БТА. Президентът добави, че е изненадан до каква степен преговорите за Брекзит вървят \"зле\". \"Изненадан съм да видя колко зле протичат нещата. Честно казано, мисля, че това можеше да бъде договорено по друг начин\", каза Тръмп по повод споразумението за Брекзит, което британските депутати отхвърлиха на два пъти. Тръмп допълни, че дебатите за Брекзит \"разделят страната\" и каза, че е дал съвет на британския премиер Тереза Мей как да действа в преговорите за Брекзит, но тя не се е вслушала в него, предаде Асошиейтед прес. Преди срещата с Тръмп Варадкар каза, че двамата ще обсъждат Брекзит. Той съжалява, че Брекзит изобщо се случва и че не трябва никога да има физическа граница между Ирландия и Северна Ирландия, предаде Ройтерс.", "date": "2019.03.14", "title": "Тръмп: Нов референдум за Брекзит е невъзможен, ще бъде несправедливо"}
{"url": "https://www.24chasa.bg/novini/article/7347388", "text": "Петролно петно, дълго 10 км и широко над 1 км, се движи към френския атлантически бряг,  , предадоха ДПА и Ройтерс. Корабът, натоварен с около 2200 тона гориво, потъна на около 330 км от крайбрежния град Ла Рошел в Западна Франция. Фрегатата \"Арджил\" от британския кралски военноморски флот спаси от водата в Атлантическия океан всички 27 души на кораба, които бяха принудени да го напуснат след избухването на пожара в понеделник сутринта, предаде БТА. Френските власти съобщиха, че петното, движено от силния западен вятър, може да достигне южния бряг на полуостров Бретан в неделя или понеделник. Те поискаха помощ от Европейската агенция за безопасност на корабоплаването (ЕМСА) и наредиха на оператора на кораба - \"Грималди груп\", да вземе участие в предотвратяване на замърсяването. Френският премиер Едуар Филип и министърът на околната среда Франсоа дьо Рюжи казаха, че внимателно следят ситуацията. Париж изпрати в района на потъването на кораба съдове за борба с морско замърсяване. Представител на \"Грималди груп\" във Франция, потърсен от Ройтерс, отказа изявление по случая. Служители на компанията в Италия засега не могат да бъдат открити за коментар.", "date": "2019.03.14", "title": "Петролно петно от потъналия италиански кораб се движи към френския бряг"}
{"url": "https://www.24chasa.bg/novini/article/7347270", "text": "Румънският външен министър Теодор Мелешкану поиска от Германия да подкрепи по-активно присъединяването на Румъния към Шенген, като се аргументира, че румънските власти използват най-модерните технологии за охраняване на границите, предаде Медиафакс. По думите на Мелешкану \"Букурещ е по-сигурен от Берлин, Париж или Брюксел\". \"Би ни било от помощ, ако Германия подкрепи по-активно Румъния за Шенгенското пространство\", заяви министърът на външните работи в интервю за германския в. \"Велт\". Той се обяви в подкрепа на предложение от страна на Германия за евентуално поетапно приемане на Румъния в Шенгенското пространство, предаде БТА. \"Първоначално ще бъдат премахнати митническите проверки по летищата, а във втория етап - на пътническия и железопътния трафик. Това би било по-добре от нищо\", подчерта Мелешкану.", "date": "2019.03.14", "title": "Румънският външен министър иска подкрепа от Германия за влизането в Шенген"}
{"url": "https://www.24chasa.bg/novini/article/7347276", "text": "Шейсет хиляди здравни работници в Турция са били подложени на насилие през последните пет години според доклад, основан на оплаквания на медици, отправени по гореща телефонна линия, съобщава в.\"Хюриет дейли нюз\". \"Според данни, предоставени от министерството на здравеопазването, на ден има средно 33 случая на насилие срещу здравни работници. Работещите в сферата на здравеопазването са подложени на насилие 16 пъти повече от тези, работещи в други сфери\", сочи доклад, подготвен от депутата Текин Бингьол от основната опозиционна Народнорепубликанска партия по повод Деня на здравните работици в Турция, отбелязван на 14 март, предаде БТА. Според доклада една от причините за увеличаване на насилието спрямо лекари е Програмата за трансформация в здравеопазването, която разглежда пациентите като клиенти. През последните пет години 18 000 лекари са били подложени на \"физическо насилие\", а 42 000 са били потърпевши от \"вербално насилие\", според доклада. \"В Турция има 144 827 лекари, от които 27 853 работят в частни болници. Като се вземе предвид населението на Турция от 80 милиона, на един лекар се пада да се грижи за 568 пациенти. (Броят на лекарите) наистина е малък, когато се сравни със страните от Организацията за икономическо сътрудничество и развитие /ОИСР/\", посочи депутатът. \"В Турция на 17 лекари се падат приблизително 10 000 пациенти, доката тази цифра е 30 лекари в страните от ОИСР\", се отбелязва в доклада, като се добавя, че Турция е на дъното на списъка по брой на пациенти на един лекар заедно с Южна Африка и Индонезия. Според доклада един лекар в Турция извършва 3 316 прегледа годишно, като много от пациентите са регистрирани от службите за спешна помощ. \"Докато делът на прилагане на спешна помощ е 5 до 6 процента в други страни с нормална здравна система, в нашата страна тази цифра е около 30 процента в резултат на здравната политика\", посочва депутатът в доклада. Насилието в сферата на здравеопазването е станало толкова широко разпространено, че гимназистите не искат да стават лекари, казва Синан Адъяман, ръководител на Съюза на турските лекари.", "date": "2019.03.14", "title": "Доклад: Насилие срещу 60 000 здравни работници в Турция за последните 5 години"}
{"url": "https://www.24chasa.bg/novini/article/7347280", "text": "Американският министър на финансите Стивън Мнучин каза днес, че ще се съобрази със закона, ако Конгресът изиска да му бъде предоставена толкова чаканата данъчна декларация на президента Доналд Тръмп, предаде Франс прес, цитирана от БТА. Запитан от демократ в Камарата на представителите дали ще се подчини на искане да предостави данъчната декларация на президента, Мнучин заяви: \"Ако получа такова искане, ще се консултирам с правния отдел на министерството и ще спазя закона\". \"Не мога да правя предположения по това искане, тъй като не съм го видял\", добави той. \"Ние спазваме закона. Предполагам, че ще защитим президента по същия начин, както защитаваме правата на всеки данъкоплатец\", отбеляза Мнучин. Демократическото мнозинство в Камарата на представители смята да окаже натиск върху президента Тръмп да представи публично данъчните си декларации. Тръмп е вторият американски президент след Ричард Никсън, отказал да даде информация за данъците си.", "date": "2019.03.14", "title": "US министър: Ще спазя закона, ако Конгресът изиска данъчната декларация на Тръмп"}
{"url": "https://www.24chasa.bg/novini/article/7347295", "text": "Смъртен случай в двора на Ямболската болница. Според очевидци бездомен мъж е търсил помощ, но не е бил прегледан. От лечебното заведение казаха, че мъжът е бил агресивен и отказал лечение, предаде  Тялото на 42-годишния мъж е открито сутринта в двора на болницата. Предният ден е доведен с линейка пред Спешното отделение след сигнал на телефон 112. \"Докарали са го вчера, не са го приели в Спешното, не са го приели, нямали такава пътека, какво нямало, що нямало и е починал”, коментира очевидец. Медиците от Спешното отделение на болницата отказват да застанат с лицето си пред камерата ни. Твърдят, че мъжът е бил агресивен и отказал преглед. \"Няма как да прегледаш човек, който не иска да бъде прегледан, то това не може да стане. Второто, което е - той беше пиян, миришеше на алкохол, затова искахме съдействие от полиция и охрана\", каза лекарка от болницата. От полицията потвърдиха за получения сигнал и обясниха, че не са отишли на място, защото мъжът бил агресивен. Директорът на болницата отказа среща и коментар по случая. От години Антон Славов търси съдействието на институциите, за да се помогне на мъжа, останал на улицата. \"Помощта е в това да дойде линейка или полицейска кола и дотам”, обясни Антон. Съдебен лекар ще установи причините за смъртта на мъжа.", "date": "2019.03.14", "title": "Бездомник почина в двора на болницата в Ямбол"}
{"url": "https://www.24chasa.bg/novini/article/7347302", "text": "Земетресение с магнитуд 4,1 по Рихтер е регистрирано днес в окръг Ван в Източна Турция, съобщава турският телевизионен канал СиЕнЕн-тюрк, като се позовава на истанбулската сеизмологична обсерватория Кандилли. Епицентърът на труса е бил в района на Мурадийе. Земетресението, регистрирано в 16.18 часа местно време, е било на дълбочина 5 километра, предаде БТА. Няма данни за пострадали при земетресението.", "date": "2019.03.14", "title": "Земетресение разтърси Източна Турция"}
{"url": "https://www.24chasa.bg/novini/article/7347299", "text": "\"Нашите политически опоненти казват, че асфалт не се яде, но навсякъде, където отида, хората ме питат точно за асфалт\", каза министърът на регионалното развитие Петя Аврамова по време на дискусията \"Европа в нашия дом\", която тече в момента в Благоевград. Тя обясни, че от АМ \"Струма\" остават 40 км, по 12, от които вече се работи. За най-тежкия лот през Кресненското дефиле офертите са отворени и се очаква избор на изпълнител. \"По лот 3.1 има 48% изпълнение, но ще се наложи забавяне заради откритите археологически разкопки. Готов е проектът за преместване на част от тях. Налага се изместване и на трасето 3 км, заради което ще има леко забавяне в сроковете\", обясни Аврамова. Договорът за изпълнение е до август тази година, но ще се прецени колко да се удължи, така че до края на 2019 г. да е готов участъкът. В страната се рехабилитират общо 517 км републикански пътища, от които 250 км по оперативна програма \"Региони в растеж\".  \"Благоевград е отличник в проектите по тази програма\", каза министър Аврамова и похвали кмета Атанас Камбитов. В областта по същата програма ще бъдат обновени 21 училища и детски градини и 9229 ученици ще учат в по-приветлива среда.  \"Съжалявам, че в областта няма консолидация на ВиК сектора, за да се ползват пари по европроекти, а нуждите са огромни. В страната вече 5 асоциации по ВиК са кандидатствали с проекти\", каза още тя.", "date": "2019.03.14", "title": "Още 40 км до изграждане на цяла \"Струма\""}
{"url": "https://www.24chasa.bg/novini/article/7347310", "text": "През април завършва реконструкцията на платното на пътя Русе - Силистра, при входа на Русе. Председателят на УС на АПИ Георги Терзийски провери днес работата на обекта, съобщиха от пресцентъра на АПИ. С изграждането на второ платно, в участък от около 300 м, се подобрява пропускателната способност на пътя към Дунав мост. Отсечката започва от кръговото кръстовище с бул. „България“ и продължава към изхода на града в посока Силистра. Със завършването на проекта съществуващият двулентов път в чертите на гр. Русе се разширява до четирилентов и е продължение на пътя между Русе и Мартен. Проектът се изпълнява със средства от бюджета на АПИ и инвестицията е за над 1 млн. лв. Председателят на АПИ инспектира и работата на служителите на Националното тол управление на Дунав мост. На граничния пункт има 4 терминала за самотаксуване и гише за купуване на е-винетка в брой. Тол контролът на превозните средства, пътуващи по републиканските пътища на територията на областите Русе, Разград, Силистра и Търговище, се осъществява от 45 инспектори и 11 правоприлагащи автомобила. До 12 март на територията на цялата страна екипите на тол контрола са проверили над 93 хил. автомобила. На нарушителите са наложени над 2700 компенсаторни такси, съставени са и над 360 акта за установяване на административно нарушение. Продадени са близо 2,2 млн. винетки на стойност около 143 млн. лв. Е-винетки в момента се продават от над 8200 точки и всеки може да купи както предпочита и му е най-удобно. On-line чрез интернет страниците bgtoll.bg, vinetki.bg и А1.bg, мобилното приложение, чрез терминалите за самотаксуване или в брой на гише от областните пътни управления, бензиностанции, офисите на Български пощи и др.", "date": "2019.03.14", "title": "Екипите на тол контрола проверили над 93 000 автомобила"}
{"url": "https://www.24chasa.bg/novini/article/7347311", "text": "Ръководителят на Комисията по човешките права на Саудитска Арабия каза, че съдебните власти на кралството са имали три съдебни заседания във връзка с убийството на журналиста от \"Вашингтон пост\" Джамал Кашоги. Бандар бин Мохамед ал Айбан нарече станалото \"нелеп инцидент\" и \"противно престъпление\", предаде Асошиейтед прес. Когато журналист го призова да отговори на призивите към кралството да получи международна подкрепа в разследването на убийството, саудитецът отвърна, че делото е в съдилищата, предаде БТА. Ал Айбан говори на заседание на 47-членния Съвет на ООН по правата на човека, на което бе направен преглед на ситуацията с човешките права в Саудитска Арабия. Такава процедура се прави периодично за всяка държава членка. Той каза, че страната му \"напълно отхвърля\" призивите за \"интернационализиране\" на части от правния процес, тъй като това би хвърлило съмнение върху честността на саудитската съдебна система.", "date": "2019.03.14", "title": "Саудитска Арабия: Делото \"Кашоги\" е в съдилищата, не желаем чужда намеса"}
{"url": "https://www.24chasa.bg/novini/article/7347321", "text": "Посланикът на Косово във Вашингтон Вльора Читаку заяви в централата на ООН, че по време на войната в Косово са били изнасилени 20 000 жени, но досега не е повдигнато нито едно обвинение, предаде агенция Фонет, позовавайки се на косовски медии. \"Няма да има мир и помирение, докато не бъде потърсена отговорност от извършителите на тези ужасни престъпления\", каза Читаку, предаде БТА. Тя говори в ООН за \"изключителните жени от Косово\" заедно с Васфия Красничи-Гудман - първата косовска албанка, която свидетелства публично за сексуалното насилие по време на войната.", "date": "2019.03.14", "title": "През войната в Косово са изнасилени 20 000 жени, а няма нито 1 повдигнато обвинение"}
{"url": "https://www.24chasa.bg/novini/article/7345701", "text": "      Какво се случи по делото за “царските гори”, че 8 г. след старта му, един от правнуците и четирима от внуците на цар Фердинанд се отказаха от съдебната битка между държавата и наследниците на монарха? В понеделник бе одобрено съдебно споразумение между тях и Министерството на земеделието, в което е записано, че нямат претенции към държавата, както и тя към тях. Ответници по спора чии са 16 500 декара гори в Рила остават Симеон Сакскобургготски, сестра му Мария Луиза Хробок и три дружества, които придобили поземлени имоти. Горите бяха върнати в периода между 2000 и 2003 г. от поземлената комисия в Самоков. Следващото заседание по делото е на 20 юни. На него ще бъде представена поредната техническа експертиза. Този път тя трябва де е изготвена от доцент от Университета по архитектура и геодезия. В споразумението внуците на цар Фердинанд приемат, че техният дядо никога не е владеел 16 500 декара гори в Рила “В сключената спогодба между държавата и наследниците не е трябвало да се описва дали някой нещо е притежавал”, смятат юристи. Дали тя ще повлияе на изхода на делото, е рано да се каже, защото по нищо не изглежда то да приключи в Софийския окръжен съд до края на годината. Юристи са на мнение, че върху решението на тримата сина и дъщерята на княгиня Надежда, която е четвъртото дете на Фердинанд и Мария Луиза, може да е повлиял техният племенник Патрик Франсис Александър дьо ла Лан Мирлес. Той е 65-годишен адвокат по семейно наследствено право в Германия г. Юристът заедно с баща си - 97-годишния Франсоа Жорж Мари Люс-Байи, встъпиха по делото за горите през 2017 г. Това стана след смъртта на 89-годишната Маргарет дьо Шовини, която е майка на адвоката и съпруга на Франсоа Жорж. “Как ще им повлияe? Нали всеки един от тях е подписал пълномощно. Тяхната позиция от самото начало е, че те никога не са искали да участват в този процес”, коментира пред “24 часа” адвокат Петър Куленски. Той представлява пред съда братовчедите на Сакскобургготски - херцозите Александер фон Вюртемберг, Ойген фон Вюртемберг, Фердинанд фон Вюртемберг и Софи Едокси Мария Луиз. Най-млада сред тях е Софи, която е на 82 г., а най-голям е брат ѝ Фердинанд, който е на 94 г. “Патрик Франсис е човекът, който координира действията на фамилията. Аз най-често се обръщам към него, не само защото е най-млад, а и защото е колега”, обясни адвокат Куленски. Според него решението на династията Фон Вюртемберг било най-нормално. “Те са родени в чужбина, никога не са стъпвали в България и никога не са имали имуществени претенции. Винаги са говорили с респект и уважение”, обясни адвокатът. Юристи са на мнение, че държавата е можела и да загуби делото срещу Фон Вюртемберг, защото тяхното участие в собствеността било “пренебрежимо малко”. Учудващо било и защо те се отказали да си търсят направените разноски по делото, при положение, че не били причината за започването му. То стартира срещу Симеон, а те са прибавени като ответници, защото са наследници на цар Фердинанд. Горите пък са получени от Сакскобургготски като наследник на Фердинанд. “В крайна сметка това е смисълът на спогодбата - страните да направят взаимни отстъпки, за да може да се постигне някакво съглашение”, смята Куленски. Процесът за 16 500 декара гори започна през 2011 г. Продължителността е заради няколкото технически експертизи, които трябваше да очертаят границите на горите. Първата е оспорена от адвокатите на Сакскобургготски и сестра му Мария Луиза Хробок. Вещото лице, което я е правило, представило справка, че е обикалял горите, включително и на Нова година и в дните на заседанията.После съдът назначава двама нови експерти, които се отказват. Сега се чака поредната експертиза. Дали ще е готова до 20 юни, тепърва ще се разбере. Други юристи обаче са на мнение, че споразумението може да е изпреварващ ход от страна на държавата, за да не се проточи делото още години. Децата на княгиня Надежда, които са на преклонна възраст, нямали преки наследници и в случай на смърт трябвало да бъдат издирени десетки роднини, които да встъпят по делото. “Инициативата за спогодбата беше взаимна. Моите клиенти никога не са имали желание да бъдат въвличани в този процес. От друга страна, и държавата има интерес, защото остават 6-има ответници по-малко”, обясни Куленски. Със спогодбата роднините на Симеон, с които той бил в прекрасни отношения, излизат от съдебната сага за царските имоти. Така към днешна дата висящите дела остават три. Само след броени дни, на 21 март във ВКС е делото за “Царска Бистрица”, а в Софийския апелативен съд чака насрочване делото за двореца “Врана”.  Двете дела са загубени от Симеон на предишните инстанции.", "date": "2019.03.14", "title": "Братовчедите на Симеон се отказали от “царските гори” след влизането в делото на племенник - адвокат от Германия"}
{"url": "https://www.24chasa.bg/novini/article/7347348", "text": "Германските власти оповестиха, че за картина в колекцията на починалия Корнелиус Гурлит е установено, че навремето е била открадната от нацисти, съобщи Асошиейтед прес. Творбата скоро ще бъде върната на наследниците на нейния собственик евреин. Картината \"Кей в Клиши\" на френския неоимпресионист Пол Синяк била собственост на Гастон Леви, преди нацисти да я изнесат от Франция. Платното бе открито, докато властите в Германия извършвали разследване за данъчни измами. То бе част от колекцията на Корнелиус Гурлит, който наследил 1500 картини и рисунки от баща си - арт дилър, търгувал с произведения на изкуството, които нацистите са конфискували.", "date": "2019.03.14", "title": "Открадната от нацистите картина ще бъде върната на собствениците й евреи"}
{"url": "https://www.24chasa.bg/novini/article/7347392", "text": "Близо 7 млрд. лв. ще се инвестират в пътната инфраструктура на Северна България през следващите години. Това съобщи председателят на Управителния съвет на Агенция „Пътна инфраструктура“ Георги Терзийски на форума „Приоритетна свързаност на Северна България“ в Русе, организиран от кмета на Община Русе Пламен Стоилов, в координация с Института за пътна безопасност, предаде  С цялостното доизграждане на автомагистрала „Хемус“, на проектите Русе - Велико Търново, Видин - Ботевград, обходният път на Габрово и тунелът под Шипка ще имаме пътни комуникации, с които ще се ускори развитието на Северна България и ще се осигури бърза и безопасна пътна връзка между София, Варна, Русе и Видин, заяви председателят на УС на АПИ. Пред участниците във форума Терзийски подчерта, че се работи по подготовката и стартирането на строителството на 134-километровия участък от Боаза до връзката с пътя Русе - Велико Търново, за които правителството в края на м. г. осигури 1,3 млрд. лв. Графикът, който сме разработили предвижда до края на април да стартира изграждането на още два участъка от общо 6, на които е разделено цялото трасе. Това са отсечките - от Боаза до пътен възел „Дерманци“ и от пътен възел „Каленик“ до връзката с път II-35 Плевен - Ловеч. Техническото проектиране на участъци 4, 5 и 6, които са между пътя Плевен - Ловеч и Русе - Велико Търново, ще бъде изпълнено през 2019 г., а изграждането им ще започне през 2020 г. Целта е строителството на АМ „Хемус“ в участъка от Боаза до пресичането с пътя Русе - Велико Търново да приключи до 2023 г. През есента, с близо половин година по-рано от предвиденото по договор, ще завърши изграждането на 10-километровия участък от Ябланица до Боаза, съобщи още Терзийски. Председателят на УС на АПИ съобщи, че плановете на агенцията са успоредно с АМ „Хемус“ да се изпълнява и най-важният проект за област Русе - автомагистралата „Русе – Велико Търново“. С изграждането й ще облекчим трафика от Дунав мост и ще повишим пътната безопасност, тъй като първокласният път Русе - Бяла е една от най-натоварените и опасни отсечки в България с висока концентрация на тежки пътни инциденти. След построяването на магистралата броят на пътните инциденти по направлението ще намалеят, тъй като движението ще бъде разделено в две отделни пътни платна, заяви Терзийски. Председателят на УС на АПИ посочи, че проектът за магистралата „Русе - Велико Търново“, която ще бъде с дължина 133 км, все още е в плен на съдебните процедури. На 30 ноември м. г. ВАС отхвърли внесените жалби по решението за ОВОС, но на 30 януари постъпи касационна жалба, като в законоустановения срок АПИ депозира отговор пред 5-членния състав на ВАС. Очакваме решението на съда и в зависимост от решението имаме готовност тази година да стартираме търгове за 75 км от трасето на магистралата на индикативна стойност 670 млн. лв. без ДДС. Това са участъците Русе – Бяла и обходът на Бяла, съобщи Терзийски. Той заяви, че разработеният график предвижда, ако в следващите месеци стартират обществените поръчки за избор на изпълнители и няма обжалване на процедурите, които да блокират работата, в края на тази или началото на следващата година да има избрани изпълнители и реалното строителство на първите два участъка от Русе - Велико Търново да започне в края на 2020 г. или началото на 2021 г. Така първите 75 км от автомагистралата „Русе - Велико Търново“ ще са готови през 2023-2024 г., съобщи Терзийски. Пред участниците във форума „Приоритетна свързаност на Северна България“ председателят на УС на АПИ представи и останалите приоритетни пътни проекти Видин - Ботевград, обходния път на Габрово и тунела под Шипка. Терзийски пожела на организаторите срещата да стане традиционна и през следващите години в Русе да се представя напредъкът при изпълнението не само на пътните проекти, но и привлечените нови инвестиции в региона.", "date": "2019.03.14", "title": "7 млрд. ще инвестира държавата в пътища в Северна България"}
{"url": "https://www.24chasa.bg/novini/article/7347226", "text": "Окръжна прокуратура-София  даде на съд Цвета Таскова за  , съобщиха от държавното обвинение. Тогава тя шофираше \"Рено Меган\" в посока София. При опит за изпреварване Таскова удари странично автобус. Загинаха шестима пътници в рейса, а 17 получиха средни телесни повреди. Според обвинението, при изпреварването Таскова не е осигурила достатъчно странично разстояние между колата си и автобуса. Те се изплашила, че се е доближила твърде много до мантинелата, затова рязко завила вдясно към автобуса и веднага след това вляво, за да не се удари с него. При трета маневра Таскова завила вдясно, а колата й с челната си дясна част се ударила странично в автобуса в областта около задната ос. Предната лява гума на автобуса се е спукала и е била блокирана. Колата се вклинила в автобуса и така той се наклонил. Шофьорът не могъл да направи нищо, обърнал се и при падането в канавката 6-ма пътници полетели. Те счупили с телата си прозорците на автобуса и загинали затиснати от него. Предстои съдът да насрочи дата за делото.", "date": "2019.03.14", "title": "Прокуратурата даде на съд шофьорката, погубила 6-има край Вакарел"}
{"url": "https://www.24chasa.bg/novini/article/7347238", "text": "Министърът на отбраната Красимир Каракачанов прогнозира пред журналисти възможност за приключване на преговорите със САЩ за нов изтребител през юни, предаде БТА. \"Би следвало да сме се ориентирали към края на преговорите\", каза той в отговор на въпрос за преговорите с американската страна за придобиване на нов изтребител Ф-16 блок 70 за българските ВВС. Когато те получат одобрението от техния Конгрес, следва да ни представят проект за договор, по който ние също ще коментираме, каза Каракачанов. По думите му, мине ли се през Конгреса, процедурата става по-бърза. Министърът разясни, че процедурата в САЩ предвижда, когато бъде направено предложението до Конгреса, той да реши до каква сума ще разреши на правителството да сключва договори. Каракачанов обясни, че обикновено практиката е Конгресът да гласува по-голяма сума. Ако в момента говорим за цената, одобрена от българския парламент - 1,8 млрд. лева, няма да се учудя, ако американският парламент гласува по-голяма сума, но това не означава, че това ще бъде стойността на договора. Става въпрос за един аванс, който се дава, за да може, при възникване на евентуални допълнителни искания от наша страна, да бъдат изпълнени, обясни Каракачанов. Американският Конгрес трябва да разреши тази сделка и да й даде таван - до какви пари максимум може да се продаде американско въоръжение на България, каквато е практиката спрямо всички страни. Логично е, ако преговорите и от страна на другите две министерства, както и от страна на МВнР, продължават с тази интензивност, до началото на юни американският Конгрес да е гласувал това разрешение. После договорът да бъде представен в България за последно обсъждане и да се стигне до неговата ратификация, каза Каракачанов. Министърът напомни, че преговорите от страна на неговото министерство вече текат и той е разговарял с различни американски представители, сред които и на производителя \"Локхийд Мартин\". Но уточни, че другата част от работата трябва да бъде свършена от икономическото и финансовото ведомство - става въпрос за сроковете и начина на плащане, както и за индустриалното сътрудничество. Каракачанов е изразил пред американските партньори мнението ни, че максимална част от поддръжката на самолетите желаем да се извършва в България. А също и че не може да се излиза много извън гласуваните от парламента 1,8 млрд. лева, както и че заложеният срок за доставка от 24 месеца може да бъде отсрочен максимум с една година. Пилотите, които ще бъдат обучавани на новите Ф-16, не са определени, това все още не е започнало като процедура, обясни министърът на отбраната пред членовете на ресорната парламентарна комисия, където днес дойде, за да отговори на актуални въпроси.", "date": "2019.03.14", "title": "Каракачанов: Преговорите със САЩ за нов изтребител могат да приключат през юни"}
{"url": "https://www.24chasa.bg/novini/article/7347239", "text": "В четвъртък лидерът на \"Воля\" Веселин Марешки съобщи, че парламентарната група напуска пленарната зала, но пред журналистите отказа да разкрие мотивите за решението. Сподели ги малко по-късно по  . „Решението не е еднозначно, тежко е и дебатите в партията продължават. Но докато обществото се тресе, раздирано от ниски доходи, липса на добро образование, здравеопазване и сигурност, нас през последните месеци ни заливат с дребнотемието кой от върховните лидери на политическите измамници от малката коалиция ще води тяхната листа. И ние, с този наш ход, искаме да върнем разговорите за важните неща в обществото, за решаване на проблемите на хората и повишаване стандарта на живот на българския гражданин”, заяви Марешки. За да върнат „дебата за важните неща”, от \"Воля\" щели да инициират парламентарни консултации с другите партии. „Първо трябва да се направи анализ на двете години от управлението: кои обещания са изпълнени и да се наложат бързи темпове, с които другите да бъдат изпълнени”, поясни Марешки. И добави, че в зависимост от развитието на разговорите с останалите формации, \"Воля\" ще реши как да действа оттук нататък. \"Ние сме абсолютни рекетьори за това, че парламентът и правителството трябва да започнат да работят по програмата си\", каза още лидерът на \"Воля\". Той подчерта, че все още представителите на формацията не са разговаряли с колегите си от нито една друга парламентарно представена партия. \"От „Воля” ще осигурят кворум в парламента, но ще участват само в дебатите, които според тях са важни\", добави пред   Марешки. Според Марешки обсъжданите теми в пленарната зала са се пренаситили с теми, които не засягат пряко благоденствието на българския народ. Затова от партията искат да се срещнат с ГЕРБ в сряда, за да разберат каква е визията за продължаването на управленския мандат.", "date": "2019.03.14", "title": "\"Воля\" щяла да върне дебата за важните неща, май ще се върне в парламента"}
{"url": "https://www.24chasa.bg/novini/article/7347252", "text": "Босненската прокуратура ще разследва твърдения в медиите, че хърватското разузнаване и дипломати са се опитвали да снабдят с оръжие последователи на ислямистите в Босна и Херцеговина, предаде Ройтерс, позовавайки се на главния прокурор на Босна и Херцеговина. Информационният сайт Журнал съобщи вчера, че хърватски служители от разузнаването са се опитали да вербуват последователи на салафитското течение на исляма да внесат контрабандно оръжия и да ги складират в свои джамии в Босна и Херцеговина. Босненските власти съобщиха, че прокурор от специалната прокуратура за организирана престъпност, икономически престъпления и корупция ще предприеме незабавни действия за установяване на обстоятелствата във връзка с твърденията в медиите. Хърватската Агенция за сигурност и разузнаване отхвърли обвиненията като \"неверни и зложелателни\". Премиерът на Хърватия Андрей Пленкович каза, че те са \"абсурдни\". \"Напълно ги отхвърлям!\", заяви Пленкович пред журналисти в босненския град Неум. Сайтът Журнал твърди, че представител на босненското правителство и журналист, свързан с хърватски дипломат в Босна и Херцеговина, също са замесени. Босненският министър на сигурността Драган Мектич каза за портала Фактор, че босненските служби за сигурност са предотвратили операцията, която целяла да докаже изявленията на хъравтския президент Колинда Грабар-Китарович за опасността от \"хиляди бойци, връщащи се в Босна от Сирия и Ирак\". Мектич нееднократно е отхвърлял твърденията на Грабар-Китарович и някои други европейски лидери, че радикалните босненски мюсюлмани представляват терористична заплаха за Европа. Прокуратурата съобщи, че ще разпита Мектич за твърденията, които е направил и за които правосъдните органи не са били уведомени. Половината от населението на Босна и Херцеговина са мюсюлмани и повечето от тях изповядват умерен ислям, но някои от тях са възприели радикалния салафизъм от чуждестранните бойци, които воюваха на тяхна страна срещу сърби и хървати по време на войната от 1992-1995 г.", "date": "2019.03.14", "title": "Босна и Херцеговина разследва дали Хърватия въоръжава ислямисти в страната"}
{"url": "https://www.24chasa.bg/novini/article/7347112", "text": "Поемането на таксите за детска градина на деца от уязвими семейства ще бъде част от нов проект, който се обсъжда в момента с ЕК. Това съобщи пред журналисти заместник - образователният министър Деница Сачева, която участва в конференция \"Грижа в ранната възраст\", организирана от Фондация \" За Нашите деца\", съобщи БТА. Проектът е на стойност 82 милиона лева и е насочен към детските градини. Поемането на таксите на деца от социално слаби семейства най-вероятно ще стане от следващата учебна година. Ранното детско развитие е един от приоритетите на нашето министерство, заяви Сачева и допълни, че в работата по механизма за обхват на децата обратно в образователната система, от министерството винаги са поставяли акцент върху това децата още в ранна възраст да посещават детска градина. Проучвания доказват, че децата, които ходят на детска градина, много по-рядко отпадат по-късно от училище, освен това се социализират по-добре. В момента в България има около 80 процента обхват на децата в предучилищна възраст, като целта е този обхват да се повиши до 90 процента до 2021 година, каза Сачева. Тя съобщи, че в момента министерството, заедно с други ведомства, представители на гражданския сектор и академичните среди, разработва стратегия за ранно детско развитие, която ще бъде представена до края на тази година. Стратегията стъпва върху мултидисциплинарен подход за интеграция на различните системи - здравна, социална и образователна, както и на много работа с родители и с цялата общественост, за да се разбере важността на инвестициите в ранно детско развитие. От април април 2016 г. фондация \"За Нашите Деца\" изпълнява тригодишен проект \"Грижа в ранната възраст \"с финансиране от фондация \"ОУК\" чиято основна цел е подобряването на развитието и благосъстоянието на децата в ранната детска възраст (0-7 г.) чрез въвеждане на интегриран здравно-социален подход към грижата за тях, разказа Иванка Шалапатова, директор на фондацията. Чрез проекта се променят част от практиката на грижите за новородените, особено за недоносените деца. Проектът се изпълнява на територията на здравни заведения в София, Пловдив. Акцентирало се е на социалния подход към медицинската грижа - на новороденото да се обърне внимание като на дете, носител на права и като на дете, чиито родители също имат нужда от подкрепа. Експерти на фондацията и здравни специалисти са посещавали домовете на хората, за да се търси правилният подход към детето от родителите и всички близки роднини, каза Шалапатова. Достигнати са 1472 лица - сред тях родители, деца и специалисти, като 50 процента са децата до една година, а 26 на сто от децата са с увреждания и трудности в развитието. По думите на експертите родителите често се притесняват да търсят помощ при трудности, а подкрепата в ранна възраст на детето е изключително важна. Според данни, раздадени на форума, 29,2 на сто от децата на възраст от 0 до 17 години в България са изложени на риск от бедност. Според данни на Евростат, делът на децата, живеещи в риск от бедност и социално изключване през 2017 година е 41,6 на сто, или над 550 хиляди. През 2017 година всяко осмо от десет деца, чиито родители са с начално или без образование, живее в бедност /80, 1 на сто/. 6,5 на сто от децата до 5 години са с изоставане в ръста, а повече от 25 на сто са с различна степен на анемия. Честотата на изоставане в растежа е най-висока при децата от ромски произход. Повече от една трета от родилите здравнонеосигурени бременни не са посещавали лекар нито веднъж преди раждането, а за здравноосигурените липсват данни за степента на проследяването. По данни на НСИ нетният коефициент на записване в предучилищно образование през учебната 2017 / 2018 година е 78.4 на сто или всяко пето дете не е обхванато. Общата европейска цел за обхват на децата в тази възраст е 95 процента. Според проучване на EUMIDIS2 над 60 процента от ромските ученици се обучават в образователна среда само с ромски ученици. Включващото образование за децата с увреждания е в ранен стадий на развитие и има проблеми в прилагането на новата нормативна уредба. През учебната 2017 /2018 година записаните в детските градини деца със специални образователни потребности са 3671, или общо 1,7 на сто от общия брой деца в детските градини през годината. Саня Саранович, заместник-представител на УНИЦЕФ България отбеляза, че в последните години в България има напредък по темата за ранното детско развитие, а по време на българското председателство на Съвета на ЕС темата е изведена като приоритет и е станала част от общоевропейски документи. Въпреки подобряването на икономическото състояние в страната, все още много деца са в риск да не се развият в пълния си потенциал заради бедност, недостатъчна грижа и липса на възможности за образование ,отбеляза експертът. Утре ще бъдат представени основните акценти в бъдещата стратегия за ранно детско развитие.", "date": "2019.03.14", "title": "Поемат таксите за детска градина на малчугани от уязвими семейства?"}
{"url": "https://www.24chasa.bg/novini/article/7347111", "text": "Значително забавяне на темпа на растеж на гръцката икономика през следващите две години предвижда публикация на лондонската консултантско-анализаторска компания Кепитъл икономикс (Capital Economics), цитирана от \"Катимерини\". В анализа се посочва, че растежът през тази година ще се забави до 1,5 процента (от 1,9 процента през 2018 г. - б.р.), а през 2020 г. - до 0,5 процента. Публикацията посочва сред факторите, които \"тежат\" върху гръцката икономика, отсъствието на инвестиции в съчетание със забавянето в останалата част на еврозоната, което ще има отрицателно въздействие върху гръцкия износ. Посочват се още крехкият банков сектор, бавният напредък на реформите и слабите демографски данни, предава БТА. За 2019 г. се прогнозира, че растежът ще се движи в добри граници, около 1,5 процента, макар и по-нисък от оценките на институциите. Потреблението на домакинствата се очаква да бъде на добро равнище след увеличаването на минималната заплата през февруари, което ще даде известен тласък на реалния доход на домакинствата, както и със спада на инфлацията. Въпреки че потребителското доверие намаля в повечето страни от еврозоната през 2018 г., в Гърция запази възходящата си тенденция. Освен това в гръцкия държавен бюджет правителството предвижда съществено облекчаване на публичните финанси през 2019 г., а поради наближаващите избори се очакват допълнителни социални плащания в допълнение към тези, които са предвидени. Въпреки това Кепитъл икономикс предупреждава, че ситуацията през 2020 г. ще бъде напълно различна. Очаква се инфлацията да се увеличи и е трудно да бъде предприето ново увеличение на минималната заплата, поне не и в същия размер като тазгодишното от 11 процента. Също така е малко вероятно да има толкова голям растеж в публичните разходи. Частните инвестиции най-вероятно ще продължат да се свиват, доколкото проблемите в банковия сектор не се разрешават, а не се очаква и развитие по отношение на публичните инвестиции. Емисията 10-годишни държавни ценни книжа през изминалата седмица донякъде успокоява страховете за краткосрочните перспективи на Гърция, но разходите на правителството остават ограничени от финансовите цели и ниското равнище на усвояване на фондовете от ЕС.", "date": "2019.03.14", "title": "Анализ: Отсъствието на инвестиции ще забави гръцкия икономически растеж"}
{"url": "https://www.24chasa.bg/novini/article/7347126", "text": "Синдикалната федерация на служителите в МВР (СФСМВР) обяви за непрофесионален проекта на заповед на вътрешния министър, според който заплащането на нощния труд на полицаите, пожарникарите и спасителите в България се предлага да бъде не 0,50 лв./час, а 0,25 лв./час. Това става ясно от позиция, разпратена до медиите, цитирана от БТА. Според синдикатите е непрофесионален и начинът, по който МВР се отказва от публично заявени намерения за увеличение на социалните придобивки. Те посочват, че друга неприятна \"изненада\" е запазването на заплащането на времето на разположение в размер на 0,10 лв./час, вместо заявените в края на 2018 г. 0,35 лв./час. Синдикатите заявяват, че подобен подход и отношение са в категорично нарушение на принципите на провеждане на социален диалог и водят до увеличаване на социалното напрежение във ведомството. \"Обяснението за невъзможност за увеличение на заплащането на нощен труд и време на разположение с \"направен пореден разчет на утвърдените средства, установил липсата на възможност за увеличаване\", може да бъде определено като подигравка с интелекта и откровена гавра със служителите в МВР\", допълват още в позицията си от СФСМВР. И отбелязват, че по действащ в момента Колективен трудов договор в МВР, обслужващият и подпомагащ дейността на полицаите, пожарникарите и спасителите, персонал получава 0,50 лв./час допълнително заплащане за нощен труд, а тези, които рискуват живота си и на които разчитат българските граждани,ще продължат да вземат два пъти по-малко от тях. СФСМВР напомня още, че нощният труд и времето на разположение, са започнали да се заплащат, след като Федерацията е сезирала европейски институции за липсата на такова. Сега синдикатите изказват искрената си надежда, че няма да се наложи да стартира подобна процедура отново, за да гарантира достойното заплащане на нощния труд и времето на разположение на българските полицаи, пожарникари и спасители.", "date": "2019.03.14", "title": "Синдикати в МВР се обявиха срещу проекта за заплащане на нощния труд на полицаите"}
{"url": "https://www.24chasa.bg/novini/article/7347127", "text": "Албания е най-приятелската ни страна. Това приятелство е 100-процентово, помагаме си едни на други да се движим напред към бъдещето с крайната цел нашите граждани да живеят по-добър живот, заяви премиерът на Северна Македония Зоран Заев в интервю за ТВ Топ ченъл от Тирана, цитирано от агенция МИА. Заев посочи, че търговският обмен между двете страни миналата година е нараснал с 11,5 на сто и заедно двете държави имат голям капацитет и за други постижения, предаде БТА. \"Трябва да насърчим инвеститорите от нашите две страни, за да имат печалба. От друга страна това означава повече работни места за нашите граждани, по-голям БВП, както и нов износ на нашите компании\", каза Заев. На въпроса има ли конкретен план с албанското правителство за разширяване на икономическото сътрудничество и за свободното движение на стоки и хора в двете страни, Заев отговаря, че е необходимо да се развиват всички инфраструктурни проекти, които свързват двете страни.", "date": "2019.03.14", "title": "Зоран Заев: Албания е най-приятелската ни страна"}
{"url": "https://www.24chasa.bg/novini/article/7347133", "text": "Служители на сектор „Противодействие на икономическата престъпност“ при ОДМВР-Русе заловиха 18 кашона стоки от известни търговски марки, съобщиха от дирекцията в дунавския град. Полицаите са извършили проверка във връзка с информация за търговия със стоки, носещи различни търговски марки, без съгласието на притежателите на изключителното право върху тях. Бил е проверен офис на куриерска фирма в Русе на бул. „Липник”, където пратка от такива артикули, насочени към клиенти от Европейския съюз, е изпратил 46-годишен мъж. При действията на полицаите там са били установени 18 кашона, в които е имало дрехи, портмонета и колани, брандирани с известни търговски марки. За въпросните артикули не е било установено да има съгласие на притежателите на изключителното право върху търговските марки за клас 25 по МКСУ /международна класификация на стоките и услугите/, за конкретните марки. Те са били предадени от куриерската фирма на полицаите. Случаят е бил документиран и е започнало разследване в хода на образувано досъдебно производство. 46-годишният мъж не за пръв път попада в полезрението на служителите на икономическа полиция. Преди около месец в Русе той е бил засечен при изпращане на такива стоки, за което тогава е било образувано досъдебно производство. В хода на провежданата акция, служителите на икономическа полиция са установили още един подобен случай. При проверка в офис на фирма за куриерски услуги, намираща се в централната част на град Русе, са били заловени двама души от село Смирненски – мъж на 33 години и младеж на 16 г., в момент на подготвяне за изпращане в други страни от ЕС голямо количество стоки, също обект на изключителното право на известни търговски марки. За тези артикули и въпросните марки отново не е било установено наличието на съгласие на правопритежателите. При последвало претърсване и изземване, в имоти на територията на община Ветово, стопанисвани и обитавани от 33-годишния мъж, са били открити още стоки с логото на известни търговски марки. Общото количество е около 200 килограма – дрехи, обувки и други. Случаят е докуметиран, като е започнато разследване в хода на образувано досъдебно производство за престъпление по чл. 172б, ал. 1 пр. 1 от НК. Работата по досъдебните производства продължава, под наблюдението на Русенска районна прокуратура. В случаите е било засечено нерегламентираното ползване на общо 18 търговски марки. Предстои уточняване на причинените вреди, уточниха от МВР-Русе.", "date": "2019.03.14", "title": "18 кашона стоки от известни търговски марки засече полицията в Русе"}
{"url": "https://www.24chasa.bg/novini/article/7347151", "text": "Сливенският окръжен съд задържа под стража двама мъже за  Това съобщи пред журналисти днес говорителят на Окръжната прокуратура Ваня Белева, цитирана от БТА. Пламен П. и Иван М., на 43 и 48 години от същото село, са обвинени за това, че на 13 март в съучастие умишлено умъртвили 54-годишен мъж, като деянието е извършено по особено мъчителен начин за убития и с особена жестокост. Жертвата е от Варненско, съобщи директорът на ОД на МВР-Сливен ст. комисар Димитър Величков. Той е бил строителен работник и е работел в Езеро от четири-пет дни. По предварителна информация, тримата мъже са употребили алкохол. По тялото на жертвата са били нанесени множество удари с метален предмет. Единият от задържаните е криминално проявен с регистрации за грабеж и хулиганство. Размерът на наказанието за повдигнатите обвинения е затвор от 15 до 20 години или доживотна присъда, посочи прокурор Белева.", "date": "2019.03.14", "title": "Мъжът, намерен мъртъв на улица в с. Езеро, бил убит при пиянски скандал"}
{"url": "https://www.24chasa.bg/novini/article/7347145", "text": "\"Всички български пенсионери заслужават ежедневно да получават нужното уважение, а какъв по-добър начин държавата да засвидетелства своето признание към тях, от това да им осигури достойни и високи пенсии. Това мнение изразих пред възстастни хора от с. Згориград (община Враца), които днес бяха гости на парламента по покана на народния представител от ГЕРБ-Враца Красен Кръстев\", написа във фейсбука си председателят на ПГ на ГЕРБ Цветан Цветанов. \"Обясних, че правителството има амбицията да увеличи значително възнагражденията на пенсионерите, но в същото време уточних, че трябва да бъдем много внимателни с какви стъпки го правим, защото всяко непремерено действие може да навреди сериозно на икономиката, която в момента е в подем. Ние искаме да запазим високия икономически ръст и добрата събираемост на приходите, за да може в хазната да постъпват повече средства и държавата да ги разпределя в различни дефицитни сектори - какъвто е и пенсионният фонд. Истински щастлив съм, че само за два дни видях как хора от различни посетителски групи изразяват своята пълна подкрепа към правителството и управляващото мнозинство в парламента и ни призовават да продължим с плана си за държавен просперитет и да не обръщаме внимание на провокациите на опозицията\".", "date": "2019.03.14", "title": "Цветанов: Имаме амбиция да увеличим значително пенсиите (Снимки)"}
{"url": "https://www.24chasa.bg/novini/article/7347150", "text": "Турският президент Реджеп Тайип Ердоган днес откри най-голямата болница в Турция, предаде Анадолската агенция. Новооткритата \"градска болница\" Билкент (Bilkent City Hospital) с капацитет 3633 легла и 131 операционни е и най-голямата болница в Европа и трета по големина в света, отбелязва в. \"Йени шафак\". Болница Билкент ще може да приема по 30 хиляди пациенти дневно, когато заработи в пълен капацитет. Спешното отделение на медицинското заведение ще може да приема по 8 хиляди пациенти дневно, предава БТА. Болничният комплекс притежава най-голямата лаборатория в Турция, както и две площадки за хеликоптери линейки, информира Анадолската агенция.", "date": "2019.03.14", "title": "Ердоган откри в Турция най-голямата болница в Европа (Видео)"}
{"url": "https://www.24chasa.bg/novini/article/7347163", "text": "Турция призова днес Саудитска Арабия да назове имената на подсъдимите по процеса за убийството на саудитския журналист Джамал Кашоги и да разкрие обвиненията срещу тях, предаде Ройтерс, цитирана от БТА. Призоваваме Саудитска Арабия да каже на света кои лица в момента са подсъдими и по какви обвинения, посочи директорът за комуникациите в турското президентство Фахреттин Алтун в изявление, изпратено на Ройтерс. Журналистът Джамал Кашоги, който критикуваше властите в Рияд, е бил убит от саудитски агенти при посещение в генералното консулство на Саудитска Арабия в Истанбул на 2 октомври. Останките му все още не са намерени.", "date": "2019.03.14", "title": "Турция иска Саудитска Арабия да каже кои са подсъдимите по делото за убийството на Кашоги"}
{"url": "https://www.24chasa.bg/novini/article/7347131", "text": "Продължават обиските в благоевградското с. Покровник, след като бе разбита схема за продажба на стоки менте с чужди търговски марки от служители на отдел \"Киберпрестъпност\" в ГДБОП и колегите им от териториалния сектор в Благоевград. В момента екипи на антимафиоти и разследващи полицаи са в новопостроена къща с голям двор, извън селото, която е собственост на В. П. Той е в основата на организираната схема за продажба на стоките. Ползвал е шивачка, която да пришива към дрехите марковите емблеми. Спряна е работата на фабрика, произвеждаща фалшиви стоки, носещи белезите на защитени търговски марки. Продажбите на огромно количество дрехи, парфюми, очила, маратонки и модни аксесоари са се извършвали основно онлайн, чрез създадени и администрирани специално за целта 15 интернет страници. Сайтовете са били разработени за българоговорящи клиенти и са захранвали цялата страна с евтини и некачествени стоки, претендиращи да са оригинални продукти. Клиентите получавали своите поръчки основно чрез куриерски фирми. В хода на акцията е обискирана къща в близкото до града с. Покровник, в която се шиели облеклата. Чрез специализирани преси били брандирани с марки като \"Hugo Boss\", \"G-Star\", \"Dolce & Gabbana\", \"Lacoste\", \"Nike\", \"Adidas\" и други. В офис в Благоевград пък антимафиотите открили част от произведената фалшива стока в с. Покровник, както и компютърните системи, чрез които са се администрирали 15-те интернет страници. На същия адрес е задържан и администраторът им. В офис на куриерска фирма в момента на изпращане на поредните поръчки към клиентите си бил задържан и един от основните организатори на престъпната дейност. Той е рецидивист, с предишни криминални и съдебни регистрации за подобни престъпления. По случая е образувано досъдебно производство под ръководството на Районна прокуратура-Благоевград.", "date": "2019.03.14", "title": "Антимафиоти и разследващи обискират къща в благоевградското с. Покровник"}
{"url": "https://www.24chasa.bg/novini/article/7347165", "text": "Пореден случай на насилие над 16-годишен ученик, този път в Русе, разследват служителите на реда в дунавския град, съобщиха от ОД на МВР. Полицаи от Първо РУ са установили група от трима младежи, нанесли побой на непълнолетен русенец. В Първо РУ е постъпил сигнал от жена, че на 8 март тази година около 17 часа, на крайбрежна алея под хотел \"Рига\" в центъра на Русе, група от трима младежи, на видима възраст 16-18 години са нанесли побой над сина й. Те нападнали 16-годишното момче под предлог че им дължи пари. Вследствие на побоя, на детето е била причинена лека телесна повреда. Сигналът е бил документиран от полицията и е започнало изясняване на случая. Образувана е преписка с оглед престъпление по чл. 325, ал. 1 във връзка с чл. 131, ал. 1, т.12 от НК. В хода на предприетите оперативно-издирвателни действия, криминалистите от Първо РУ са установили като извършители на деянието трима русенци, без криминални прояви – на възраст 20, 19 и 15 години. Разследването на случая продължава, уточниха от полицията в Русе.", "date": "2019.03.14", "title": "Хванаха група младежи, пребили 16-годишен в Русе"}
{"url": "https://www.24chasa.bg/novini/article/7347168", "text": "Словашки бизнесмен е обвинен, че е поръчал убийството на словашкия разследващ журналист Ян Куциак, предадоха световните агенции, цитирани от БТА. \"На 8 март прокуратурата обвини Мариан К., че е поръчал убийството на разследващия журналист Ян Куциак през февруари 2018 г.\", заяви днес словашки прокурор, чието име не се съобщава от съображения за неговата сигурност. \"Журналистическата работа на жертвата е причината за това убийство. Следователят основава обвинението на обективно доказателство, което не може за момента да бъде направено обществено достояние\", допълни прокурорът. \"Все още не сме намерили оръжието, но ние знаем какъв тип оръжие е било използвано и в подкрепа на това имаме доказателства. Мога само да ви кажа, че става дума за модицифирани оръжие и муниции\", допълни прокурорът. Словашки медии идентифицират бизнесмена, обвинен, че е поръчал убийството на Куциак като Мариан Кочнер. Ян Куциак и неговата приятелка Мартина Кушнирова бяха убити в дома им през февруари 2018 г. Журналистът е подготвял публикация за предполагаемите връзки на словашки политици с италианската мафия, както и за измами, свързани с европейските земеделски субсидии. Убийството на Куциак и разследването му, публикувано след смъртта му, предизвикаха протести в цяла Словакия и принудиха премиера Робърт Фицо да подаде оставка. Той беше заменен на поста от Петер Пелегрини. В статиите си Куциак също така разследваше сделки, касаещи Мариан Кочнер - 55-годишен словашки милиардер. Четирима души, замесени в убийството на Куциак и приятелката му, вече бяха обвинени в Словакия миналата година. Сред тях беше и бившата преводачка на Кочнер. Още през 2017 г. Петер Барди, бивш главен реактор на Куциак, каза, че Кочнер заплашвал журналиста. Кочнер, който е собственик на няколко фирми, беше задържан през юни 2018 г. по подозрения за измами, но по този въпрос обвинения засега не са му повдигнати. Според словашки медии Кочнер е имал връзки с членове на партия \"Смер - социална демокрация\", която е на власт и чийто председател е Фицо. През февруари около 30 000 души протестираха в Братислава и хиляди други излязоха на протести в 36 словашки града, за да отбележат първата годишнина от убийството на Куциак и на неговата приятелка.", "date": "2019.03.14", "title": "Словашки бизнесмен обвинен, че е поръчал убийството на журналиста Куциак"}
{"url": "https://www.24chasa.bg/novini/article/7347157", "text": "Кметът на Велико Търново и председател на Националното сдружение на общините  Даниел Панов участва в 8-ата среща на върха на регионите и градовете, която се провежда днес и утре в румънската столица Букурещ. Събитието е най-големият форум на европейските местни и регионални власти. В българската делегация заедно с Даниел Панов са кметовете на Габрово – Таня Христова, Ловеч – Корнелия Маринова, Сливен – Стефан Радев, Монтана – Златко Живков, Правец – Румен Гунински, Белица – Радослав Ревански, Добрич – Йордан Йорданов, Свищов – Генчо Генчев и Върбица – Мерлин Байрям, както и изпълнителният директор на НСОРБ Силвия Георгиева, предадоха от пресслужбата на общината. Срещата на върха бе открита от президента на Комитета на регионите Карл-Хайнц Ламберц, по чиято лична покана участва Даниел Панов, както и от министър-председателя на Румъния Виорика Дънчила. Началото на дебатите поставиха още кметът на Букурещ Габриела Фирея, изпълнителният секретар на икономическата комисия на ООН Олга Алгайерова и Марко Маркула – заместник-председател на Комитета на регионите. С него българската делегация проведе първата си работна среща, част от голямото събитие. Във форума участват над 500 кметове, губернатори, общински съветници, президентът на Румъния, членове на румънското правителство, еврокомисари, представители на европейски и институции и организации. Основните теми са свързани със социалното сближаване на регионите и градовете, чието развитие е основен фактор за по-добрата териториална свързаност на жителите на Европейския съюз. Акценти са поставени също върху насърчаването на проекти за подобряване на качеството на въздуха, екологичен транспорт, използване на възобновяема енергия, опазване на биоразнообразието, прилагане на мерки за енергийна ефективност и управление на отпадъците. Според българските представители политиката на сближаване и по-специално - чрез европейското териториално сътрудничество, доказва своята добавена стойност за целия Европейски съюз и трябва да бъде запазена след 2020 г. за всички региони, а ЕС следва да подкрепи публичните инвестиции на местните и регионални власти.", "date": "2019.03.14", "title": "Кметът Даниел Панов участва в най-големия форум на европейските местни и регионални власти"}
{"url": "https://www.24chasa.bg/novini/article/7347174", "text": "Остри протести се чуха днес в Европейския парламент срещу председателя му, италианеца Антонио Таяни заради спорно негово изказване за диктатора Бенито Мусолини. Някои евродепутати дори поискаха оставката му, предаде Франс прес. Вчера Таяни, представител на десницата, заяви пред италианско радио: \"Не споделям политическите му убеждения /. . ./, но ако трябва да сме честни, Мусолини направи пътища, мостове, сгради, спортни съоръжения, той преустрои толкова райони в нашата Италия\". \"Като цяло, не смятам управленската му дейност за положителна, но има бяха свършени някои неща\", каза близкият със Силвио Берлускони Таяни, като наред с това изтъкна, че е имало \"много сериозни, недопустими грешки\" по времето на управлението на Мусолини, предаде БТА. \"Подобни изявления са недостойни за председателя на първия транснационален парламент в историята на човечеството, създаден именно, за да не се допуска никога вече в Европа да възкресяваме фашистките режими\", заяви белгийският евродепутат Филип Ламбертс, съпредседател на групата на \"Зелените\". \"Настоявам председателят на Европейския парламент да оттегли думите си, ако ли не - да се оттегли самият той!\", добави Ламбертс сред бурни ръкопляскания, чули се главно в лявата част на пленарната зала. Водачката на групата на Европейската обединена левица Габриеле Цимер също поиска \"председателят да се оттегли\", определяйки изказването му като недопустимо. Лидерът на Алианса на либералите и демократите в Европейския парламент Ги Верхофстат призова Таяни да се извини, което той и направи. \"Като убеден антифашист се извинявам на всички, които може да са били засегнати от казаното от мен. Думите ми по никакъв начин нямаха за цел да оправдаят или омаловажат един антидемократичен и тоталитарен режим\", заяви в комюнике Таяни.", "date": "2019.03.14", "title": "Възмущение в Европарламента след спорно \nизказване на Таяни за Дучето"}
{"url": "https://www.24chasa.bg/novini/article/7347184", "text": "Черните кутии на  , съдържащи данните за полета и запис от разговорите в пилотската кабина, бяха докарани днес във френската Служба за разследване и анализ на безопасността на гражданската авиация /БЕА/ край Париж. Службата разполага с необходимите технически възможности да разчете и анализира данните от кутиите, предадоха Франс прес и Ройтерс. Етиопските власти помолиха вчера службата за съдействие. Тя отговаря за разследвания, свързани сигурността на гражданската авиация във Франция, предаде БТА. Данните от черните кутии трябва да дадат отговор на въпроса защо Боинг 737 МАХ 8 на авиокомпания Етиопиън еърлайнс се е врязал почти вертикално в земята само шест минути след излитането си. Говорител на френската служба каза по-рано, че не знае в какво състояние са черните кутии, отбелязва Ройтерс. В катастрофата в Етиопия загинаха 157 души от 35 страни.", "date": "2019.03.14", "title": "Черните кутии на катастрофиралия етиопски Боинг пристигнаха във Франция за анализ"}
{"url": "https://www.24chasa.bg/novini/article/7347180", "text": "Не са установени нередности на   Това показват резултатите от извършената по разпореждане на началника на Дирекцията за национален строителен контрол /ДНСК/ арх. Иван Несторов проверка на обекта, съобщиха от ДНСК. На експертите на дирекцията е представена цялата необходима строителна документация. Те са констатирали, че авариралият кулокран отговоря на одобрения проект по част \"План за безопасност и здраве\" и няма нанесени увреждания на изпълненото до момента строителство на жилищната сграда. Авариралото повдигателно съоръжение подлежи на контрол от Държавна агенция за метеорологичен и технически надзор. В случая не се касае за авария в строителство по смисъла на Наредба 1 от 16 април 2007 г. на МРРБ за обследване на аварии в строителството, поради което ДНСК няма правно основание за административна намеса по случая.", "date": "2019.03.14", "title": "Няма нередности на строежа в квартал \"Младост\" в София, където падна кран"}
{"url": "https://www.24chasa.bg/novini/article/7346941", "text": "Според ирландския външен министър Саймън Коувъни Европейският съюз може да предложи на Великобритания доста по-дълго отлагане на напускането на блока - до 21 месеца, което може да доведе до \"фундаментално преосмисляне\" на британската политика по въпроса, предаде Ройтерс. \"Ако има дълго продължение на член 50, това отваря дебата много по-широко към цялостния подход, който Обединеното кралство възприема към Брекзит. Това може да улесни едно фундаментално преосмисляне, може би и не, просто не знаем\", каза Коувъни, който е и вицепремиер на своята страна, в интервю пред радио РТЕ. При едно дълго удължаване на срока - примерно с 21 месеца, т.е. до края на 2020 г. - какъвто и да е периодът, тогава Великобритания ще има законното право да бъде представена в Европейския парламент\", следователно тя трябва да вземе участие в изборите в ЕС, посочи той, предаде БТА. Външният министър изрази мнение, че продължаването на срока по член 50 не означава подновяване на преговорите между Брюксел и Лондон по споразумението за раздялата. Той посочи и рисковете от \"твърд сценарий\" - Брекзит без споразумение за условията. \"Даже ако мнозинството не иска това, до \"изпадане\" на Великобритания от ЕС може да се стигне случайно, - отбеляза Ковини, цитиран от ТАСС. - Ако се стигне дотам, Ирландия ще настоява да се изключи възникването на гранична инфраструктура (между двете части на ирландския остров).\" Испанският външен министър Жозеп Борел заяви, че ЕС трябва да бъде крайно взискателен, ако Великобритания поиска отсрочка на излизането си от общността. Според него ЕС трябва точно да знае защо му е на Лондон продължение на срока, а също за какъв период от време. \"Интересно ми е наистина ли тези хора (представителите на британската власт) осъзнават последствията от това, което решават\", запита риторично Борел, цитиран от ТАСС.", "date": "2019.03.14", "title": "Дъблин: ЕС може да предложи на Лондон и по-дълга отсрочка на Брекзит - до края на 2020 г."}
{"url": "https://www.24chasa.bg/novini/article/7346939", "text": "Тел Авив предприе мерки за подпомагане на пешеходците, които се разсейват със смартфоните си, чрез вграждането на светодиодни ленти на пешеходни пътеки, предаде Асошиейтед прес. Общината e инсталирала \"зомби светофарите\" в началото на седмицата с цел да намалеят инцидентите между превозни средства и невнимателни пешеходци, предаде БТА. Томер Дрор, ръководител на отдел \"Управление на трафика\" в община Тел Авив-Яфо, обяснява, че целта е да се ограничат произшествията, причинени от \"пешеходци, които обръщат повече внимание на смартфоните си, отколкото на заобикалящия ги трафик\". Подобни системи вече са използвани в Австралия, Сингапур и Холандия, припомня агенцията. Засега пилотната програма е ограничена до едно кръстовище в Тел Авив, но от общината планират да поставят повече светофари за зомбирани пешеходци, ако инициативата се окаже ефикасна.", "date": "2019.03.14", "title": "В Тел Авив поставиха светофари за \"зомбирани\" пешеходци (видео)"}
{"url": "https://www.24chasa.bg/novini/article/7346946", "text": "Страната ни е сред първите пет европейските държави с проектиран ръст на икономиката за следващите две години. Това посочи в Бургас Огнян Златев, ръководител на Представителството на Европейската комисия в България. Днес той е в морския град за дискусия на тема \"Европейски семестър 2019: напредък на България по икономическите и социални приоритети\". В рамките на дискусията бе представен годишния доклад за България в рамките на Европейския семестър - 2019. Докладът беше публикуван на 27 февруари. Той показва глобалния поглед върху развитието на икономиката на всяка една от държавите членки, обясни Златев. Цялата европейска икономика има стабилен растеж от седем години насам и това е показател, че е излязла от най-тежката криза, добави той. Златев наблегна в изказването си и на факта, че безработицата у нас е намаляла, а производителността се е увеличила. Реформите в банковия и небанковия сектор обаче трябва да продължат. По думите на ръководителя на представителството на ЕК в България, дискусията в морския град е начало на поредица от събития, с които ще бъде представен в различни региони на страната така наречения Зимен пакет на Европейската комисия за напредъка на всяка една от държавите членки и по-конкретно на страната ни.", "date": "2019.03.14", "title": "България е сред първите 5 европейски страни с проектиран ръст на икономиката за следващите две години"}
{"url": "https://www.24chasa.bg/novini/article/7346973", "text": "Президентът на САЩ Доналд Тръмп похвали днес в Туитър огромния потенциал на евентуално търговско споразумение между САЩ и Великобритания, предаде Франс прес. \"Моето правителство е готово да сключи едно голямо търговско споразумение с Обединеното кралство. Потенциалът е безграничен!\", написа Тръмп в социалната мрежа Туитър. Изказването му идва в момент, в който процесът на Брекзит се намира в задънена улица във Великобритания, след като по-рано тази седмица британските депутати отхвърлиха ревизирания вариант на сделката на Тереза Мей. Тръмп е голям критик на мултилатерализма и на няколко пъти вече изтъкна предимствата на твърдия Брекзит. През ноември той дори разкритикува първата версия на сделката на Мей с ЕС и постави по този начин британската премиерка в деликатна ситуация. В интервю за в. \"Сън\" по повод първата си официална визита в Обединеното кралство Тръмп заяви тогава, че ако беше на мястото на Мей, той щеше да преговаря по различен начин с ЕС. После Мей разкри, че Тръмп й е предложил нещо неочаквано - да даде ЕС на съд.", "date": "2019.03.14", "title": "Тръмп: Готови сме да сключи едно голямо търговско споразумение с Обединеното кралство"}
{"url": "https://www.24chasa.bg/novini/article/7346976", "text": "Когато се случи, беше драматично и донесе голямо облекчение - Брекзит без сделка, толкова катастрофален, е изключен, и то напълно. Макар че Тереза Мей не посмя да го каже, от действията й изглеждаше ясно, че тя все още се е вкопчила в представата, че някой ден, по някакакъв начин, нейната сделка в края на краищата ще спечели одобрение в Камарата на общините. Единствената й политическа техника е да изчаква до последно, за да изненада депутатите, а единственият й надежден съюзник - изтичащото време. Оттук и привързаността й към твърд краен срок. Нейното увъртане, защото по същество това беше именно увъртане, не сполучи. Макар и с минимално мнозинство (четири гласа) парламентът, най-сетне, показва признаци, че налага волята си, и (ако си присвоим една чужда фраза) \"да си върне контрола\". Г-жа Мей беше съкрушително упорита (съкрушително за собствената й позиция) - просеше си поражението отново и отново. Това обяснява защо с такава неохота позволи на депутатите да изключат Брекзит без сделка. Действително тя едва в последния момент склони да смекчи задължителната колективна отговорност на кабинета и да позволи свободно гласуване по нейната собствена, неискрена версия за изключване на \"Брекзит без сделка\" (в която изрично се \"отбелязваше\", че от юридическа гледна точка позицията по подразбиране остава Брекзит на 29 март без сделка). Премиерът продължаваше да се опитва да възкреси мъртвата си сделка (оттук и хитруването с \"вратичките\" в правителственото предложение, внесено за гласуване). Всичко това беше толкова прозрачно и дори собствените й министри от кабинета въстанаха срещу нея, като се въздържаха при ключовото гласуване. \"Ходещ мъртвец\" е фразата, която за пореден път веднага ни идва на ум. Сега вниманието се пренасочва към отлагането на член 50 (неизбежност, дори и ако е само за практически цели), и към по-широкия подход на останалите 27 правителства в Европейския съюз. И ЕС, и Камарата на общините трябва да се погрижат г-жа Мей да не използва следващите няколко седмици просто за да печели време с поредица шаради за отвличане на вниманието и маневри за печелене на време. Тя има навик в това отношение. Тя не може да разбере, че \"Брекзит без сделка\" не е оръжие за преговори, ако всеки знае, че това е блъф. Затова британското правителство тепърва ще трябва да обясни какъв е смисълът на отлагането, а ЕС ще трябва да се погрижи да не попадне в капана на вечното чистилище на Брекзит. Подготовката за изборите за Европейски парламент оставя датата 23 май като твърд краен срок, който не може да бъде отложен толкова лесно - и срок, който ще бъде използван от г-жа Мей, за да придума парламента да гласува за сделка, която вече на два пъти е отхвърлил с голямо мнозинство, или в противен случай да рискува да позволи тъкмо онзи твърд Брекзит, който депутатите биха изключили завинаги, стига да им позволят. Кашата продължава. В идеалния случай Обединеното кралство би трябвало да разполага с много по-дълга отсрочка. Нацията се нуждае от необходимото време, за да постигне окончателно всеобхватно споразумение с ЕС, а после и за да спечели демократичното му одобрение чрез финален Народен Вот (референдум). Засега британският парламент фактически не гласуваше за \"Брекзит със сделка\" или \"Брекзит без сделка\", а по-скоро за половин сделка (само за споразумението за развода). Всичко, което постигна цялата драма около ирландския \"бакстоп\", правата на гражданите на ЕС и други подобни проблеми, беше да скрие факта, че по-важната част от бъдещите отношения - за търговския достъп и сигурността, напълно липсва. По тези ключови въпроси всъщност няма сделка, само необвързваща \"политическа декларация\". Преди това парламентът ще трябва да постигне широк междупартиен консенсус какво наистина иска. Финансовият министър Филип Хамънд посочи пътя - смекчаване на позицията за митническия съюз. Смесълът е следният: каквато и да било сделка, която бъде съгласувана в крайна сметка от парламента, ще има демократична легитимност само ако бъде ратифицирана чрез народен вот. Вече станахме свидетели на силата на настроенията у всички страни в дебата, както и на неприятните завуалирани заплахи, отправяни от някои във връзка с Финален Референдум. Те не трябва да пречат на демократичен вот на хората по най-важните решения, които ще бъдат взети през целия живот на повечето от тях. Те го заслужават и го искат настойчиво. Последните събития в парламента сочат, че депутатите постепенно започват да проумяват какво ще приеме или няма да приеме обществото, но те трябва да осъзнаят също, че през 2016 г. установеният британски обществен ред претърпя фундаментални промени, като суверенитетът премина от Камарата на общините и парламентарните лобита в ръцете на по-широкия електорат. Ако и когато бъде взето парламентарното решение за Брекзит (а това може да отнеме известно време), сега не е моментът да изключваме този електорат. (БТА)", "date": "2019.03.14", "title": "Бъдещето на Брекзит сега зависи от ново отлагане, което позволява окончателен вот"}
{"url": "https://www.24chasa.bg/novini/article/7346986", "text": "На 16 март 2019 г., събота, в Банско ще се състои X Състезание по ски за Купата на министъра на външните работи на Р България с личното участие на вицепремиера и министър на външните работи Екатерина Захариева. Министър Захариева ще се състезава с представители на дипломатическия корпус, на държавната администрация и на международни институции в България, както и с приятели на дипломацията, съобщиха от пресцентъра на МВнР. Надпреварата под егидата на министъра на външните работи се организира съвместно с посланика на Република Австрия Андреа Вике и посланика на Румъния Йон Гъля, както и с Българската федерация по ски и „Балкан Холидейз“. Състезанието в дисциплината гигантски слалом започва в 10:00 ч. на Шилигарника. То ще бъде разделено на два манша в различни категории – Дипломати мъже, Дипломати жени, Приятели мъже, Приятели жени, Деца. За ентусиазираните състезатели ще бъде организиран и „весел биатлон“. Той включва преминаване на трасето с престой на стрелкови рубеж. Церемонията по награждаване е предвидена в 12:30 ч. на Шилигарника.", "date": "2019.03.14", "title": "Десетото състезание по ски за Купата на министър Захариева ще е на 16 март в Банско"}
{"url": "https://www.24chasa.bg/novini/article/7346940", "text": "Десетокласничката от \"Свети Климент Охридски\" в Пловдив Габриела е момичето, което във вторник е било намушкано с нож в гърба от своята съученичка Стояна.  \"Между двете е станал скандал по време на втория час, по философия. Учителката им задала задачи, на които е трябвало класът да отговори. Стояна е дъвчела дъвка и е мляскала, а Габриела й е направила забележка, използвайки обидни реплики\", обясни директорът на гимназията Здравко Димитров. По думите му в междучасието 16-годишните момичета продължили да се псуват, при което напрежението ескалирало. По време на шестия час, по физическо, се стигнало до бой между Стояна и Габриела, а преподавателката ги е разтървала. Тя изпратила Габриела до педагогическия съветник заедно с друго момиче от класа. През това време Стояна пък помолила учителката да отиде до тоалетната, тъй като не се чувствала добре. Вместо към тоалетната, тя се отправила към училищния стол. Поискала от чистачката нож, за да си обели ябълка с него. Но така и не го върнала. В коридора на гимназията Стояна се разминала с Габриела и другото момиче, които тъкмо се връщали от педагогическия съветник. При разминаването си Стояна я е тупнала с ножа по гърба. След това се е върнала в часа по физическо, взела си раницата и си тръгнала, въпреки че имала още занимания по други предмети. Класната й ръководителка я срещнала на улицата и я накарала да се върне в клас. След като директорът разбрал за случая, веднага извикал семействата на двете момичета. По думите му раната е повърхностна с дължина около 1 см. На 21 март педагогически съвет ще решава за наказанията на двете момичета, тъй като са се били по време на час. За Стояна предложението засега е да бъде преместена в самостоятелна форма за обучение, а за Габриела - предупреждение за преместване в друго училище. Директорът обаче смята, че и двете трябва да понесат еднаква санкция. За инцидента той е информирал вече Министерството на образование и Регионалния инспекторат.", "date": "2019.03.14", "title": "Пловдивската десетокласничка намушкала съученичката си след скандал за дъвка"}
{"url": "https://www.24chasa.bg/novini/article/7347006", "text": "Властите в Прищина мислят не за това как да продължат диалога с Белград, а как да дестабилизират целия Балкански регион, заяви днес сръбският президент Александър Вучич на среща с генералния директор на Форин офис по политическите въпроси Ричард Мур, предаде ТАСС. Вучич изрази надежда, че международната общност ще продължи да призовава Прищина да се откаже от 100-процентовите мита, въведени \"срещу Сърбия и сръбския народ\". Незабавно след отмяната на тези \"нецивилизовани действия\" Сърбия ще бъде готова да продължи преговорите с Прищина, добави президентът. Той припомни, че Косово не е изпълнило единственото си задължение по споразуменията, постигнати в рамките на диалога в Брюксел - формирането на Съюз на сръбските общини, предаде БТА. Ричард Мур от своя страна каза, че въпреки Брекзит Великобритания ще продължи да подкрепя европейската интеграция на Западните Балкани, която е ключова за тяхната стабилност и благосъстояние. Мур съобщи също, че при посещението си в Косово е настоял за отмяна на митата за сръбски стоки в името на продължаване на диалога със Сърбия. През ноември Косово въведе 100-процентови мита за стоки от Сърбия и Босна и Херцеговина. Премиерът Рамуш Харадинай заявява, че те ще бъдат отменени, когато Белград признае косовската независимост и спре да пречи на членството на Косово в международни организации. Сърбия заявява, че няма да участва в преговорите за нормализиране на отношенията с Косово, докато 100-процентовите мита не бъдат отменени. Сърбия не признава независимостта на бившата си област Косово, обявена през 2008 г.", "date": "2019.03.14", "title": "Вучич: Прищина мисли за дестабилизация на региона, а не за диалог"}
{"url": "https://www.24chasa.bg/novini/article/7347026", "text": "20 са номинираните за членове на новата Централна избирателна комисия (ЦИК). Това стана ясно в началото на заседанието на правната комисия на парламента, която ще изслуша всички кандидати. 7 са имената, предложени от ГЕРБ - Стефка Стоева, Георги Баханов, Йорданка Ганчева, Мария Бойкинова, Александър Андреев, Мирослав Джеров, Димитър Димитров. Кандидатите на БСП са Таня Цанева, Николай Николов, Силва Дюкенджиева, Силвия Стойчева, Емил Войнов, Цветанка Георгиева. ДПС предлагат отново досегашните членове на ЦИК Севинч Солакова и Ерхан Чаушев. Обединените патриоти внасят кандидатурите на Таня Йосифова и Бойчо Арнаудов. \"Воля\" - Кристина Цанкова-Стефанова. Свои представители излъчват и партиите в Европарламента. Реформаторският блок предлага Ивайло Ивков. Коалицията между ББЦ, ВМРО-БНД, ЗС и \"Гергьовден\" внася името на Катя Иванова. Изслушването започва в този час.", "date": "2019.03.14", "title": "20 номинирани за членове на новата ЦИК. Виж кои са (Снимки)"}
{"url": "https://www.24chasa.bg/novini/article/7347015", "text": "В разгара на регионална криза заради Венецуела и остри икономически проблеми кубинското правителство е на път да предприеме коренна промяна на еднопартийната система с централно планиране чрез десетки нови закони, които могат да преобразят всичко - от наказателното право до пазарната икономика. Почти едногодишни дебати и дискусии приключиха миналия месец с одобряването на първата кубинска конституционна реформа от 1976 г. насам. Някои наблюдатели възприемат новата конституция като чисто козметична модификация, целяща да гарантира, че една от последните комунистически системи в света няма да претърпи други реформи още дълго след кончината на своите бащи-основатели, които сега са по на 80-90 години. Други виждат потенциал за бавни, но дълбоки промени, които ще ускорят модернизирането на икономически стагниращата кубинска авторитарна бюрокрация. Кубински юридически експерти казаха пред АП, че очакват правителството да внесе в Националното събрание между 60 и 80 нови закони през следващите две години, за да заменят онези, които новата конституция е направила ненужни. На практика е сигурно, че парламентът единодушно ще приеме всички предложения на правителството, както е правил от десетилетия. \"Очаквам да видя големи промени в Куба с новата конституция\", каза Хулио Антонио Фернандес, професор по конституционно право в Университета в Хавана, и добави: \"Нова държавна структура, променена политическа система, водена от Комунистическата партия, разбира се, но различна и изправяща се пред нови предизвикателства\". Една от първите промени ще е в кубинската политическа система. В срок до пет месеца правителството е задължено да прокара нов изборен закон, който разделя ролите на държавен глава и правителствен глава между сегашния президент и новия пост на министър-председател. Нова категория губернатори ще заменят първите секретари на Комунистическата партия като върховни управители в 15-те провинции на Куба. Въпреки че Комунистическата партия остава единствената разрешена политическа група, формулировката на новата конституция може да позволи на гласоподавателите да избират между различни кандидати, вместо просто да гласуват с \"да\" или \"не\" за предварително подбран от правителствена комисия кандидат, казаха експерти. Нов закон за бизнеса може да учреди официален статут на малки и средни предприятия. Досега всички часгтни работници и работодатели бяха юридически класифицирани като \"самонаети\", което водеше до ситуации, при които стотици хиляди \"самонаети\" сервитьори, готвачи, домашни прислужници, строителни работници и чистачи всеки ден отиват на работа при \"самонаети\" собственици на ресторанти, къщи за гости и строителни предприемачи. Собствениците на бизнеси се надяват, че юридическото признаване ще им донесе привилегии като правото на внос и износ, с каквото сега разполагат само държавните монополи. \"Полагат се всички усилия да се даде живот на новата конституция, тя да се допълни със закони, за да не остане мъртва буква\", каза по държавната телевизия миналия месец Омеро Акоста, секретар на Държавния съвет на Куба и една от ключовите фигури в процеса на реформи. Очаква се нов семеен кодекс да засегне въпроса за гейбраковете, който беше изваден от новата конституция след обществена съпротива. Новият Наказателен кодекс за първи път ще въведе правото на защита от неправомерно задържане (т.нар. Habeas corpus), изискващо от държавата да оправдае задържането на гражданите, и ще даде на кубинците правото да знаят с каква информация за тях разполага правителството. Преработеният Наказателен кодекс може, според експерти, да съдържа също по-твърди формулировки срещу домашното насилие, по-голяма защита на околната среда и животните, както и да въведе по-строги наказания за злоупотреби и корупция в администрацията. Могъщите кубински министерства на отбраната и разузнаването наемат десетки хиляди агенти и информатори, контролират голяма част от икономиката и често се ползват с изключение от правилата, регулиращи цивилните правителствени ведомства. Дали министерството на вътрешните работи и Революционните въоръжени сили ще бъдат подложени на нови ограничения в правната реформа остава открит въпрос. За четвърта поредна година Куба очаква нулев или минимален икономически растеж, а правителството се чувства все по-заплашено от опита на администрацията на Тръмп да свали съюзническото на Куба венецуелско правителство като първа стъпка от кампания срещу социалистическите страни в Латинска Америка. Само 78 процента от регистрираните гласоподаватели, близо 6,8 млн. от 8,7 млн. души, казаха \"да\" на новата конституция на референдума на 24 февруари. Това е огромен процент на одобрение във всяка друга страна, но относително нисък за Куба, където избирателите обикновено одобряват правителствените предложения с резултати доста над 90 процента. В този случай близо 700 000 души гласуваха против, а други се въздържаха или пуснаха недействителни, или празни бюлетини. Това би могло да окаже небивал натиск върху правителството да предложи нови закони, които да спечелят широка обществена подкрепа, вместо само да налага нови правила след закрити съвещания на Комунистическата партия и правителствените водачи. \"Референдумът показа, че Куба е политически по-разделено общество, отколкото изглежда на повърхността\", каза конституционният съдия Раудиел Пеня, и добави: \"Сега нека се надяваме, че депутатите наистина ще вземат това предвид\". /От БТА/", "date": "2019.03.14", "title": "На фона на криза Куба планира реформа на политическата и правна система"}
{"url": "https://www.24chasa.bg/novini/article/7347007", "text": "Българският еврокомисар по цифрова икономика и цифрово общество Мария Габриел представи европейската визия за развитието на изкуствения интелект. И подчерта голямата трансформационна сила на тази технология, която има потенциал да промени бъдещето, съобщиха от представителството на ЕК в България. Днес комисар  Мария Габриел откри „Цифровата среща на върха 2019“ в Копенхаген пред премиера на Дания Ларс Расмусен и в присъствието на над 300 участници – министри, ръководители на най-големите дигитални компании, учени, изследователи. Повод за събитието бе представянето на националната стратегия за изкуствен интелект на Дания. Според плана на Европейската комисия от края на 2018 г., всички страни членки трябва да представят своите национални стратегии до средата на юни. „Изкуственият интелект дава изключителна възможност животът на гражданите да бъде подобрен. Тази позитивна промяна може да бъде видяна и в медицината, където изкуственият интелект помага при лечение на нелечими до момента болести, и в сферата на енергетиката, и когато говорим за климатични промени“, заяви комисарят. От ключово значение за Европа ще бъде насърчаването на инвестициите в тази област. Само така Европа ще може успешно да се конкурира със САЩ и с Китай, каза още Мария Габриел. Европейската комисия инвестира значителни средства в тази област, посочи тя. Само за периода 2018-2020 обема на отделените средства е нараснал със 70%, достигайки 1,5 милиарда евро, като от 2020 г. инвестициите ще са по 1 милиард евро на година. Така заедно с привлечените от частния сектор средства общата сума ще достигне 20 милиарда евро до 2020. „За да постигнем успех, изкуственият интелект трябва да е приоритет за Европа. С общи усилия на всички страни членки постигнахме съгласие по създаването на координационния план за действие в областта на изкуствения интелект. Достъпът на широк кръг потребители до сигурни и висококачествени данни е крайъгълен камък на единния цифров пазар и няма противоречие между достъпа и защита на данните“, подчерта комисар Габриел. Тя допълни, че основното предизвикателство пред Европа е да задържи своите таланти и да обучи необходимия брой хора. Трябва да се фокусираме върху развитието на умения не само сред младите хора, но и сред тези, които в момента са на пазара на труда. „Гледайки напред, като част от програма Цифрова Европа сме заложили бюджет от 700 милиона евро, които да отидат за придобиването на високи цифрови умения в приоритетни области, като изкуствения интелект, киберсигурността и суперкомпютрите“, каза Мария Габриел. Пред форума тя обърна внимание и на редица аспекти на изкуствения интелект, които притесняват хората и обобщи свършеното до момента. През декември работната група, която работи по създаването на етични насоки в областта на изкуствения интелект представи своите първи идеи. Тези насоки бяха обект на обществено обсъждане до 1 февруари и над 500 организации участваха в него, давайки своите идеи и предложения, каза еврокомисарят. Окончателният доклад ще бъде представен от работната група в началото на април, като след това етичните насоки ще бъдат ежедневно тествани. Идеята е в тази пилотна фаза компаниите и организациите, които прилагат етичните насоки, да споделят своя опит, посочи българският еврокомисар. „Ако обединим усилия и продължим диалога по един отворен и прозрачен начин, ще постигнем общата ни цел – да създадем една конкурентна, иновативна, движена от ценности и приобщаваща цифрова Европа“, заключи българският еврокомисар Мария Габриел.", "date": "2019.03.14", "title": "Мария Габриел представи европейската визия за развитието на изкуствения интелект"}
{"url": "https://www.24chasa.bg/novini/article/7346990", "text": "Задържаният в Бургас днес цигански барон Михаил Щерионов-Пандурито на 48 г. е стар познайник на полицията, осъждан за трафик на жени с цел продажба на бебета. В края на  2012 г. районният съд в Бургас му налага ефективна присъда от 3 г. и 6 месеца, като Щерионов се разследва за три случая, при които е извел бременни жени в Гърция, а след това е продал бебетата, установи проверка на \"24 часа\".  Според разследващи, работили по случаите, 41-годишният тогава Щерионов е поставял във финансова зависимост жените, които уговарял да раждат в Гърция и да оставят бебетата си там. Пандурито действал с още двама мъже, които имали точно организирани функции при осъществяване на трафика. Единият от групата знаел добре гръцки и осъществявал контактите с участниците по веригата от зад граница. Някои от жените искали в последствие да се откажат и да се върнат у нас с новородените си, но нямали избор, тъй като предварително взели пари от Пандурито. Бременните са извеждани в 6-тия или 7-мия месец.  Предварителните договорки за здраво дете достигали до 5000 лв., рядко обаче майките получавали повече от 2 бона, разкриват осведомени. Пандурито живее със семейството си в двуетажна къща в кв. \"Победа\". Негови съседи не посмяха днес да кажат и една дума за него от страх да не им се случи нещо. Хора извън обкръжението на влиятелния мъж обаче споделиха, че са доволни от арестите. Новото разследване срещу Щерионов е за лихварство и изнудване, казаха от полицията.", "date": "2019.03.14", "title": "Ето го задържания в Бургас цигански барон, съден е за трафик на жени"}
{"url": "https://www.24chasa.bg/novini/article/7346868", "text": "Демонстрация какво представлява полетът на изтребител F-16 блок 70 организираха вчера в София производителите на бойните самолети от \"Локхийд Мартин\". Първи в симулатора на пилотската кабина за пробен полет седна командирът на Военновъздушните сили ген. Цанко Стойков. Заедно с него бяха и курсанти от военния университет, които един ден ще летят на тези изтребители. Демонстрационни полети можеха да направят и журналисти. Вижте видео как ще изглежда полетът на F-16 през очите на пилотите:", "date": "2019.03.14", "title": "Вижте как ще летят българските F-16, шефът на ВВС пръв опита (видео)"}
{"url": "https://www.24chasa.bg/novini/article/7347005", "text": "Млад лъв, избягал от резерват, бе заловен и прекара нощта в ареста на полицейския участък в градчето Съдърланд, РЮА, предаде Ройтерс. Лъвът е на около две години. Преди около месец той е напуснал пределите на националния парк \"Танква Кару\", след като намерил пролука в оградата. В сряда животното било открито и уцелено със специална стрела. След това било транспортирано с хеликоптер в полицейския участък и оставено само в помещение за задържани. \"Сигурен съм, че това е първият случай лъв да попадне в затвор\", каза командирът на местната полицейска служба капитан Мариус Малан. За щастие в сряда през нощта в ареста не е имало други задържани, предава БТА. Любопитни жители на Съдърланд, където е инсталиран най-големият оптичен телескоп в южното полукълбо, се струпаха около полицейския участък, за да зърнат лъва. \"Той е в добро здраве. Не сме му дали закуска, защото докато е странствал, се е хранил добре\", каза Малан. Животното отново ще бъде упоено, за да бъде върнато в националния парк \"Танква Кару\" - хълмиста саванна местност, която се намира между Кейптаун и Йоханесбург.", "date": "2019.03.14", "title": "Лъв избяга от резерват в Съдърланд, прекара нощта в ареста (Видео)"}
{"url": "https://www.24chasa.bg/novini/article/7347033", "text": "Мъж е загинал на място, след като се преобърнал на мокрия път между врачанските села Габаре и Върбица и паднал с колата си в река. Сигнал за инцидента бил получен днес по обед, съобщиха от полицията. На място е бил изпратен екип, който е установил, че шофьорът на „Фолксваген” пътувал сам по време на инцидента. Загиналият е 65-годишният Венцислав Г. от близкото до Враца с. Косталево. Това е вторият подобен инцидент от началото на седмицата. ", "date": "2019.03.14", "title": "Втори шофьор падна в река и загина тази седмица във Врачанско"}
{"url": "https://www.24chasa.bg/novini/article/7347046", "text": "Китайски компании имат интерес за внос на вино и олио от България и проучват възможностите за инвестиции в страната ни. Това е станало известно по време на среща на заместник-министърът на икономиката Александър Манолев с г-жа У Джонцюн, вицегубернатор на провинция Дзянси, съобщиха от министерството. Тя е на посещение в страната ни начело на бизнес делегация по покана на областния управител на Софийска област Илиан Тодоров. Българско олио може да бъде предлагано в търговската мрежа на китайска компания, оперираща 4000 обекта в азиатската държава. Интересът е бил заявен по време на срещата, а заместник-министър Манолев е подчертал, че страната ни може да предложи много високо качество на продукта на конкурентна цена. Договорено е било да се предостави повече информация за сектора и да се съдейства за установяване на контакти с български производители за продължаване на разговорите, уточнява БТА. Друга китайска компания има интерес за внос на вино от България, като предвижда да започне с партида от 200 хил. бутилки. Целта им е обемите устойчиво да растат, а продуктът да става все по-познат на китайския пазар. Интерес е бил заявен и към други сектори на българската икономика. Поради високия интерес на бизнеса от провинцията към страната ни, е било решено да бъде подписан Меморандум за сътрудничество между Министерството на икономиката и провинция Дзянси. Вицегубернаторът У Джонцюн е предложила това да стане още през май по време на най-голямото търговско изложение в Централен Китай, което провинцията ще домакинства и е изразила надежда, че в него ще залегнат и първите конкретни проекти, които двете страни реализират. Зам.-министър Манолев е изтъкнал, че България изнася все повече продукти за Китай, а азиатската държава е близо до влизане в топ 10 на най-големите ни пазари. Стоките, с които традиционно сме известни в Китай са от хранително-вкусовата промишленост и козметиката, но се надявам, че в бъдеще и повече продукти с висока добавена стойност ще намерят място на китайския пазар, е казал още Александър Манолев. Делегацията е посетила и Индустриална зона Божурище. Надявам се това да е основа както да проучим възможностите за създаване на съвместна подобна зона, така и за привличане на повече китайски инвеститори, е посочил Александър Манолев.", "date": "2019.03.14", "title": "Китай има интерес за внос на вино и олио от България"}
{"url": "https://www.24chasa.bg/novini/article/7346720", "text": "Двама души са били задържани за убийството на мъж от новозагорското село Езеро, съобщиха от ОД на МВР-Сливен. Разследването на тежкото престъпление е започнало на 13 март, след като 54-годишен мъж е бил открит мъртъв на улица в селото. При извършения оглед са открити следи от насилствена смърт, по тялото е имало множество кръвонасядания, като от полицията предполагат, че е бил пребит. За извършеното престъпление са задържани двама мъже на 43 и 48 години от същото село, единият - криминално-проявен. Образуваното досъдебно производство продължава под наблюдението на Окръжна прокуратура-Сливен. Според първоначалните данни, вероятната причина за престъплението е от битов характер. Подробности за случая ще бъдат представени днес следобед на брифинг в областната полиция.", "date": "2019.03.14", "title": "Убиха мъж в сливенско село, трупът му е открит на улицата. Двама са задържани"}
{"url": "https://www.24chasa.bg/novini/article/7346721", "text": "Изненадващо породата кучета, която най-често ухапва руснаците, са дакелите, установи класация, публикувана в сайта РИА \"Новости\". Изданието цитира ръководителя на Националната руска киноложка асоциация Електрон Дементиев, предаде БТА. \"Опасни могат да бъдат и стайните породи кучета, които смятаме за безобидни. Ако разгледаме статистиките през годините , дакелите, които са малки по размери, са рекордьори по ухапвания както на хора, така и на други животни\", твърди Дементиев. При това дакелите оглавяват тази класация в продължение на последните 15 години. По думите на специалиста, за да се избегнат неприятни инциденти, трябва да се създадат задължителни школи за обучение на кучета и на техните стопани, по подобие на автошколите.", "date": "2019.03.14", "title": "Дакелите са най-хапещата порода кучета в Русия"}
{"url": "https://www.24chasa.bg/novini/article/7346719", "text": "Маскирани спецполицаи блокираха квартал \"Победа\" в Бургас, където в момента се провежда акция на Областната дирекция на МВР.   Операцията е по сигнал за лихварство и изнудване, има двама задържани, каза за \"24 часа\" шефът на дирекцията старши комисар Калоян Калоянов. Една от улиците в ромския квартал е отцепена, продължават претърсвания и обиски.", "date": "2019.03.14", "title": "Полиция блокира ромския кв.\"Победа\" в Бургас, двама задържани за лихварство"}
{"url": "https://www.24chasa.bg/novini/article/7346716", "text": "Районна прокуратура – Благоевград и задържала за срок до 72 часа В.К., привлечен в качеството на обвиняем за извършено от него престъпление по чл. 159, ал. 4, т. 1, вр. ал. 2 от НК. На 5 март, за времето от около 12:33 ч до 16:20 ч, В.К. е разпространил порнографски материали – видеофайлове, за създаването на които са били използвани лица ненавършили осемнадесетгодишна възраст. За целта той използвал информационна и съобщителна технология, както и приложение за сваляне и разпространение на торент файлове в пиър ту пиър мрежи (P2P), а именно юторент - \"uTorrent\". С разрешение на съда е било извършено претърсване в жилище в Благоевград, ползвано от обвиняемия, и изземване на компютърна конфигурация. Предстои внасяне на искане за вземане на мярка за неотклонение \"задържане под стража\" спрямо В.К.", "date": "2019.03.14", "title": "Арестуваха мъж от Благоевград за порноклипове с деца"}
{"url": "https://www.24chasa.bg/novini/article/7346722", "text": "Алиансът извършва оценка на заплахите, свързани с развитието на  . Това съобщи генералният секретар на НАТО Йенс Столтенберг при представянето на годишния доклад за дейността на пакта. Съвещаваме се по въпроса с тези мрежи и отражението им върху сигурността, това не е само търговска тема. Ще преценим как съюзниците най-добре да действат с чуждестранните инвестиции в тези мрежи. НАТО разглежда много сериозно опасенията на някои съюзници за новите мрежи. Дали имаме роля в този процес, е също въпрос на оценка според Столтенберг. НАТО е организация, отговорна за съвместната отбрана. Разглеждаме въпроса за  т и разнообразието на доставките на енергоносители, заяви генералният секретар в отговор на въпрос за разширяването на газопровода \"Северен поток\". Нямаме мнение за газопровода, съюзниците имат различни виждания. Би било грешно генералният секретар да изразява собствено виждане по подобен въпрос, посочи Столтенберг. По неговите думи   остава заплаха. Какво да се прави с европейските джихадисти и техните семейства е въпрос на правосъдие, а не задача на НАТО, поясни генералният секретар. Столтенберг посочи, че остава още много работа в  . Числеността на нашите сили там е свързана с хода на преговорите. Трябва да съхраним постигнатото и страната повече да не се превръща в убежище за терористите, добави той. НАТО няма мнение по въпроса с . Този процес не се отразява на британското участие в пакта. Великобритания е на второ място по отбранителни разходи в алианса, отбеляза генералният секретар. а е важно за НАТО, но и за Вашингтон, заяви Столтенберг. В наш собствен интерес е сега, когато напрежението расте, да влагаме повече средства в собствената си отбрана, добави той по повод настояванията на Вашингтон за по-справедлива подялба на разноските на алианса. Той изрази очакването до идната година съюзниците в НАТО (без САЩ) да постигнат повишение на отбранителните разходи от 100 милиарда долара. По неговите думи е парадокс, че докато \"някои\" поставят силата на НАТО под въпрос, пактът прави повече от когато и да било. НАТО допринесе за 70 години мир и напредък, и ще остане стълб на стабилността за следващите поколения, посочи Столтенберг.", "date": "2019.03.14", "title": "НАТО: в пакта има разногласия по разширяването на \"Северен поток\""}
{"url": "https://www.24chasa.bg/novini/article/7346744", "text": "Действащи магистрати и съдебни служители ще могат да участват в управлението, техническото или финансовото изпълнение на проекти на Висшия съдебен съвет, финансирани по Оперативна програма \"Добро управление\", при спазване на правилата за избягване на двойно финансиране и на допустимост на разходите. Това прие парламентът, след като одобри на първо четене допълнение в Закона за управление на средствата от европейските структурни и инвестиционни фондове, внесено от депутати от ГЕРБ, предаде БТА. Участието на действащи магистрати и съдебни служители е задължително условие за успешното изпълнение на проектите, но заплащането на възнагражденията за труда им е затруднено от задължението за прилагане на Закона за обществените поръчки, посочват вносителите. Отбелязва се, че е необходимо участието на действащи магистрати и съдебни служители в проектите за изготвянето на Единна информационна съдебна система на съдилищата и прокуратурите и за унифициране на сайтовете.", "date": "2019.03.14", "title": "Парламентът прие: Действащите магистрати ще могат да участват в европейски проекти"}
{"url": "https://www.24chasa.bg/novini/article/7346737", "text": "2940 разрешения за използване на специални разузнавателни средства  (СРС) е дал специализираният наказателен съд в София през 2018 г. Отказите са 471, стана ясно от отчета на институцията, оповестен днес.  Разрешенията за подслушване и следене са със 794 повече в сравнение с предходната 2017 г. Общо за страната разрешенията са 4500, съобщи Мариета Райкова, която от месец е председател на спецсъда.  Като цяло използването на СРС намалява, но исканията в специализирания съд се увеличават заради промените в закона, с които се разшири кръгът дела, които се гледат от спецсъда. Там бяха прехвърлени разследванията за корупция по високите етажи на властта. 97,92 % от делата в специализирания съд (7792) са приключени, не са свършени само 2,02 %, каза съдия Мариета Неделчева, която от 12 юни м.г. до 15 февруари бе и.д. шеф на спецсъда, а сега  зам.-председател. На един съдия средно се падат по 34 дела на месец, което е с 2-3 повече от предходната година. \"Европейските институции са доволни от нашата работа. Специализираните институции натрупват все по-съществен опит и работят по-добре\", каза Райкова. Само за последните 4 месеца са произнесени присъди по 21 големи дела за организирана престъпност и корупция, от тях само 3 или 4 били оправдателни. Приключените дела за корупция по високите етажи през 2018 г. са 6 - три са приключили с осъдителни присъди срещу зам.-министри и служители на агенции и 3 - с оправдателни.  Запазва се тенденцията от миналите години най-много дела да се водят срещу банди за разпространение на дрога. През миналата година обаче са се увеличили делата за данъчни престъпления и за трафика на бежанци, каза другият заместник на Райчева - Пламен Панайотов. Спецсъдът е единственият, който гледа дела за тероризъм. Едно от тях срещу Джон терориста приключи с осъдителна присъда на първа инстанция, а другите са висящи. Сред тях е делото за атентата в Сарафово. По него са направени следствени поръчки до Израел и вероятно ще се стигне до разпити с видеоконферентна връзка. В спецсъда работят 21 съдии, разпределени в 20 състава. Те обаче разполагат само с 4 зали. През есента на 2018 г. Висшият съдебен съвет взе решение да им предостави  част от сграда, която се ползваше от Държавната комисия по сигурността на информацията (ДКСИ) . Съдиите се надяват, че скоро ще разполагат с още зали. Служителите на ДКСИ почти напуснаха сградата. Надяваме се всеки момент ВСС да я получи от Министерския съвет за управление, каза съдия Райкова. Така според нея сградният проблем на специализирания съд е на път да се реши.  Поискани за щатове за още 10 съдии, но досега са отпуснати 4. В момента част от делата се съхраняват в метални гардероби с катинари в коридорите на съда. ", "date": "2019.03.14", "title": "Спецсъдът дал 2940 разрешения за подслушване и следене (Обновена)"}
{"url": "https://www.24chasa.bg/novini/article/7346765", "text": "Съдебните разноски на \"Топлофикация София\" ЕАД за дела срещу длъжници на дружеството не са включени в цената на парното и топлата вода. Това увери председателят на Комисията за енергийно и водно регулиране Иван Иванов пред журналисти по повод твърдението на омбудсмана Мая Манолова, че сумите за съдебните дела се плащат от потребителите, предаде БТА. \"Не ги отчитаме. Категорично! Никакви съдебни разноски не се отчитат в нашите решения\", каза Иван Иванов.", "date": "2019.03.14", "title": "Съдебните разноски на \"Топлофикация\" не били включвани в цената за потребителите"}
{"url": "https://www.24chasa.bg/novini/article/7346762", "text": "ЕС ще отпусне 1,5 милиарда евро за сирийските бежанци в Турция в рамките на споразумението за спирането на наплива на мигранти към ЕС, подписано през март 2016 г. Това заяви днес върховният представител на съюза за външната политика Федерика Могерини, която говори на донорска конференция за Сирия в Брюксел, предаде ТАСС. ЕС ще отпусне втори транш в размер на 1,5 милиарда евро за сирийските бежанци в Турция, посочи тя. В рамките на споразумението за мигрантите от 2016 г. Брюксел обеща да отпусне на Анкара 6 милиарда евро за сирийските бежанци, да отмени визовия режим за турски граждани (при изпълнение на условията за това - бел. аг.) и да отвори нови глави в преговорите за присъединяване на Турция към ЕС, предаде БТА. От 2016 г. досега обаче отношенията между ЕС и Турция се влошиха в редица сфери, отбелязва ТАСС.", "date": "2019.03.14", "title": "Могерини: ЕС ще отпусне 1,5 милиарда евро \nза сирийските бежанци в Турция"}
{"url": "https://www.24chasa.bg/novini/article/7346751", "text": "България е предвидила бюджет за отбрана, равен на 1,43 на сто от БВП за 2018 г., сочат данните от годишния доклад на НАТО, представен днес. Според тези данни едва седем страни от алианса вече са постигнали целта от два процента отбранителни разходи спрямо техния БВП. Общо 14 държави имат военни разходи, по-ниски от данните за нашата страна спрямо БВП, предава БТА. България е преизпълнила с 0,4 на сто целта на НАТО 20 процента от разходите за отбрана да бъдат насочвани за оборудване. Данните показват, че от 2015 г. насам нашата страна постоянно увеличава средствата за отбрана в левова стойност.", "date": "2019.03.14", "title": "България е предвидила за отбрана 1,43 на сто от БВП за 2018 г., според доклада на НАТО"}
{"url": "https://www.24chasa.bg/novini/article/7346776", "text": "ЕС ще отпусне 1,5 милиарда евро за сирийските бежанци в Турция в рамките на споразумението за спирането на наплива на мигранти към ЕС, подписано през март 2016 г. Това заяви днес върховният представител на съюза за външната политика Федерика Могерини, която говори на донорска конференция за Сирия в Брюксел, предадоха ТАСС и БТА. ЕС ще отпусне втори транш в размер на 1,5 милиарда евро за сирийските бежанци в Турция, посочи тя. В рамките на споразумението за мигрантите от 2016 г. Брюксел обеща да отпусне на Анкара 6 милиарда евро за сирийските бежанци, да отмени визовия режим за турски граждани (при изпълнение на условията за това - бел. аг.) и да отвори нови глави в преговорите за присъединяване на Турция към ЕС. От 2016 г. досега обаче отношенията между ЕС и Турция се влошиха в редица сфери, отбелязва ТАСС.", "date": "2019.03.14", "title": "ЕС отпуска 1,5 милиарда евро за сирийските бежанци в Турция"}
{"url": "https://www.24chasa.bg/novini/article/7346780", "text": "Министър-председателят Бойко Борисов и президентът на Азербайджан Илхам Алиев обсъдиха възможностите за задълбочаване на енергийното сътрудничество между двете страни. Разговорът се състоя в рамките на Седмия глобален бакински форум, съобщиха от пресцентъра на Министерски съвет. По време на срещата премиерът Борисов подчерта, че очаква тази година азерската петролната компания СОКАР да започне инвестиции в газоразпределителната система на България в населените места - с две цели – чистота на въздуха и конкурентоспособност. „През 2019 и 2020 г. можем да завършим това, което години наред договаряхме“, заяви българският министър-председател и добави, че България разглежда Азербайджан като важен източник за диверсификация на доставките на природен газ, с цел повишаване на енергийната сигурност на страната ни и в региона на Югоизточна и Централна Европа. Премиерът Борисов отчете стратегическото енергийно партньорство между двете страни и посочи Азербайджан като един от основните източници на газ за регионалния газов разпределителен център „Балкан“. „Миналата година стартира предпроектно проучване на проекта за изграждане на газоразпределителен център „Балкан“, съфинансирано от Европейския съюз. Очакваме през тази година в София да бъдат представени окончателните резултатите от това проучване, които са изключително позитивни“, добави още българският премиер Борисов пред президента Алиев. В рамките на срещата беше обсъдена възможността за осигуряване на допълнителни количества природен газ от Азербайджан за газовия хъб „Балкан“. В разговора министър-председателят Бойко Борисов запозна Илхам Алиев с дейността на проектната компания ICGB, а именно - приключването на тръжните процедури за доставката на тръбите и за строителството на газовата връзка България – Гърция IGB. „Планираме строителството на IGB да започне до средата на тази година и да приключи през 2020г. в синергия с пуска на газопровода TAP, с цел осигуряване от 2020г. на контрактувания 1 млрд. куб м./год. по дългосрочния договор с Консорциума Шах Дениз“, уточни българският премиер пред държавния глава на Азербайджан. Бойко Борисов заяви, че страната ни очаква до средата на годината да се изяснят всички технически въпроси между газопровода TAP и IGB, за което ще България ще разчита и на подкрепата на азербайджанската страна. „На практика след 2020г. азербайджанският природен газ от Шах Дениз 2 ще задоволява около 25%-30% от потреблението на природен газ в България, което е сериозен дял и ще повиши значително енергийната сигурност на страната ни“, категоричен беше министър-председателят Борисов. По време на срещата президентът на Азербайджан Илхам Алиев благодари на премиера Борисов за участието му в Седмия глобален бакински форум. Той подчерта, че миналогодишната визита на българския министър-председател в Баку е дала добър импулс на двустранните отношения. „Имаме добър потенциал в политическото сътрудничество, често се срещаме, винаги се подкрепяме едни други“, каза Алиев в началото на срещата. Президентът Алиев посочи още, че скоро се е провело заседание на Консултативния съвет за Южния газов, който е важен орган за развитието на диверсификацията. На заседанието от българска страна е участвала и министърът на енергетиката Теменужка Петкова. „Приближаваме се до заключителния стадий на този проект“, заяви още Алиев. Държавният глава на Азербайджан подчерта и, че България винаги е подкрепяла връзките на Азербайджан с Европейския съюз и благодари за личния принос на министър-председателя Борисов за добрите отношения между страните ни.", "date": "2019.03.14", "title": "Борисов към президента на Азербайджан: Стартираме съвместни инвестиции през 2019 г. (Обновена)"}
{"url": "https://www.24chasa.bg/novini/article/7346794", "text": "Общо 93 000 превозни средства са проверени досега у нас за електронни винетки. Това коментира в Русе председателят на Управителния съвет на Агенция \"Пътна инфраструктура\" Георги Терзийски. Той заяви, че при проверките са наложени 2700 компенсаторни такси и 350 акта за установено административно нарушение. Анализите показват, че нарушителите са основно шофьори на леки автомобили. В Русе Георги Терзийски и председателят на Държавна агенция \"Безопасност на движението по пътищата\" Малина Крумова участваха във форум \"Приоритетна свързаност на Северна България\". Събитието се организира от общината и от Института за пътна безопасност, като бе открито от кмета Пламен Стоилов. Терзийски коментира, че магистралата Русе - Велико Търново е с одобрен ОВОС, като се очаква решение на петчленен състав на ВАС заради внесена жалба. По план ще се започне с участъка Русе-Бяла и с обхода на Бяла. Става дума за около 75 километра. Терзийски каза още, че през лятото ще бъде завършен последният неремонтиран участък от главния път Русе - Бяла. Крумова коментира, че този път е с концентрация на произшествия. Той е много натоварен, а в същото време е двулентов. По него трябва да се внимава. Тя каза още, че Държавната агенция \"Безопасност на движението по пътищата\" работи по изготвянето на системен анализ за всички \"черни точки\" на травматизъм по пътищата в страната.", "date": "2019.03.14", "title": "Засичат без винетки най-често шофьорите на леки коли"}
{"url": "https://www.24chasa.bg/novini/article/7346842", "text": "Демократи за силна България (ДСБ)) отхвърлиха  . ДСБ изпратиха писмо до Дол, в което заявяват, че няма как да застанат рамо до рамо с управляващите на вота през май. \"С действията си ГЕРБ доказаха, че са част точно от тези процеси, които застрашават проевропейската линия на Европа, защото действат в синхрон с популистките и антиевропейски сили на национално и европейско ниво. Заради действията на Борисов и ГЕРБ, членството на българските проевропейски партии в ЕНП, започна да изглежда компрометирано сред българските граждани, което може да бъде реална опасност за ЕНП на предстоящите избори\", написаха в писмото си от ДСБ. От партията посочват, че ГЕРБ поддържат проруски курс, като се противопоставят на санкциите срещу Москва.  ДСБ информираха още в писмото си до Дол, че ще гласуват за излизането на партията на Орбан ФИДЕС от Европейската народна партия, тъй като унгарският премиер е предоставил убежище на Никола Груевски, което било \"в разрез с върховенството на закона\".", "date": "2019.03.14", "title": "ДСБ отказа на Жозеф Дол"}
{"url": "https://www.24chasa.bg/novini/article/7346834", "text": "Ако Великобритания не е напуснала ЕС до изборите за евродепутати, ще трябва да участва в тези избори. Това заяви на пресконференция говорител на Европейската комисия, предаде БТА. Той допълни, че ЕС още не е получил обосновано искане от британската страна за удължаване на срока преди раздялата. Говорителят отбеляза, че за да бъде утвърдено, подобно искане трябва да бъде подкрепено от всички останали държави в ЕС. По неговите думи в този процес за ЕС най-важно е осигуряването на нормалната работа на общностните институции. Попитан за оценка на поведението на британския премиер Тереза Мей, говорителят заяви, че председателят на ЕК Жан-Клод Юнкер многократно е изразявал високо уважение към нея и нейната работа. В отговор на въпрос какво послание би отправил към британските депутати, говорителят заяви, че те знаят най-добре (как да постъпят).", "date": "2019.03.14", "title": "ЕК: Ако Великобритания не е напуснала ЕС до изборите за ЕП, трябва да избере евродепутати"}
{"url": "https://www.24chasa.bg/novini/article/7346840", "text": "Анкара продължава да работи за реализиране на руско-турския меморандум за сирийската провинция Идлиб, заяви турският външен министър Мевлют Чавушоглу в Брюксел при откриването на министерската част на донорска конференция за Сирия, предаде ТАСС. Ние продължаваме работата по ефективна реализация на меморандума за Идлиб. Въпреки провокациите, особено последните, ние сме настроени за запазване на спокойна обстановка там, посочи министърът, цитиран от БТА. На 17 септември в Сочи президентите на Русия и Турция Владимир Путин и Реджеп Тайип Ердоган се договориха до 15 октомври да създадат в провинция Идлиб демилитаризирана зона на дълбочина от 15-20 км по протежение на линията на съприкосновение на сирийските правителствени войски и въоръжената опозиция. Анкара обаче поиска допълнително време при изпълнението на договореностите. Тя поиска и да се отложи началото на съвместното патрулиране в Идлиб с аргумента, че не може да гарантира безопасни условия за това. На 8 март министърът на отбраната Хулуси Акар съобщи, че турските въоръжени сили започват патрули в сирийската провинция Идлиб. По думите на Акар, цитирани тогава от ТАСС, патрулите ще бъдат извършвани съвместно с Русия, която ще отговаря за района покрай границите на Идлиб, докато въоръжените сили на Турция ще патрулират в районите, където е било отнето оръжието на терористите. Министърът на външните работи Мевлют Чавушоглу съобщи още на конференцията днес, че е обсъдил със специалния пратеник на ООН за Сирия Геир Педерсен създаването на сирийски конституционен комитет. Той подчерта, че успехите на процеса от Астана са дали възможност да се премине към създаване на конституционния комитет. В началото на март руският външен министър Сергей Лавров съобщи, че създаването на конституционния комитет в Сирия може да завърши в близко време.", "date": "2019.03.14", "title": "Чавушоглу: Въпреки провокациите ние сме настроени за запазване на мира в Идлиб"}
{"url": "https://www.24chasa.bg/novini/article/7346790", "text": "\"Познавам лично Емо Шарков и мога да Ви уверя, че той гореше в службата. Беше изключително подготвен, дисциплиниран, мога да кажа служител за пример. И загина, изпълнявайки служебния си дълг в изключително рискова ситуация, запазвайки живота и здравето на своите колеги, на децата от близкото училище. Загина и остана като герой, въпреки че съвременното общество понякога забравя такива герои.\" Това каза пред паметната плоча на командоса вътрешният министър Младен Маринов. Той пристигна в Лясковец да отдаде почит на Емил Шарков 5 години след смъртта му. Командосът бе прострелян смъртоносно на 14 март 2014 г. при кървавата акция по залавянето на барикадиралия се в дома си Петко Петков. При щурма, мъжът, който заплашвал с оръжие децата от близкото училище, откри огън срещу баретите и рани още трима спецполицаи. Петко Стрелеца вече е осъден и лежи доживот в затвора в Ловеч. 5 години след трагедията обаче, не е изплатен нито лев от присъдената кръвнина на семейството на Шарков, каза баща му Емил Шарков старши.  \"Не е само физическият убиец, има хора, които са виновни за тази неуспешна акция, но едва ли ще се стигне до наказание\", коментира бащата. На поклонението бяха също съпругата на командоса Милена и негови колеги от СОБТ, шефът на Националната полиция гл. комисар Христо Терзийски, областният управител на Велико Търново проф.Любомира Попова, ръководството на ОДМВР - Велико Търново, кметът на Лясковец и др.", "date": "2019.03.14", "title": "Младен Маринов: Лично познавах Емил Шарков, гореше в службата (Снимки)"}
{"url": "https://www.24chasa.bg/novini/article/7346854", "text": "Михаил Щерионов, по-известен като Пандурито, е един от  , съобщиха източници на \"24 часа\". Пандурито се славел като местния барон, който бил един от най-влиятелните в махалата. От полицията също потвърдиха пред наш репортер, че той им е добре известен и се ползвал с влияние в квартала. По непотвърдени данни вторият задържан е бил синът му. Спецкакцията продължава и в момента, видя екип на \"24 часа\". Половината махала е настръхнала, хората се страхуват и не смеят да кажат нищо за Пандурито. Пред наш репортер те дори не се осмелиха да кажат как му е малкото име. Единствено трима мургави младежи споделиха, че Пандурито бил свестен човек, имал бригада на пристанището и давал хляб на доста хора. \"Натопен е, понеже много му завиждат тука в махалата\", каза млад мъж пред нашия екип. Според официална информация на полицията Щерионов се разследва за лихварство и изнудване. Въпреки напрежението, което предизвика спецакцията и присъствието на маскирани служители на спецподразделението към ОД на МВР, ситуацията в квартала към момента е сравнително спокойна. ", "date": "2019.03.14", "title": "Страх скова ромското гето в Бургас - арестуваха местен барон (Снимки, видео)"}
{"url": "https://www.24chasa.bg/novini/article/7346813", "text": "Българин е в критично състояние в болница в Пекин, след като на 9 март е паднал от мост в китайската столица, съобщи    31-годишният Николай Маринов е със счупвания на гръбнака и по краката, както и със сериозен кръвоизлив в корема. Оказана му е помощ, но от болницата се въздържат от животоспасяваща операция. Николай работи като учител в китайско училище, където преподава английски език. По този начин той издържа родителите си и 18-годишния си брат. Веселин Найденов, който е близък приятел на пострадалия, обясни, че състоянието на Николай е стабилизирано, но остава доста тежко. Предстои му най-сложната операция. Веселин беше категоричен, че в никакъв случай Николай не е имал желание да сложи край на живота си и случката е инцидент. По думите му пострадалият е отговорен човек, който е загрижен за другите. Николай е контактен и е споделил на приятеля си, че се притеснява за това какво ще се случи с родителите му.", "date": "2019.03.14", "title": "Българин е в критично състояние след падане от мост в Пекин"}
{"url": "https://www.24chasa.bg/novini/article/7346860", "text": "Навлизането на компютри и автомати в трудовия процес ще стане по-бързо в преобладаващо женските професии, показа научно изследване, цитирано от Ройтерс. Изследването е осъществено от американската неправителствена организация Институт за проучване на женските политики. Професиите с 90% по-голяма вероятност за автоматизация са административен асистент, офис сътрудник, счетоводител и касиер - все длъжности, които се изпълняват повече от жени. \"Вече виждаме как някои от тези функции се извършват от компютър,\" каза Чандра Чилдърс - ръководител на изследването, предава БТА. Авторите на публикацията са установили, че жените са 58% от хората, изложени на риск от загуба на работата, тъй като тя може да се извършва с компютър. На всеки седем мъже в подобен риск се падат по десет жени. Жените преобладават обаче и в професиите, където има най-слаб риск компютърът да измести човека. Това са професиите по предоставяне на грижи за деца или за болни хора. При тези професии заплащането е между 20 000 и 25 000 щатски долара на година, което е под линията на бедността за четиричленно семейство в САЩ. В професиите с преобладаващо мъжко присъствие - като директори и законодатели - няма риск от автоматизация. Американското бюро по статистика на труда предвижда нарастване от 7% на броя на работните позиции в периода 2016 - 2026 година. Едно от възможните решения е лица, които загубят работата си, да се преквалифицират. Но за жена на средна възраст, която десетки години върши една и съща работа, усвояването на нови умения е трудно. Освен това, поради грижите за децата и за възрастни родители, жената има по-малко време за обучение, отчита Чилдърс. В публикацията не се казва в какъв срок автоматизацията ще навлезе в споменатите позиции, но се базира на съвременната технология. Въвеждането на автомати зависи повече от нагласата на клиента и готовността за обслужване от машина. \"Ако хората свикнат с технологията, навлизането на автоматизацията ще стане по-бързо,\" каза Чилдърс, като даде пример как пътниците на летище са се притеснявали да ползват автоматична регистрация, но сега вече редовно прибягват до този метод.", "date": "2019.03.14", "title": "Навлизането на компютри и автомати е по-бързо в преобладаващо женските професии"}
{"url": "https://www.24chasa.bg/novini/article/7346847", "text": "Словашките избиратели ще гласуват в събота на първи тур на президентските избори, които ще се превърнат в тест за управляващата популистка партия - година след демонстрациите срещу правителството и политическата криза, провокирани от убийството на разследващ журналист. Зузана Чапутова, адвокат с либерални убеждения, защитник на околната среда и яростен критик на правителството, е фаворитът на тези изключително важни избори преди парламентарните избори през 2020 г. в тази страна членка на Европейския съюз и НАТО с 5,4 милиона жители. Социологическите проучвания сочат, че тази елегантна разведена майка на 45 години разполага с убедителна преднина пред основния си съперник, еврокомисаря по енергийния съюз Марош Шефчович, подкрепян от управляващата партия \"Смер-социална демокрация\". Чапутова и Шефчович вероятно ще се срещнат на втория тур на 30 март, тъй като се очаква нито един от двамата да не получи на първия тур повече от 50 процента от гласовете на избирателите в избирателните списъци. Заместник-председател на Словашката прогресивна партия, която не е представена в парламента, Чапутова е на мнение, че \"хората призовават за промяна\", а предизборният й лозунг е \"да се борим срещу злото\". Самата тя лично излезе на улицата заедно с хиляди други демонстранти, след като през февруари миналата година бяха застреляни разследващият журналист Ян Куциак и годеницата му. Двойното убийство и експлозивното разследване на Куциак за предполагаемите връзки между словашки политици и италианската мафия, публикувано след смъртта му, създаде криза в страната и провокира опасения, свързани със свободата на медиите и корупцията. Вълната от възмущение доведе до оставката на премиера Роберт Фицо, който въпреки това остана председател на управляващата партия \"Смер - социална демокрация\" и близък съюзник на сегашния премиер Петер Пелегрини. \"Чапутова привлича избирателите, които са недоволни от сегашните политически елити, независимо дали са част от правителството или са в опозиция\", твърди анализаторът Юрай Марушиак. Тя разполага с подкрепата на досегашния президент Андрей Киска, милионер с либерални възгледи и противник на правителството, който няма да се кандидатира за следващ мандат по семейни причини. \"Мисля, че Словакия е готова за първата си жена президент\", заяви пред Франс прес Мария Павлова, 67-годишна пенсионерка от Нове Замки, Южна Словакия. Чапутова защитава правото на свободен аборт и насърчава предоставянето на още права на еднополовите двойки, което обаче би могло да намали популярността й в консервативната Словакия. 52-годишният Марош Шефчович се явява като независим кандидат на изборите, но въпреки това се ползва с подкрепата на \"Смер - социална демокрация\", което създава риск да го дискредитира в очите на тези, според които тази партия вече не е приемлива. \"Няма да гласувам за човек, който подкрепя Фицо или който разполага с подкрепата на Смер\", казва Мария, студентка по биология от Пиещяни, Западна Словакия, според която \"убийството на Куциак разтърси Словакия\". Според 34-годишния компютърен специалист Роланд Кутис обаче \"Шефчович е почтен, компетентен и перфектно подготвен кандидат, от който няма да се срамуваме в чужбина\". \"Въпреки че не е нито светец, нито свръхчовек, той е най-добрият избор\", смята Кутис. Заместник-председателят на Европейската комисия от 2014 г. Шефчович не познава добре вътрешната политика, твърди Марушиак. Шефчович е известен и с широката си усмивка, която често демонстрира. Той направи това наскоро и в социалните мрежи под псевдонима \"ПрезиДЕНТ\". Първоначално Шефкович бе на първо място в предизборната надпревара пред Чапутова, която бе слабо известна на широката публика и излезе начело в социологическите проучвания чак след оттеглянето на учения Роберт Мистрик, който подкрепи кандидатурата й. Според социологическо проучване от този месец на агенция АКО за Чапутова ще гласуват 52,9 процента от избирателите, а за Шефчович - 16,7 процента. Друго проучване, на института Фокус, сочи, че Чапутова ще получи 44,8 процента от гласовете, а Шефчович - 22,1 процента. Словашкият президент не разполага с управленски функции, но утвърждава международни договори и назначава висшите магистрати, сред които и председателя на Върховния съд. Той освен това е и върховен главнокомандващ на въоръжените сили и разполага с право на вето. Тринадесет кандидати ще участва в изборите, сред които и съдията от Върховния съд Щефан Харабин, крайнодесният депутат Мариан Котлеба и политическият ветеран и представител на унгарското малцинство Бела Бугар. Изборните секции ще бъдат отворени между 06:00 и 21:00 ч. по Гринуич. /От БТА/", "date": "2019.03.14", "title": "Словакия избира нов президент"}
{"url": "https://www.24chasa.bg/novini/article/7346892", "text": "Бизнес наръчник за малки и средни предприятия ще бъде публикуван на интернет страницата на Министерството на икономиката до дни. От него ще могат да се възползват всички предприятия, независимо дали започват своята дейност, искат да разширят своя бизнес или да прекратят работа. Това е обявила заместник-министърът на икономиката Лилия Иванова по време на конференция за малкия и среден бизнес \"SMART GROWTH\", съобщиха от Министерството. Икономическият зам.-министър е посочила, че основната цел на наръчника е да поясни на бизнеса по-голямата част от режимите и процедурите, които малките и средни предприятия /МСП/ трябва да спазват в своята дейност. Той съдържа кратки описания и насоки за над 120 регулации, разпределени според фазата на жизнения цикъл на предприятията. Те имат за цел да обяснят и насочат МСП при стартирането на бизнес, административното управление, финансовите и счетоводни операции, търговските дейности, защитата на личните данни, участието в процедури по ЗОП, научната и развойна дейност, промяна в структурата на бизнеса или прекратяване на дейността. Зам.-министър Иванова е заявила, че основните приоритети на икономическото министерство са насочени към стимулирането на иновациите, насърчаване на достъпа до финансиране за МСП, насърчаване на инвестициите във високотехнологични производства и услуги, осигуряването на достъп до пазари на трети страни и подобряване на административната среда. Заместник-министър Иванова е пояснила, че в рамките на предстоящия програмен период, Министерство на икономиката подготвя новите стратегически цели, които да залегнат в Националната стратегия за насърчаване на малките и средните предприятия за периода 2021-2027 година. \"Предвиждаме по-ясно фокусиране върху достъпа до финансиране на МСП, разработването на полезни и достъпни финансови инструменти, развитие на предприемачеството, достъпът до пазари и насърчаване на екологичната насоченост на МСП. За разработването на бъдещата Стратегия, ще стъпим върху вече утвърдени и доказани инструменти и практики\", е посочила Иванова.", "date": "2019.03.14", "title": "Министерството на икономиката подготвя бизнес наръчник за малки и средни предприятия"}
{"url": "https://www.24chasa.bg/novini/article/7346898", "text": " България е получила миналата година 0,4 на сто от общия брой на подадените в ЕС молби за убежище на бежанци. Това разкриват данните на Евростат, разпространени от Европейската комисия. Между 2017 и 2018 г. у нас се наблюдава спад от 29 на сто в броя на получените молби. От общо 2465 молби, подадени у нас м.г., 1065 (43 на сто) са били от граждани на Афганистан, 620 (25 на сто) са били от граждани на Ирак, а 495 (20 на сто) от граждани на Сирия. Данните обхващат молбите на бежанците, поискали за първи път закрила в ЕС. Общо в ЕС миналата година са постъпили 580 800 молби и това е спад с 11 на сто спрямо предходната година. Най-често закрила търсят сирийци, втори по брой са афганистанците, а трети - иракчаните. Почти всеки трети, потърсил закрила в ЕС, се е обърнал към Германия. Сред най-търсените държави за предоставянето на закрила са също Франция (19 на сто), Гърция (11 на сто), Испания (9 на сто), Италия (8 на сто) и Великобритания (6 на сто). Кипър отчита за последната година 70 порцента ръст в броя на молбите, Испания - 60 на сто, Белгия и Холандия около 30 на сто, Франция - 20 на сто. Същевременно Италия отчита спад от 61 на сто, Австрия - 49 на сто, Швеция - 19 на сто, а Германия - 18 на сто. До края на 2018 г. в ЕС е имало 878 600 висящи молби за убежище. Близо половината от тях са в Германия, показват данните.", "date": "2019.03.14", "title": "България отчита 29% спад на молбите за убежище на бежанци в ЕС"}
{"url": "https://www.24chasa.bg/novini/article/7346899", "text": "Държавата трябва да осигури еднакъв и справедлив достъп до обществени поръчки на целия бизнес, не на определен кръг бизнес или фирми, заяви президентът Румен Радев при закриването днес на кръгла маса за икономическия растеж, в която участваха вицепремиерите Томислав Дончев и Марияна Николова, както и няколко министри от кабинета, предаде БТА. Най-важното очакване от държавата е да изгражда прозрачна, справедлива и устойчива бизнес среда. Необходима е прогнозируема, ясна, стабилна правна рамка, свободна от всякакви лобистки хватки, посочи президентът, който също така открои необходимостта да се намали административната тежест и да се оптимизира администрацията. Бизнесът иска с парите, с които пълни хазната, насреща си да получава добра инфраструктура, образование, здравеопазване на работната сила, справедливо и бързо правораздаване, ефективна събираемост на данъците - еднаква за всички, както и качество на всички тези обществени услуги, посочи президентът Радев, който особено акцентира върху отношението и високия праг на търпимост към проблемите на качеството. Според държавния глава, ако се наливат обществени ресурси и няма качество, това означава, че или имаме корупция, или некадърна администрация, или мързелива администрация - или и трите заедно. Ако имаме ниво на амбиция за държавата, ще държим и ще изискваме високо качество. Каквито и икономически, данъчни, социални модели да предлагаме, трябва да се фокусираме върху качеството на управлението, заяви Румен Радев. По думите му хората и бизнесът в България са загубили доверие в българската антикорупционна система, това е нерадостна оценка и трябва да положим усилия като общество да вземем всички необходими мерки. Президентът очерта и какво се очаква от бизнеса - да си плаща данъците, да не генерира сива икономика, да не търси лесния начин за постигане на резултат и да не корумпира администрацията, както и да влага в своите служители. Преди да привличаме работници отвън, нека бизнесът да си отговори прави ли достатъчно да задържа българите, които да не напускат страната, коментира президентът. Радев заяви още, че без трансформация на модела на наука и образование, не можем да трансформираме икономиката си. Той обеща да продължи с подобни дискусии да се търсят проблемите и техните решения, и да помага в рамките на своите компетенции. Радев ще продължи да съдейства за търсене на стратегически решения и за установяване на по-добра бизнес среда в България. Президентът обеща също \"с риск да стане шампион\", да бъде бариера за лобистко законодателство с налагане на вето и сезиране на Конституционния съд.", "date": "2019.03.14", "title": "Радев: От бизнеса се очаква да не генерира сива икономика и да не търси лесния начин"}
{"url": "https://www.24chasa.bg/novini/article/7346882", "text": "Притисната до стената за Брекзит, Тереза Мей се обърна към своя юридически съветник Джефри Кокс да спасява споразумението й с ЕС - само за да види как после Кокс му нанася смъртоносен удар, след което парламентът за втори път отхвърли договора. Добре осведомени източници в ЕС заявиха, че премиерът не бива да бъде изненадана. Кокс е самоуверена звезда от съдебните зали в Лондон. Но той подразнил брюкселските технократи и се стремял по думите им да постигне това, което те определят като нереалистични поправки в споразумението. Някои в ЕС обвиниха адвоката, агитирал на референдума от 2016 г. за разлика от Мей в полза на Брекзит, че е саботирал споразумението, което според много от неговите съпартийци консерватори обвързва Великобритания прекалено тясно с правилата на Брюксел. В Обединеното кралство някои похвалиха Кокс, че в преговорите се е придържал към честен подход като юрист въпреки политическия натиск. \"Господин Кокс го уби цялото\", каза Елмар Брок, дългогодишен европейски депутат и довереник на германския канцлер Ангела Меркел. \"Понеже той самият е привърженик на Брекзит, той искаше да го убие. Нямаше никакви юридически и политически основания за това, което направи той. Той носи отговорността\", заяви евродепутатът пред британския телевизионен канал \"Скай нюз\". За разлика от Брок Сами Уилсън, говорител по въпросите на Брекзит на демократичните юнионисти (подкрепящите Брекзит северноирландски парламентарни съюзници на Мей), заяви: \"Някои хора се безпокояха, че (Кокс) ще оценява сам себе си. Но той беше почтен - и ние оценяваме това\". Дори Мей да е била подразнена от думите на Кокс от вторник, че ангажиментите, които самият той извоюва от ЕС, не са достатъчни да разсеят риска от това Великобритания да остане заклещена в европейските правила и след Брекзит, тя не го показа. Кокс просто си е вършил работата, като е предложил независим правен съвет, настояваха вчера съветниците на премиера. Предишното му становище, което парламентът принуди правителството да оповести публично през декември, беше, че клаузата за \"предпазния механизъм\", задължава Великобритания да запази митническите и икономическите правила на ЕС, докато не бъде намерен по-добър начин да се избегне появата на \"твърда\" (физическа) граница между ЕС и Северна Ирландия. Много от депутатите се позоваха на това становище, за да оправдаят отхвърлянето през януари с голямо мнозинство на споразумението за Брекзит на Мей. После премиерът обеща да постигне промени в договора, които да са достатъчно убедителни за Кокс да промени мнението си. За да ги постигне, тя изпрати в Брюксел самия главен юридически съветник. Но след няколкоседмични негови собствени дипломатически совалки и броени часове след като самата Мей след среднощно посещение в Страсбург изрази задоволство от леко модифицирания пакет с договорености, във вторник Кокс заяви, че макар и да има някои подобрения, остава правният риск за Великобритания да се окаже невъзможно да се измъкне от предпазния механизъм. Добре осведомени източници от ЕС за последните обсъждания между екипа на главния европейски преговарящ за Брекзит Мишел Барние и Кокс казаха, че дадената от Кокс безцеремонна оценка не бива да учудва предвид неговия личен маниер на преговаряне, който подхождал повече на участник в словесни двубои в английски бар. Той бил разочаровал и дори обидил експертите на Брюксел, които се надявали на по-голямо желание за съдействие за постигането на ратификация на споразумението в парламента. Докато Мей по думите пред Ройтерс на няколко дипломати и официални представители изглеждала склонна да приеме механизъм, който да предвижда Великобритания да може да излезе от предпазната клауза само при неприемливо поведение от страна на ЕС, то Кокс настоявал за пълна свобода за излизане. Бившият шеф на правната служба на Европейския съвет Жан-Клод Пири заяви, че преследваната от Кокс цел е била в противоречие с международното право, защото предвиждала Лондон да получи едностранно право да наруши договор. \"Хората на Барние очакваха, че ще работят по исканията на Мей\", каза високопоставен дипломат от ЕС. \"И тогава се появи Кокс със съвсем различен подход и каза: \"Или ще стане по моя начин, или няма да стане по никакъв начин\", добави той. \"Отношението му беше арогантно, пренебрежително. Просто катастрофа\", заяви дипломатът. В Брюксел били разгневени и от публикувано в неделя интервю на Кокс, дадено от него няколко дни по-рано. В него той обявява, само седем месеца след като беше назначен за министър (постът му е с ранг на министър), че 36-годишната му репутация като адвокат значела много повече за него, отколкото тази като политик. Негов коментар за евентуално блокиране на всякаква употреба на предпазния механизъм накарал някои европейски представители да заключат, че през следващите дни той е преговарял с Брюксел по условията \"неискрено\". \"Това получаваш, когато искаш от адвокат по наказателно право да дава препоръки по европейско право\", каза дипломат от ЕС. \"Той идва тук и казва, че има 36-годишен опит и че трябва да се образоваме. Възмутително поведение на човек, който след това показва, че няма особена представа от европейско право, търговско право, митници и всички тези изключително важни, макар и технически неща, за които той смята, че е над тях\", добави дипломатът. Кокс обаче получи похвали във Великобритания за почтеността си като юрист. Някои коментатори направиха сравнение в негова полза между него и предшественика му от миналото, чиято промяна в становището беше накарала правителството да води войната в Ирак и около този юридически съветник години наред витаеха спорове. Критиките от Брюксел изглежда не са кой знае какъв повод за безпокойство за човек, чийто отговор в Туитър на медийно съобщение, че е бил получил заповед да подкрепи предпазния механизъм в споразумението на Мей, беше просто лаконичното \"глупости\". /БТА/", "date": "2019.03.14", "title": "\"Кокс го уби\", казва ЕС за неуспешната мисия на главния британски юридически съветник относно Брекзит"}
{"url": "https://www.24chasa.bg/novini/article/7346908", "text": "Неизправни спирачки на автобуса и превишена скорост са главните причини за  , предаде агенция МИА. Прокуратурата започва процедура против седем души, посочва агенцията. Прокурорът Сашо Райчев заяви, че прокуратурата ще поиска мярка арест против тях. Задържани са седем лица, сред които собственикът на компанията \"Дурмо турс\" и шофьорът на автобуса, предава БТА. Той карал с 99 километра в час, а позволената скорост била 80 км/ч, заяви прокурорът Рачев. На 13 февруари автобус на \"Дурмо турс\" с 51 пътници излетя от пътя Тетово - Скопие и падна в пропаст, след като проби мантинелата на магистралата. В катастрофата загинаха 15 души, а 39 бяха ранени.", "date": "2019.03.14", "title": "Рейсът в Северна Македония катастрофирал заради неизправни спирачки и превишена скорост"}
{"url": "https://www.24chasa.bg/novini/article/7346911", "text": "33-годишен мъж бе задържан за закана с убийство. Около 7 часа във вторник на тел. 112 постъпил сигнал за междусъседско скарване в жилищна кооперация в квартал \"Захарна фабрика\" в Пловдив. Пристигналите незабавно на място служители на Трето РУ установили участниците - 43-годишен пловдивчанин и негов 33-годишен съсед, който бил произвел няколко изстрела с нерегистриран газов пистолет. По време на стрелбата няма пострадали хора. Извършителят бил отведен за едно денонощие в полицейския арест. Иззето е оръжието и 7 боеприпаса. Случаят е докладван в Районна прокуратура - Пловдив. Образувано е досъдебно производство по чл. 144, ал.3 от НК.", "date": "2019.03.14", "title": "Пловдивчанин се кара със съсед и стреля с незаконен газов пистолет, задържаха го"}
{"url": "https://www.24chasa.bg/novini/article/7347042", "text": "Имаме увеличаване на нападенията срещу полицаи. При всеки опит за по-категорично налагане на закона, говорим от най-дребни случаи като нарушаване на нощна тишина например, когато полицията отиде, те смятат, че им се нарушават някакви права, които всъщност нямат, и това води до неизпълнение на полицейските разпореждания и оказване на съпротива. Коментира в Лясковец министърът на вътрешните работи Младен Маринов и допълни: \"Ние сме категорични, ако не става с двама полицаи, ще стане с 10, с жандармерия, но такива случаи няма да допуснем - първо да страда обществото и второ - да пострадат колеги.\" Той посочи, че е нужно в измененията и допълненията в Закона за МВР да бъде облечена в по-голяма съдържателност неприкосновеността на полицаите. Маринов уточни, че трябва да предвидят по-големи санкции за тези, които си позволяват физически и вербални нападения срещу полицаи. \"Да, то не носи до физически наранявания, но носи до уронване устоите на институцията. Ако полицая е длъжен да пази достойнството дори на този, който задържа за дадено престъпление, така и достойнството на полицая трябва да се пази и да не се смята, че една обидна дума реално не е нападение и всеки може да псува полицая\", каза Маринов. Той поясни, че размерът на санкцията не е най-важното нещо, ако няма категорични гаранции в закона, че тя ще бъде наложена и събрана. \"Първо искаме категорични гаранции, че тя ще бъде наложена и събрана, а размерът трябва да е такъв, че да бъде постигнат ефектът на индивидуалната и на генералната превенция\", каза Младенов. \"Всяка година правим анализ на неправомерната употреба на сила и помощни средства от страна на полицаите. За последните 3 г. имаме снижаване в тези случаи във всички областни дирекции\", допълни шефът на Националната полиция гл. комисар Христо Терзийски.", "date": "2019.03.14", "title": "Младен Маринов: Увеличават се случаите на нападения срещу полицаи"}
{"url": "https://www.24chasa.bg/novini/article/7347053", "text": "\"Управляващите се опитаха да политизират проблема с шофьорите, за да го заметат и него под килима, но не им мина номерът. Това заяви председателят на БСП - София и на групата на социалистите в Столичния общински съвет Калоян Паргов след гласуването на доклада, с който бяха увеличени основните заплати на шофьорите в столичния градски транспорт на 1150 лева, съобщиха от пресцентъра на БСП - София. Общинските съветници от БСП настояваха СОС да поеме официален ангажимент при следващите актуализации на бюджета в рамките на 2019 година поне още веднъж да бъдат увеличени месечните възнаграждения на работещите в градския транспорт. Това предложение беше направено от Калоян Паргов по време на заседанието на Комисията по транспорт и туризъм в сряда. На днешната сесия на СОС обаче то беше отхвърлено от управляващите. \"За нас най-важно в момента е шофьорите да бъдат доволни и спокойни на работните си места, коментира Калоян Паргов, който е заместник-председател на Комисията по транспорт и туризъм в СОС. - Управляващите отказаха да поемат официален ангажимент за удовлетворение на справедливите искания на шофьорите. Затова ние с колегите от групата на БСП в СОС официално поемаме ангажимент да поставим този въпрос, когато наближи времето за актуализация на бюджета на Столична община. Да, ще поставим отново този въпрос и на ход пак ще бъде кметът\". Калоян Паргов изрази съжаление, че в последния месец управляващите с всички средства са се опитали да политизират проблема с шофьорите от столичния градски транспорт. \"Целта беше да го заметат и него под килима, но не им мина номера, заяви той. - Приемането на доклада на кмета Фандъкова го смятам за успех на БСП. Ние си свършихме работата. Шофьорите се обърнаха за помощ към нас и ние принудихме управляващите да направят нещо за тях. Докладът на Фандъкова е изключително в следствие на нашия натиск и аз го смятам за първата крачка към решаването на проблемите на работещите в столичния градски транспорт. И дебело подчертавам, че това е началото. Защото, ако беше продължение на работата на управляващите, изобщо нямаше да има протести от страна на шофьорите. Очевидно в ГЕРБ трябва да променят подхода към тях и да подобрят чуваемостта за проблемите им\".", "date": "2019.03.14", "title": "Паргов: Управляващите се опитаха да политизират проблема с шофьорите, но не им мина номерът"}
{"url": "https://www.24chasa.bg/novini/article/7347073", "text": "Полицията задържа неправоспособен шофьор на товарен автомобил. Това става на 13 март, около 21 ч., в град Каварна, където е спрян за проверка товарен автомобил „Форд” със софийска регистрация, управляван от неправоспособен 46-годишен мъж. При извършената проверка за употреба на алкохол с техническо средство, цифровата индикация е отчела наличието на 1,97 промила в издишания от водача въздух. Той е задържан за 24 часа. По случая е образувано бързо полицейско производство.", "date": "2019.03.14", "title": "Задържаха пиян шофьор без книжка в Каварна"}
{"url": "https://www.24chasa.bg/novini/article/7347075", "text": "80 млн. лв. преходна национална помощ ще получат тютюнопроизводителите за произведения и изкупен тютюн от реколта 2018 г. Това заяви министърът на земеделието, храните и горите Румен Порожанов на заседание на Консултативния съвет по тютюна. С пълно единодушие от 12 гласа „за“ беше гласувано ставката за сортова група „Басми“ да бъде 2,29 лв./кг за количество до 1000 кг, 2,23 лв./кг за производство между 1000 и 2000 кг и 1,48 лв./кг, ако е над 2 тона. Заявителите на помощта от тази сортова група са 34 315, съобщиха от пресцентъра на Министерство на земеделието, храните и горите Субсидията за „Каба кулак“ от реколта 2018 г. да е 1,17 лв./кг, прие още Консултативният съвет. За едролистните тютюни „Бърлей“ и „Виржиния“ ставките са съответно 0,85 лв. и 0,67 лв./кг. Общият брой на всички заявители на подпомагането от 4-те сортови групи са 41 882. Предстои заповедта за ставките да бъде подписана от министър Порожанов , след което има 1-месечен период за публично обсъждане. Плащането на помощта от държавен фонд „Земеделие“ се окачва да стане към 20 април. Изкупната кампания за 2018 г. мина нормално, производството е около 9000 тона тютюн, съобщи зам.-министърът на земеделието, храните и горите Вергиния Кръстева. Реколтираните площи са били 58 120 дка. За периода 2016-2018 г. се отчита общо намаляване на площите и производството на тютюн. Такава е тенденцията и в цяла Европа, с близо 60% е спадът за последните 6-7 г. или от 400 хил. т вече е 170 хил., коментира председателят на Националната асоциация на тютюнопроизводителите -2010 Цветан Филев. По настояване на бранша се задвижва процедурата за удължаване с 1 месец на срока за регистрация на тютюнопроизводителите, който изтича на 31 март. На Министерството на труда и социалната политика пък ще бъде предложено сектор „Тютюн“ също да получи възможност за наемане на сезонни работници с 1-дневни договори.", "date": "2019.03.14", "title": "80 млн. лв. ще получат производителите на тютюн за реколта 2018 г."}
{"url": "https://www.24chasa.bg/novini/article/7347089", "text": "Смесен екип от хирурзи и анестезиолози на Военномедицинска академия (ВМА) и „Пирогов”, ръководен от проф. д-р Никола Владов, направи уникална операция на бебе с рядък рак на черния дроб. Момиченцето е на 1 година и 2 месеца и е с диагнозата хепатобластом, съобщиха от ВМА. Преди 3-часовата операция то е преминало продължителна химиотерапия, за да се редуцира обемът на тумора. „Операцията премина успешно, туморът бе отстранен. Бебето е добре, възстановява се”, каза проф. Владов, цитиран от  . Досега толкова малки деца с подобни тумори са се оперирали единствено в чужбина.", "date": "2019.03.14", "title": "Оперираха бебе на 1 г. с рядък рак"}
{"url": "https://www.24chasa.bg/novini/article/7347091", "text": "През последните пет дни на посещение в Прищина бяха високопоставени представители на САЩ, Германия и Великобритания, които разговаряха с косовските лидери за отмяна на стопроцентните мита върху стоките от Сърбия и Босна и Херцеговина, предаде БТА. Официалните лица си заминаха, а митата останаха, пише прищинският вестник \"Зъри\" и посочва, че премиерът Рамуш Харадинай е единственият, който отхвърля искането за отмяна на митата. Много политически представители прогнозират, че Харадинай ще продължи да отстоява позицията си, отбелязва вестникът. Прищина въведе стопроцентните мита върху стоките от Сърбия и Босна и Херцеговина на 21 ноември миналата година. Това доведе до блокиране на диалога с Белград. И докато цялата международна общност настоява за отмяна на тази мярка, за да продължи диалогът, Харадинай смята, че митата и диалогът са два отделни въпроса и не трябва да бъдат свързвани. В същия тон Харадинай отговори вчера и на върховния представител на ЕС за външната политика и сигурността Федерика Могерини, която заяви по-рано, че е готова да покани за нов кръг от диалога на най-високо равнище Белград и Прищина веднага щом Косово отмени митата.", "date": "2019.03.14", "title": "Прищинският вестник \"Зъри\": Официалните лица си заминаха, а митата останаха"}
{"url": "https://www.24chasa.bg/novini/article/7346686", "text": "Оставката на артистичния директор на \"Пловдив 2019\" Светлана Куюмджиева поискаха съветници за това, че е одобрила финансиране на гей събитие в града на тепетата. \"Какво общо има това с културната столица\", изригна Стефан Послийски от ВМРО. Проектът \"Балканска гордост\", получил 7000 лева от общинската фондация, взриви обществеността. Парите се дават през отворената покана на \"Пловдив 2019\", озглавена \"Малки проекти: Събития и общностно участие\". Включва изложба, музикална проява, лекции и дискусии за гей обществото през призмата на балканската семантика. \"Българското общество и пловдивчани са загрижени за възпитанието на подрастващите чрез натрапване на подобни прояви\", заяви шефът на червените съветници Николай Радев, който е и директор на Английската гимназия. Освен оставката на Куюмджиева, той настоява проектът да бъде спрян. \"Не може да шестват хора с различна сексуалност. Остро протестираме, че фондация \"Пловдив 2019\" прокарва проекти, нехарактерни за България и християнския морал\", изтъкна Радев. Той определи проектът като аморална пропаганда. От \"Пловдив 2019\" се въздържат от коментар. Кметът Иван Тотев, който е председател на УС на \"Пловдив 2019\", заяви, че ако в местния парламент бъде внесено искането за оставка на Куюмджиева, групата на ГЕРБ няма да го подкрепи. По думите му във фондацията имало доста компетентни хора, които оценявали художествените качества на финансираните проекти.", "date": "2019.03.14", "title": "Съветници искат оставка на шефка на \"Пловдив 2019\", финансирала гей прояви"}
{"url": "https://www.24chasa.bg/novini/article/7347090", "text": "Ако кандидатът на СДСМ за президентските избори в Северна Македония Стево Пендаровски загуби изборите от кандидата на ВМРО-ДПМНЕ Гордана Силяновска, премиерът Зоран Заев обяви, че ще свика предсрочни парламентарни избори, съобщава информационният сайт прес24. Според Заев СДСМ все още води пред ВМРО-ДПМНЕ, макар и с малка разлика, предава БТА. Първият кръг на президентските избори в Северна Македония е насрочен на 21 април, а евентуалният втори кръг - на 5 май. ", "date": "2019.03.14", "title": "Заев свиква предсрочни избори, ако кандидатът за президент на ВМРО-ДПМНЕ спечели"}
{"url": "https://www.24chasa.bg/novini/article/7347100", "text": "\"Длъжни сме да действаме\", заяви днес френският президент Еманюел Макрон на международната климатична среща на върха \"Една планета\" (One Planet) в кенийската столица Найроби, предаде Франс прес. Президентът отговори на неправителствените организации, които внесоха жалба срещу Франция \"климатично бездействие\", предаде БТА. \"Не вярвам нито в лагера на отчаяните, нито в лагера на циниците. Аз съм в лагера на решителните. Трябва да върнем в ядрото на пазарната икономика околната среда и биоразнообразието\", каза френският държавен глава, закривайки форума, който цели да активизира големите компании и институции по проблема за климата. \"Нашата младеж ни казва \"не се движите достатъчно бързо\". Искам да й благодаря, навсякъде по света. Тя е права да е нетърпелива, тъй като ние твърде много закъсняхме\", отбеляза той. Макар по света да аплодират Макрон за ангажираността му към климата, илюстрирана от неговия лозунг \"Да направим нашата планета отново велика\", във Франция го обвиняват в бездействие в тази сфера. Неправителствени организации, подели петиция на име \"Аферата на века\" с над два милиона подписа във Франция, внесоха жалба в съда срещу френската държава за \"неизпълнение\" на задължението й за действия срещу глобалното затопляне. \"Грийнпийс\" и Фондация \"Никола Юло\" на бившия министър на екологичния преход, поставиха началото на първата съдебна процедура за климата от такъв мащаб във Франция. Това се случва непосредствено преди световна ученическа стачка в подкрепа на климата и преди \"шествието на века\", планирано в събота във Франция по инициатива на над сто НПО. \"Тази жалба е израз на мобилизация. Не смятам, че тя ще има съдебни последици и не там се решават нещата. Не подкрепям този начин на мислене. Не става въпрос за противопоставяне на народа срещу правителството, тези глупости трябва да спрат\", отговори Макрон пред журналисти в кулоарите на срещата. \"Всички трябва да се задействаме - правителствата, големите компании, гражданите\", заяви президентът. \"Да се бориш срещу климатичните изменения означава да промениш навиците. Много трудно е да промениш навиците, хората ненавиждат това\", допълни той. На срещата \"Една планета\" Макрон съобщи, че Франция смята до 2022 г. да увеличи ангажимента си в подкрепа на проекта Международен соларен алианс (МСА) с 500 милиона евро до общо 1,5 милиарда евро. По отношение на Африка, която е във фокуса на вниманието на срещата, френският президент се обяви за изграждане на децентрализирани системи за производство на възобновяема енергия.", "date": "2019.03.14", "title": "Макрон за климата и околната среда: Длъжни сме да действаме"}
{"url": "https://www.24chasa.bg/novini/article/7347105", "text": "Мъж от Добрич пострада, след като се размина с крадците от апартамента си във входа. На 13 март, около 16 ч е получено съобщение за извършен грабеж във вход на жилищен блок по ул. Независимост” - съобщават от полицията в град Добрич. При инцидента е пострадал 48-годишен мъж от Добрич, който е настанен в болницата с хематом на главата и синини в областта на окото. По данни на тъжителя от жилището му са откраднати два преносими компютъра, един мобилен телефон и раница. По случая е образувано досъдебно производство.", "date": "2019.03.14", "title": "Добричлия се размина във входа с крадци, обрали жилището му, набиха го"}
{"url": "https://www.24chasa.bg/novini/article/7347102", "text": "Двама американски астронавти и руски космонавт днес ще поемат към Международната космическа станция (МКС) почти половин година, след като двама от тях не успяха да стигнат до станцията заради аварията с ракетата-носител \"Союз-ФГ\", предаде ДПА. Руският космонавт Алексей Овчинин и американските астронавти Ник Хейг и Кристина Кох са готови за планираното за 19 ч. и 14 мин. по Гринуич изстрелване от космодрума Байконур. Те ще пътуват 6 часа на борда на руски космически кораб \"Союз\", за да стигнат до орбиталната станция, където е предвидено да участват в мисия с времетраене около половин година. \"Приключи подготовката за изстрелването на пилотирания кораб \"Союз МС-12\" и скачването му с МКС\", се казва в комюнике на Роскосмос, предава БТА. Овчинин и Хейг трябваше да прекъснат предишния си полет през октомври м.г. заради проблем със сензор в руската ракета. Капсулата им се спусна с парашут в казахската степ. ", "date": "2019.03.14", "title": "Двама американски астронавти и руски космонавт днес ще поемат към МКС"}
{"url": "https://www.24chasa.bg/novini/article/7347101", "text": "Омбудсманът Мая Манолова днес организира в Стара Загора тематична приемна за граждани в офиса на местния обществен посредник Надежда Чакърова – Николова. „Наистина безобразията продължават и може би е крайно време с промени в законодателството да им се сложи точка. Става дума за неравноправни клаузи, основно в договори между граждани и фирми за бързи кредити, между граждани и банки, които оскъпяват многократно получените суми“, подчерта на брифинг пред старозагорските журналисти омбудсманът. Манолова даде за пример жена, която е получила сума от бърз кредит в размер на 5 000 лв., а в момента дължи 15 000 лв., при положение, че е плащала в продължение на няколко години. Омбудсманът обясни, че става въпрос за минимум двойно увеличаване на дълговете срещу фирми за бързи кредити, като ситуацията и при банките е същата. Жалбоподателите твърдят, че има некоректно изчисляване на изискуемостта на задълженията - банките започват изпълнително производство в рамките, на което продават цялото имущество на длъжника. Част от хората са се жалвали, че това става и чрез нагласени търгове. Така гражданинът на практика остава без имущество и вечен длъжник. „Предприели сме действия, в началото на този месец, заедно с моя екип, представихме законопроект, който да защити гражданите срещу тези свръх привилегии на фирми за бързи кредити, на колекторски фирми, на банки, който представихме и в правната комисия, който беше припознат от депутати от правната комисия и внесен в парламента“, посочи Манолова. По думите й този законопроект дава гаранции на гражданите, че съдът служебно ще следи за наличието на неравноправни клаузи и в случай, че такива са налице, те ще бъдат обявявани за нищожни и така сумите няма да бъдат събирани. „По отношение на банките предлагаме да се даде възможност на длъжника да може да спре принудителното изпълнение. Тъй като банките сега по една облекчена процедура само въз основа на извлечения от сметки се снабдяват със заповед за незабавно изпълнение и започват да продават имуществото на длъжника“, каза Манолова. Тя допълни, че предлага още длъжникът да може да поиска от съда да направи проверка за наличието на равноправни клаузи, а също така и дали правилно е изчислен дългът, и дали коректно са пресметнати внесените вноски, лихвите и другите допълнителни разноски. „За съжаление и това е моето огромно притеснение – депутатите освен проектът, който им представихме са внесли и друг вариант, който отново ще остави ножа и хляба у банките и който няма да реши проблема на гражданите срещу свръхправомощията на банките“, предупреди омбудсманът. Тя изрази подозрение, че ще има опит в парламента, вместо страната ни да се съобрази с препоръките на ЕК, която е започнала наказателна процедура срещу България през м. януари т.г. и ни е предоставила двумесечен срок за промяна на законодателството и справяне с проблема, депутатите да имитират промяна. „Използвам и този случай от една приемна, свързана с финансовото робство на гражданите, че този път имитацията няма да мине. ЕК следи и ако България не направи адекватни промени в законодателството ще има и имуществени санкции, които за съжаление няма да бъдат платени нито от парламента, нито от правителството, ще ги платят българските граждани“, категорична бе Манолова. Тя каза още, че ще настоява за приемането на адекватни промени, които да защитят гражданите срещу безобразията на фирмите за бързи кредити, банки, различни монополисти, мобилни оператори, ВиК, „Топлофикации“, които в резултат на облекчените съдебни процедури „обезкостяват гражданите“. По-късно по покана на медицинските сестри от Казанлък омбудсманът отиде на място да чуе исканията на професионалистите по здравни грижи, които протестираха пред сградата на МБАЛ „Д-р Хр. Стамболски“ ЕООД. Медицинските сестри от Казанлък присъстваха на 6 март т.г. и на срещата, организирана от Манолова, в институцията на омбудсмана, на която разказаха, че протестират всеки ден от началото на м. февруари. Днес на протеста дойдоха медицински сестри, акушерки, лаборанти, рехабилитатори, кинезитерапевти, които настояха за достойни условия на труд, смяна на статута на лечебните заведения, осъвременяване на възнагражденията, получаване на поне две минимални работни заплати, връщане на медицинските стандарти по специалности, задължителен колективен трудов договор за всички структури в здравеопазването и др. Омбудсманът подкрепи исканията им като абсолютно справедливи, защото отношението към труда им е неуважително и абсурдно. Манолова акцентира, че трябва да получават минимум 900 лв., а не минималната работна заплата от по 600-700 лв. за висококвалифицирания си труд.", "date": "2019.03.14", "title": "Старозагорци се жалваха на Мая Манолова от банки и  колекторски фирми"}
{"url": "https://www.24chasa.bg/novini/article/7347185", "text": "Министър-председателят Бойко Борисов проведе двустранна среща с Шефик Джаферович, член на Председателството на Босна и Херцеговина, в рамките на Седмия глобален бакински форум, съобщиха от пресцентъра на Министерски съвет. В началото на разговора българският премиер запозна Джаферович със задълбочаването на енергийното сътрудничество между България и Азербайджан, което бе обсъдено по време на форума. А след това министър-председателят изрази отново последователната подкрепа на България за европейската и евроатлантическата интеграция на Босна и Херцеговина. „Приветстваме решението на Босна и Херцеговина да подпише Споразумението за намаляване на роуминг таксите между държавите от Западните Балкани, което ще даде основа за започване на преговори между Западните Балкани и ЕС за намаляване на роуминга“, посочи премиерът Борисов. Той подчерта, че това е в съзвучие с приетия на Срещата на върха през май 2018 г. Софийски дневен ред и в подкрепа на свързаността в региона - дигитална, инфраструктурна, енергийна и между хората. „Много се радвам да се видим на форума, но най-вече да ви благодарим - защото вие сте човекът, заради който по време на председателството на Съвета на ЕС вашата държава направи много по темата за интеграцията на Западните Балкани“, обърна се към българския премиер Шефик Джаферович. Той подчерта пред Борисов, че с всеки свой жест и постъпка българският премиер е показвал, че работи за сътрудничество, уважение, мир и стабилност на Балканите, показвайки как различните народи и култури живеят в единство.", "date": "2019.03.14", "title": "Джаферович към Борисов: България направи много за интеграцията на Западните Балкани"}
{"url": "https://www.24chasa.bg/novini/article/7347125", "text": "На снимка от Червената планета беше увековечена отломка, приличаща на част от извънземен кораб, с което отново се разгоряха дебатите относно \"марсианците\", пише сайтът Лайф. Кадърът се появи в канала на Ютюб Secureteam10. Той е много популярен и е следен от 2 милиона потребители. Именно в тази платформа беше публикувана снимката, направена от марсоход, на която е изобразен странен обект. По думите на представителя на канала Тайлър Глюкнер триъгълният приличащ на метален предмет е с идеален кръгъл отвор в средата и е бил изкуствено създаден от изчезнала цивилизация, предава БТА. На пръв поглед отломката прилича на камък със странна форма. Но при по-подробно разглеждане става видно, че обектът има доста сложна структура. Отворът в средата е със съвършена форма, а триъгълникът изглежда сгънат. ", "date": "2019.03.14", "title": "На Марс заснеха отломка, подобна на част от извънземен кораб (Видео)"}
{"url": "https://www.24chasa.bg/novini/article/7347204", "text": "Румънското правителство съобщи, че лазерът, инсталиран в южния град Мъгуреле, недалеч от Букурещ, е достигнал максималната си мощност от 10 петавата или \"една десета от мощността на Слънцето на Земята, концентрирана в един лъч светлина\", предаде Аджерпрес, цитирана от БТА. Системата, чието изграждане в рамките на Института по физика и ядрено инженерство в Мъгуреле започна през септември 2016 г., е достигнала при финалното си тестване на 7 март мощност от над 10 петавата - най-голямата в света. Събитието беше отбелязано официално вчера, а ден по-рано румънският премиер Виорика Дънчила изпрати поздравително писмо до екипа изследователи и ги увери в цялата подкрепа от страна на правителството към проекта ELI-NP (Extreme Light Infrastructure - Nuclear Physics) за изграждане на най-мощния лазер в света. Проектът ELI-NP, включващ над 120 румънски и чуждестранни учени, е на обща стойност 356 милиона евро, от които 311 милиона евро са осигурени от еврофондове. Той представлява румънският компонент от паневропейския проект ELI, стартиран през 2005 г. и включващ 13 европейски страни, който се очаква да се превърне в най-модерната световна структура за изследване на фотонното лъчение с екстремни характеристики. Другите два компонента ще бъдат изградени в Чехия и Унгария. \"Това е един много голям ден за нас, много важен ден. Съобщаваме резултатите от тестовете за мощността на лазерната система ELI-NP в Мъгуреле. Мога да ви кажа, че беше постигната по-голяма мощност, отколкото сме мечтали - 10,88 петавата (...) Една десета част от мощността на Слънцето на Земята, концентрирана в един лъч светлина\", заяви директорът на проекта ELI-NP Николае Замфир. Той изтъкна, че \"това е голямо научно постижение и премиера в световен план\". \"С помощта на този лазер можем да създаваме нови явления, да проследяваме поведението на материята в екстремни условия, каквито досега нямаше на Земята, може би във Вселената съществуват и ще се опитаме да разкрием някои от тайните на Вселената\", посочи още Замфир. Министърът на науката и иновациите Николае Хурдук поздрави екипа учени от Мъгуреле и заяви, че подобно постижение показва, че хората на науката в Румъния могат да постигат резултати, които ги поставят на най-високо ниво в световен план.", "date": "2019.03.14", "title": "Румъния се похвали с най-мощния лазер\nв света"}
{"url": "https://www.24chasa.bg/novini/article/7347205", "text": "За пръв път в парламента във Великобритания се допуска гласуване за втори референдум за Брекзит. След вчерашния безпрецедентно бурен ден в британския парламент, днешният се очертава да е не по-малко хаотичен и непредсказуем, защото ще се гласува по предложението на премиерката Тереза Мей за отсрочка на Брекзит, предаде Ройтерс. Председателят на Камарата на общините Джон Бъркоу е допуснал до гласуване четири поправки по правителственото предложение, което по принцип дава две възможности. Първата е за кратка отсрочка на излизането от ЕС, насрочено за 29 март, ако до 20 март се приеме споразумение с ЕС за организиран и плавен Брекзит. Засега е налично само едно такова споразумение - това, постигнато от премиерката Тереза Мей, което обаче вече два пъти беше отхвърлено с огромно мнозинство в британския парламент. Другата възможност, зададена от правителството, е за по-дълго забавяне, ако не може да се постигне споразумение навреме, предаде БТА.  към предложението на правителството е на група независими депутати и предвижда отсрочката да се използва за провеждане на втори референдум, на който да се постави въпросът за запазването на британското членство в ЕС. Под това предложение са се подписали около 30 депутати.  е на опозиционната Лейбъристка партия и е внесено от лидера й Джереми Корбин. То призовава Мей да използва отсрочката на Брекзит, за да се потърси нов подход към консенсус, като се даде време на парламента за \"намирането на мнозинство за различен подход\" към консенсус. Този нов подход обаче изисква окончателно отхвърляне на плана на Тереза Мей за Брекзит и изключване на излизането от ЕС без споразумение.  всъщност е план, предложен от редица депутати, както от Консервативната партия на премиерката, така и от опозиционни партии. Той предвижда контролът над дневния ред на парламента да бъде поет от самите депутати (при сегашния правилник правителството определя какво се дебатира в парламента - б.р.). Депутатите, стоящи зад този план искат да наложат бъдеща дискусия за опциите за Брекзит, за да се намери накрая мнозинство, което да се обедини около някоя от опциите и така да се излезе от сегашната задънена улица. , внесено от лейбъриста Крис Брайънт, има за цел да попречи на премиерката Мей да внесе отново за трето гласуване отхвърленото вече два пъти споразумение за условията за Брекзит, което тя постигна с ЕС. Говорител на премиерката каза днес, че споразумението може да бъде внесено отново, ако правителството прецени, че обстоятелствата са благоприятни за това. \"Ако почувстваме, че си струва да го подложим на ново гласуване, това и ще направим. Но то ще се реши според обстоятелствата към момента\", каза тя. Британските медии са пълни с твърдения от анонимни източници, че е в ход мощен натиск на премиерката и нейния екип върху привържениците на твърд Брекзит или на Брекзит без споразумение, както и върху депутатите от северноирландската Демократична юнионистка партия, които крепят правителственото мнозинство. Целта е те да бъдат убедени, че ако не променят позицията си и не подкрепят споразумението на Мей, ще пропуснат не само шанса за скорошен Брекзит с минимални рискове, произтичащи от предпазния механизъм по ирландската граница (от което те толкова много се страхуват), но може и въобще да не се стигне до Брекзит при по-дълго отлагане с твърде неясен изход. Има индикации, че този натиск вече дава резултати и доста от онези, които отхвърлиха на два пъти споразумението, изглеждат склонни да му дадат \"зелена улица\" пред неизвестността на едно отлагане. Тук вече въпросът е ще стигне ли времето да се извърши такава дълбока промяна на съотношението на силите в парламента. \"Дейли телеграф\" , цитиран от Ройтерс, съобщи днес, че управляващата Консервативна партия ще нареди на своите депутати да гласуват и срещу четирите предложени поправки към правителствения проект за отсрочване на Брекзит. Вестникът се позовава на изказване на главния организатор на консервативната парламентарна група Джулиан Смит. Тази сутрин вторият човек в кабинета на Мей, който е неин фактически заместник - Дейвид Лидингтън, каза, че ако до 20 март няма гласувано от парламента споразумение за Брекзит, правителството ще даде на парламента възможност да определи чрез гласувания как да се процедира по-нататък. Правителството предлага да се иска 3-месечна отсрочка на излизането от ЕС, но при положение, че споразумението за Брекзит се гласува до 20 март. Лидингтън обаче поясни, че е възможно да се наложи много по-дълго удължаване на периода по член 50, ако няма одобрено споразумение. \"Правителството осъзнава, че Камарата на общините ще има нужда от време, за да обсъди потенциалните пътища напред при такъв сценарий. Затова то ще инициира такъв процес в двете седмици след мартенската среща на върха на ЕС (22-23 март), за да позволи на депутатите да намерят мнозинство, около което да се обединят, за да се върви напред\", посочи Лидингтън.", "date": "2019.03.14", "title": "В Лондон гласуват за втори референдум за Брекзит"}
{"url": "https://www.24chasa.bg/novini/article/7347234", "text": "\"Аз помня навремето в училище давахме дежурства, имаше екипи от самите ученици, които се включваха в опазването на реда. Трябва да има такива инициативи, които да ангажират младежите с общественополезна работа, да ги ангажират с реда в училище.\" Това коментира вътрешният министър Младен Маринов във Велико Търново по повод  . \"Доколкото знам там случката се случила предния ден, а на следващия това момиче си връща, пак говорим за напрежение и за липса на възможност за културно решаване на споровете\", каза министърът. Според него такива случаи започват да стават ежедневие, което показва, че има натрупана агресия у подрастващите. Маринов посочи, че ако вървим към решаване на проблемите с физическа охрана в училище, няма да стигнем доникъде. \"Не смятам че е редно в училището да има полицаи, както и всичко да се гради само на присъствието на някаква охрана. Трябва първо да се види къде са причините за тази агресия\", каза той. Според него проблемът е във възпитанието и във възможността да се решават споровете по цивилизован начин. \"Явно е изгубен диалогът със семейство, с родители, между тях самите\", каза Маринов.", "date": "2019.03.14", "title": "Младен Маринов: Трябва учениците да бъдат ангажирани с реда в училище"}
{"url": "https://www.24chasa.bg/novini/article/7347242", "text": "Руският външен министър Сергей Лавров подчерта пред венецуелския си колега Хорхе Ареаса на среща във Виена, че е много важно да се потърси развръзка на ситуацията в страната му без силова намеса отвън. Това предаде ТАСС, като се позова на руското външно ведомство, съобщи БТА. При обсъждане на ситуацията във Венецуела и района бе изтъкнато колко важно е да се намери мирно политическо решение на вътрешните разногласия в тази страна, без деструктивна и още повече силова намеса отвън, посочи министерството. Дипломати от множество страни бойкотираха днес изказването на Ареаса на среща на ООН във Виена в знак на протест срещу политиката на венецуелския президент Николас Мадуро, предаде Франс прес. Няколко десетки представители от латиноамерикански страни, от САЩ, Канада и страни в Европа, включително Франция, напуснаха пълната с няколкостотин делегати конферентна зала, когато венецуелският външен министър застана на трибуната на министерска среща на Комисията на ООН по наркотичните вещества. \"Членовете на делегацията на Венецуела тук днес представляват правителството на Николас Мадуро и следователно не може да бъдат смятани за изразители на венецуелския народ\", каза за медиите говорител на американската делегация. В речта си Ареаса заяви, че борбата с наркотиците може да се води единство по многонационален начин и разкритикува \"едностранните икономически мерки\" на САЩ, които според него са стрували милиарди долари на страната му и са отслабили финансовия й капацитет да се бори срещу дрогата. \"Днес мултилатералният модел е застрашен и положението във Венецуела е пример за това. Американското правителство заплаши нашия народ с военна агресия и употреба на сила в нарушение на Устава на ООН\", добави той. От днес до 22 март във Виена се състои годишната среща на Комисията по наркотичните вещества към Службата на ООН по наркотиците и престъпността (UNODC).", "date": "2019.03.14", "title": "Лавров: Във Венецуела да се търси развръзка без силова намеса отвън"}
{"url": "https://www.24chasa.bg/novini/article/7347256", "text": "Наш дълг е да отправим послание, че не сме забравили сирийския народ. Това заяви вицепремиерът Екатерина Захариева, която участва в Брюксел в поредната конференция за Сирия, предаде БТА. По нейните думи още на първата подобна среща преди осем години са били обсъждани същите въпроси, каквито и днес. Все още над 11 милиона сирийци се нуждаят от хуманитарна помощ, отбеляза тя. Захариева добави, че все още е далеч началото на възстановяването на страната. По-лесно се руши, отколкото се създава. Време е да започне политическият процес с участието на всички части от сирийското общество, включително с бежанците извън Сирия, посочи вицепремиерът. Тя отбеляза, че е необходимо да бъде изказана благодарност на страните, приютили сирийските бежанци, особено на Йордания и Турция, както и да бъдат осигурени за тях средства от ЕС. В сирийското общество няма как да има помирение, ако престъпниците от режима и въоръжени групи не получат заслуженото наказание, а жертвите и техните семейства не намерят справедливост, коментира Захариева. В отговор на въпрос тя уточни, че в България има нула процента натиск по границата. Предоставянето на помощ за съседните на Сирия държави са пари за нашата сигурност, добави вицепремиерът. Тя уточни, че нашата страна осигурява до 2023 година 1,9 милиона евро по механизма на ЕС, както и 150 хиляди евро за тази година за прогонените от домовете си, но останали в родината си сирийци. По нейните думи ЕС няма интерес от прекратяване на предприсъединителните преговори с Турция. Голяма част от турското общество е проевропейско и иска Турция да стане част от ЕС, когато е готова. Турция трябва да извърши необходимите реформи и да се стреми към членство в ЕС, заяви вицепремиерът. По нейните думи българската позиция е да се полагат усилия за връщането на Турция на пътя на реформите, а не за прекратяване на преговорите.", "date": "2019.03.14", "title": "Захариева: Помощите за съседите на Сирия са пари за нашата сигурност"}
{"url": "https://www.24chasa.bg/novini/article/7347260", "text": "Специализирана операция срещу разпространението на наркотици е проведена вчера в Стара Загора. Полицейските действия са предприети от служители на сектор „Наркотици“, ГДНП. Установени и задържани са общо петима мъже в момент на покупко-продажба на наркотични вещества. При проведените от служители на ГДНП и Първо РУ-Стара Загора допълнителни действия по разследването – личен обиск и претърсвания на два адреса, ползвани от двама от задържаните, са намерени и иззети различни по вид наркотични вещества и пари, съобщиха от пресцентъра на МВР. На двама от задържаните – мъж на 40 години, от Стара Загора, известен на полицията и съдебните власти за трафик на жени, държане на непълнолетна против волята й и средна телесна повреда и на 17-годишен младеж са повдигнати обвинения. 40-годишният ще отговаря по чл. чл. 354а, ал. 1 от Наказателния кодекс (за разпространение на наркотици), а на 17-годишния обвинението е по чл. 354а, ал. 3 (за държане на наркотични вещества). По случая е образувано досъдебно производство в Първо РУ - Стара Загора. С постановление на окръжен прокурор 40-годишният е задържан за 72 часа. Работата по случая продължава под надзора на Окръжната прокуратура в Стара Загора.", "date": "2019.03.14", "title": "Задържаха петима наркодилъри в Стара Загора"}
{"url": "https://www.24chasa.bg/novini/article/7347637", "text": "Депутатите в британската Камара на общините гласуваха за удължаване на член 50 от Лисабонския договор и отлагане на Брекзит. С 412 гласа „за“ срещу 202 „против“ беше подкрепено искането на правителството да поиска от ЕС отлагане на датата на излизане, насрочено за 29 март, съобщи  . Гласуването означава, че Тереза Мей може да поиска отлагане на Брекзит до 30 юни, ако депутатите подкрепят сделката й при трето гласуване следващата седмица. В противен случай отлагането ще бъде за по-дълго време. В крайна сметка всичко ще зависи дали ЕС ще приеме мотивите за отлагането. Лидерът на лейбъристите Джеръми Корбин заяви след гласуването, че Мей трябва да приеме, че нейната сделка и излизането без сделка не са осъществими. Иначе правителството може да си поеме дъх, защото всички внесени по-рано поправки, бяха отхвърлени, някои от буквално на косъм. Само с два гласа бе отхвърлена може би най-съществената - тази на Хилари Бен, която предвиждаше следващата сряда да бъде посветена на дебат за поставяне началото на процес депутатите да проведат пробни гласувания на алтернативи на Брекзит, или с други думи парламентът да поеме контрол върху Брекзит. Само с три гласа бе отхвърлена поправка член 50 да бъде удължен само до 30 юни. И само със 16 гласа предложението на лейбъристите за удължаване на член 50, за да се даде време на депутатите да постигнат консенсус за различен подход към Брекзит. Голямо поражение претърпя първата по рода си поправка за провеждане на втори референдум. Тя бе на Сара Уоластън за отлагане на Брекзит за осигуряване на време за провеждане на референдум. Поражението обаче се дължи на дадените инструкции на лейбъристите да се въздържат, защото официалната линия на партията е, че този вот е за отлагане на Брекзит, а не за референдум. Главният преговарящ на Европейския съюз за Брекзит Мишел Барние написа в Туитър, че е решен да защитава интересите на Съюза и да изгради амбициозни бъдещи отнощения между Общността и Обединеното кралство възможно най-бързо.", "date": "2019.03.14", "title": "Британският парламент одобри отлагане на Брекзит"}
{"url": "https://www.24chasa.bg/novini/article/7347528", "text": "Британските депутати отхвърлиха днес поправка, призоваваща правителството да отложи Брекзит и да организира втори референдум за членството на Обединеното кралство в ЕС, съобщи Ройтерс, цитирана от БТА. Общо 334 депутати гласуваха против поправката, а само 85 я подкрепиха. Днешното гласуване в Камарата на общините се състоя близо три години след референдума през юни 2016 г., на който британците гласуваха за напускане на ЕС, и 15 дни преди датата 29 март, на която Великобритания теоретично трябва да излезе от ЕС. Британските депутати отхвърлиха с 2 гласа разлика поправка, предвиждаща да даде на парламента контрола върху дневния ред с цел намиране на мнозинство за алтернативен път към Брекзит. Против мярката гласуваха 314 депутати, а в нейна подкрепа - 312, съобщи Ройтерс. При сегашния правилник правителството определя какво се дебатира в парламента. Камарата на общините на британския парламент прие предложението на правителството да поиска от ЕС отлагане на датата на Брекзит, съобщи Ройтерс. Предложението за отлагане на излизането, което сега е насрочено за 29 март, бе подкрепено от 412 депутати, а 202 гласуваха против.", "date": "2019.03.14", "title": "Отхвърлиха искането за отлагане на Брекзит и организирането на нов референдум (Обновена)"}
{"url": "https://www.24chasa.bg/novini/article/7347527", "text": "Всеки клиент, посетил някой от центровете за обслужване на клиенти на електроразпределителното дружество “Енерго-Про” на 15 март - световния Ден на потребителя, може да се включи в томбола, съобщи компанията, която доставя ток в Североизточна България. За целта той трябва да попълни талон за участие със своите актуални данни и да го пусне сгънат в кутия, поставена специално за целта. Специалистите на компанията в центровете за обслужване ще окажат съдействие на всеки клиент за участие в томболата за награди. Участието е безплатно и в нея може да се включи всяко пълнолетно физическо лице, което е потребител на електрическа енергия и е клиент на компаниите от групата - “Енерго-Про Варна”, “Енерго-Про продажби”, “Енерго-Про енергийни услуги” и “Електроразпределение Север”. Ще бъдат раздадени общо 55 награди – сувенири с логото на “Енерго-Про” и по 5 за всеки от единадесетте центъра за обслужване на клиенти на територията на Североизточна България. Печелившите в томболата ще бъдат изтеглени на 21 март 2019 г. в присъствието на нотариус. Три имена на спечелилите участници ще бъдат обявени на интернет страницата на “Енерго-Про Варна”, както и във всички центрове за обслужване на клиенти на компанията на 22 март 2019 година. ", "date": "2019.03.14", "title": "“Енерго-Про” с томбола за Деня на потребителя"}
{"url": "https://www.24chasa.bg/novini/article/7347535", "text": "Paйфaйзeн Бaнк Интернешанъл имa нaмepeниe дa paзшиpи пазарния си дял в България. Това съобщи глaвният изпълнитeлeн диpeктop Йoxaн Щpoбъл при пpeдcтaвянeтo на анализ зa дeйнocттa на кредитната институция зa 2018 г. По неофициална информация интерес имало към две банки, но към момента от Райфайзенбанк само оглеждали българския пазар, казаха запознати. От доклада се вижда, че в Югоизточна Европа България отчита най-голям ръст на активите - 10,7%, и достигат 7,78 млрд. лв. Председателят на Управителния съвет на Райфайзенбанк у нас Оливер Рьогъл представи анализ за предходната година. Той акцентира, че през 2018 кредитният портфейл е достигнал близо 5 млрд. лв. спрямо 4,36 млрд. лв. за предходната година. Банката отчита повишаване при кредитирането с 14,6% през 2018-а спрямо 2017 г. Като при корпоративните кредити ръстът е 16% и кредитният портфейл надхвърли 2,23 млрд. лв., спрямо 1,9 млрд. лв. през 2017 г. Печалбата на банката през 2018-а след данъците се е понижила до 131,5 млн. лв. спрямо 2017 г. когато е била 134,5 млн. лв.", "date": "2019.03.14", "title": "“Райфайзен” оглежда пазара, мисли дали да купи 2 банки у нас"}
{"url": "https://www.24chasa.bg/novini/article/7347565", "text": "Жозеф Дол - началникът на Бойко Борисов по европейска партийна линия, пусна писмо до десните у нас със съвет да направят общ фронт и заедно да отидат на изборите на 26 май. Получатели са лидерът на ГЕРБ Бойко Борисов, Атанас Атанасов - на ДСБ, Димитър Делчев - “България на гражданите”, и Румен Христов на СДС. Председателят на Европейската народна партия дава директен съвет на лидерите на партиите от семейството на ЕНП:  Дол е убеден, че само чрез съвместна работа ще бъде увеличено представителството на ЕНП в Европейския парламент, което пък ще гарантира избора на Манфред Вебер за президент на Европейската комисия Десните получатели се въздържаха от бърз отговор на Дол. Неофициално откъм ГЕРБ показаха, че предпочитат първо да дадат възможност малките партии да коментират и направят евентуална заявка за общи действия. В най-старата партия - член на ЕНП в България - СДС, също не бързат с реакциите си. Причината е, че за петък е насрочено заседание на ръководството ѝ. Националният съвет ще решава именно за коалиционната политика на сините за изборите напролет. Затова лидерът Румен Христов обясни, че няма правомощия да вземе отношение по писмото на Дол. Той обаче напомни, че винаги през годините СДС е бил радетел на обединението вдясно Само от ДСБ - партията на генерал Атанас Атанасов, побързаха да изпратят своя отговор на Дол - категоричен отказ за общи действия с партията на Бойко Борисов. Бившият шеф на контраразузнаването не харесва, че ГЕРБ действал в синхрон с популистки сили, че не заклеймили унгарския премиер Виктор Орбан, нито подкрепили румънката Лаура Кьовеши за европрокурор. Не е ясно ДСБ на какво точно може да разчита в европейските избори. Реформаторският блок, който участва в първото правителство на Бойко Борисов, на последните европейски избори е получил малко над 144 хиляди гласа. На този вот ГЕРБ има почти 5 пъти повече гласове - над 680 хиляди. Атанас Атанасов за последно се е явил на избори почти сам на парламентарния вот през 2017 година, когато партията му е получила скромните 86 хиляди гласа. Най-вероятно генералът ще остане все така неразбран от електората, добре информиран за политическите си конкуренти, но извън реалната дясна политика. Някъде там ще бъде и Димитър Делчев, който наследи Меглена Кунева след излизането ѝ като вицепремиер на Бойко Борисов.", "date": "2019.03.14", "title": "Кой тук вдясно (не) разбра Жозеф Дол  -  шефа  на Борисов?"}
{"url": "https://www.24chasa.bg/novini/article/7347538", "text": "Спорове по концесии ще могат да се решават и чрез арбитраж. Това предвиждат промени в закона, приети окончателно от депутатите в четвъртък. Новите текстове бяха гласувани, за да може да дойдат повече кандидати за летище София. Това е и препоръка на Световната банка, която е единият от консултантите при концесионирането на софийското летище. Арбитраж може да има обаче само за обекти с активи над 5 186 000 евро. Този праг се поставя, тъй като и общините дават обекти на концесия, а те трудно биха издържали на арбитражни дела. Друга важна промяна е солидарната отговорност на участващите в концесията фирми. В такива процедури се явяват обединения - може да са оператор на летище, финансова институция и строител. Досега те носеха равни отговорности, което отблъсквало фирмите. Вече солидарната отговорност ще зависи от размера на участието на всяка фирма. В началото на февруари транспортното министерство удължи за четвърти път срока за оферти за летището. Те ще се приемат до 3 април, а ще бъдат отворени на следващия ден.", "date": "2019.03.14", "title": "Концесии на арбитраж, за да има повече кандидати за летището"}
{"url": "https://www.24chasa.bg/novini/article/7347588", "text": "След като станах министър на вътрешните работи се натъкнах на много тревожна статистика. Годишно над 1000 души загиваха по пътя. С много работа, контрол и информационни кампании намалихме жертвите наполовина. Това заяви пред журналисти в Горна Оряховица председателят на ПГ на ГЕРБ и председател на Комисията по вътрешна сигурност и обществен ред Цветан Цветанов, цитиран от пресцентъра на ГЕРБ. Той сподели своята увереност, че за да има по-голяма толерантност на пътя, трябва редовно да се провеждат информационни кампании както сред децата, така и сред родителите. „За да се намалят жертвите по пътищата, трябва да се промени манталитетът на водачите. Ако информационните кампании обхванат достатъчен брой ученици и до тях стигнат правилните послания – след като завършат образованието си и станат пълноправни шофьори те ще бъдат по-толерантни и разумни“, отбеляза Цветанов. „Не може при всеки инцидент на пътя да се вини държавата. Каква вина носим ние, ако родители предоставят семейния си автомобил на своето 18-годишно дете, което отскоро има книжка, и то предизвика ПТП. Да не говорим, че по закон младите шофьори известно време трябва да сядат зад волана само с придружител“, подчерта председателят на ПГ на ГЕРБ. Той бе категоричен, че държавата има отговорност да поддържа добро състояние на пътната инфраструктура, да строи магистрали, да облекчава трафика както в градовете, така и между различни населени места. „Впечатление прави, че българинът става доста по-отговорен и толерантен на пътя след като премине границата. В Западна Европа санкциите са доста сериозни и там няма компромис. Неслучайно ние искаме сега да има по-сериозен видеоконтрол и поредица от камери на даден път да отчитат средната скорост на автомобилите“, коментира той. Според него ефективните присъди при участие в ПТП с жертви имат също превантивен ефект върху водачите. Цветан Цветанов, който говори пред медиите непосредствено преди концерт срещу агресията на пътя, оцени високо усилията на младите хора от Сдружение „G.O., Wake up!“ да бъде изграден полигон за обучение по пътна безопасност в Горна Оряховица и подчерта, че трябва да се търси опцията подобни проекти да се финансират и от Фонд „Пътна безопасност“. Той обясни, че докато е бил вътрешен министър е направена законова промяна, с която е било регламентирано 50% от глобите да отиват за информационни кампании, целящи да допринесат за по-голямата толерантност на пътя.", "date": "2019.03.14", "title": "Цветанов: Жертвите по пътищата ще намалеят, ако се промени манталитетът на шофьорите"}
{"url": "https://www.24chasa.bg/novini/article/7347500", "text": "Американският президент Доналд Тръмп спря полетите на всички самолети “Боинг 737 Макс 8” и “Макс 9” след катастрофата в Етиопия, при която загинаха 157 души от 35 страни, предаде Ройтерс. “Самолетите ще останат на земята. Сигурността на американците, на всички хора, е от първостепенно значение”, каза Тръмп. Федералната авиационна администрация в САЩ обясни, че временно спира машините от новото поколение на “Боинг”, защото има нови доказателства, събрани на мястото на трагедията в Етиопия. Те показвали съвпадения между катастрофата край Адис Абеба и тази в Индонезия на същия модел боинг миналия октомври, в която загинаха 189 души. Необходими са още разследвания дали причината за двата инцидента е една и съща, съобщи “Гийк Уайър”. След забраната настъпи хаос с полетите в САЩ. Пътниците на 3 американски авиокомпании са засегнати от нея. Заради решението се налага смяна на 72 машини и пререзервации на полети. Пътниците, които са били на борда на самолетите от забранения модел, научиха за забраната след кацане. Русия закри въздушното пространство за пътнически самолети “Боинг 737 Maкс”, съобщи РИА Новости. Преди това Канада се присъедини към десетки държави, които решиха да затворят въздушното си пространство за този модел. Черните кутии на катастрофиралия етиопски “Боинг 737 Макс 8”, съдържащи данните за полета и запис от разговорите в пилотската кабина, бяха докарани във френската Служба за разследване и анализ на безопасността на гражданската авиация в Париж. Данните от черните кутии трябва да дадат отговор на въпроса защо “Боинг 737 Макс 8” на Етиопските авиолинии се е врязал почти вертикално в земята само шест минути след излитането си. Говорител на френската служба каза, че не знае в какво състояние са черните кутии. ", "date": "2019.03.14", "title": "Тръмп свали “Боинг 737 Макс”, Русия и Канада го забраниха (обзор)"}
{"url": "https://www.24chasa.bg/novini/article/7347465", "text": "Най-рано след четири години България ще може да получи първите два изтребителя F-16, ако договорът за доставка бъде подписан до лятото. Това обясниха от компанията производител на американските бойни самолети \"Локхийд Мартин\", цитирани от Процесът на преговорите между България и САЩ продължава, след като парламентът разреши отклонение от първоначално заложените 1,8 млрд. лв. за нови изтребители. Още не е ясно за каква цена се преговаря. Очаква се обаче страната ни да получи осем нови бойни самолета на три транша - първо два, после още четири и накрая последните два. За тях, според производителя, ще трябва обучение на поне 16-има пилоти. „Цената е въпрос, който се уточнява между правителството, а разсроченото плащане е въпрос на преговори. Очакваме обучението на пилотите да е между 2021 и 2022 г.”, заяви мениджърът \"Международно бизнес развитие\" за F-16 в \"Локхийд Мартин\" Джим Робинсън. „Обучението най-вероятно ще е в САЩ и ще отнеме между 9 месеца и година за един пилот. Готови сме да обучаваме и опитни, и нови летци”, каза Дан Сивил, пилот-консултантът на \"Локхийд Мартин\" по интерфейса на изтребителите.", "date": "2019.03.14", "title": "\"Локхийд Мартин\": България ще получи първите два Ф-16 след 4 години (Видео)"}
{"url": "https://www.24chasa.bg/novini/article/7347481", "text": "Камарата на представителите на САЩ одобри днес юридически необвързваща резолюция, която призовава докладът от разследването на специалния прокурор Робърт Мълър за ролята на Русия в изборите през 2016 г. да бъде представен на Конгреса и да стане публично достояние, предаде Ройтерс. Документът бе приет с 420 гласа \"за\" и нито един \"против\". Той поставя натиск върху главния прокурор на САЩ Уилям Бар, на когото Мълър ще предаде доклада, когато бъде изготвен, да го направи общодостъпен, предаде БТА. Агент на ФБР, помагал в разследването на връзки между предизборната кампания на Доналд Тръмп и Русия, е казал, че във федералната агенция не е имало заговор да се попречи на републиканеца да стане президент, предаде Асошиейтед прес. Питър Стрък е заявил това миналата година на среща при закрити врата с конгресмени. Най-високопоставеният републиканец в правосъдната комисия на долната камара Дъг Колинс публикува стенограма от разговора днес. Стрък каза, че не е заговорничил с юристка от ФБР, с която си е писал есемеси с послания против Тръмп, за възпрепятстване на милиардера да бъде избран. Стрък бе отстранен през 2017 г. от екипа на Мълър след разкритията за съобщенията, които си е разменял с Лиза Пейдж.", "date": "2019.03.14", "title": "Конгресмени от САЩ искат докладът за ролята на Русия в изборите да стане публичен"}
{"url": "https://www.24chasa.bg/novini/article/7347486", "text": "Интерпол е издал по искане на Турция заповед за задържане за 20 саудитски граждани, заподозрени за убийството на саудитския журналист Джамал Кашоги, съобщава в.\"Дейли сабах\", цитиран от БТА. Според вестника заподозрените, за които е издадена заповед за задържане, са членове на така наречения екип за екзекуция, който се е върнал в Саудитска Арабия след убийството на Кашоги в саудитското консулство в Истанбул на 2 октомври 2018 г. Издаването на \"червена бюлетина\" на Интерпол означава, че заподозрените ще бъдат издирвани за арест в целия свят. Турските власти обвиняват заподозрените, че са пристигнали в Турция за извършване на убийството на Кашоги. Заподозрените включват и група, която е отговаряла за разчленяване на тялото на убития журналист. Службата на прессъветника на турското министерство на правосъдието е съобщила в Туитър, че Турция е поискала на 15 ноември 2018 г. и на 21 декември 2018 г. издаване на червена бюлетина съответно за 18 и за двама души, заподозрени във връзка с убийството на Кашоги, съобщава турският телевизионен канал НТВ. От службата посочват, че въз основа на искането на Турция, Главният секретариат на Интерпол е издал на 1 март 2019 г. червена бюлетина. Журналистът Джамал Кашоги, който критикуваше властите в Рияд, е бил убит от саудитски агенти при посещение в генералното консулство на Саудитска Арабия в Истанбул на 2 октомври. Останките му все още не са намерени. Смята се, че след убийството, тялото на журналиста е било разчленено и унищожено.", "date": "2019.03.14", "title": "Интерпол издал заповед за задържане на 20 саудитци заради убийството на Кашоги"}
{"url": "https://www.24chasa.bg/novini/article/7347495", "text": ", е подал оставка, съобщи . Прокуратурата продължава разследването на случая. По думите му физическата сила била неизбежна и е спасила децата от по-тежки последствия. А експерти настояват за спешни обучения на учителите как да действат при подобни ситуации. Георги бил повикан от секретарката, за да разтърве биещите се момичета, едно от които - Барбара, е дете със специални потребности. \"С четирима човека се е сбила в този ден. Побесняла, тръгнала с един да се бие, после - с друг, набила е учителката - ударила я е няколко пъти по краката, по рамене. То беше нещо кошмарно, то се дърпаха коси, то бой\", каза пред   възпитателят Георги Димитров. Възпитателят, който е и бивш треньор по борба, извил ръката на едно от момичета, но това не помогнало. Затова решил да използва повече сила. \"За момента това ми дойде... То не е програмирано, нямах време да помисля и за една секунда. За мен беше много стресиращ фактор\", заяви Димитров. Междувременно на територията на цялата област е започнала подписка в негова защита. За случая стана ясно след появило се видео, на което се вижда как преподавателят разтървава бой между ученички в класната стая, използвайки физическа сила.", "date": "2019.03.14", "title": "Възпитателят, разтървал с юмруци ученички, с оставка. Вдигат се в негова защита (Обновена, видео)"}
{"url": "https://www.24chasa.bg/novini/article/7347493", "text": "Българските власти са предприели стъпки за съдебно преследване и наказване на длъжностни лица, извършили посегателства върху човешките права, но правителствените действия са недостатъчни и безнаказаността е проблем. Това посочва за България най-новият 43-и годишен доклад на Държавния департамент на САЩ за състоянието на човешките права по света. В резюмето на 33-те страници, посветени на България, се посочва, че основните проблемите във връзка с човешките права включват физическото малтретиране на арестанти и затворници от страна на длъжностни лица; тежките условия в затворите и местата за задържане; корупцията, неефикасността и липсата на отчетност в съдебната система; лошо отношение към мигрантите и хората, търсещи убежище; корупцията във всички правителствени подразделения и насилието срещу етнически малцинства. Над 40% от хората в българските затвори се оплакват от физическо насилие от властите, се уточнява в доклада. Като пример се посочва арестът на бившата кметица на столичния район “Младост” Десислава Иванчева и заместничката ѝ Биляна Иванова. В доклада пише, че законът гарантира свободата на словото в България, включително на печата, и правителството като цяло спазва това право. При все това се запазва безпокойството, че корпоративен и политически натиск, съчетан със засилващо се и непрозрачно съсредоточаване на медийна собственост и разпространителски мрежи, както и правителствено регулиране на ресурсите и подкрепата за медиите, е нанесло сериозни вреди на медийния плурализъм. Отбелязан е и ограниченият достъп на хора с увреждания до обществени сгради и транспорт. В доклада се припомня, че в продължение на месеци майки на деца с увреждания протестираха пред парламента. ", "date": "2019.03.14", "title": "Докладът на Държавния департамент на САЩ:  Малтретирате  затворници, мигранти"}
{"url": "https://www.24chasa.bg/novini/article/7347358", "text": "Румънската нискотарифна авиокомпания БлуЕър (Blue Air) ще вземе окончателно решение за поръчката на 12 самолета Боинг 737 МАКС 8 едва след приключването на разследването на фаталната катастрофа на един от самолетите на Етиопските авиолинии през уикенда, заяви за Ройтерс генералният директор на компанията Мариус Пую, цитиран от БТА. Пую посочи, че неговата компания \"наблюдава ситуацията много внимателно\". \"Ние се доверяваме на правантивното спиране на полетите в цял свят - решение, което поставя сигурността на гражданската аавиация на първо място\", заяви генералният директор на БлуЕър, като добави, че е било планирано първият самолет Боинг 737 МАКС 8 да пристигне в Румъния това лято. \"Ние сме в постоянен контакт с производителя, с Европейската агенция за авиационна безопасност и с румънската служба за гражданска авиация\", посочи той. В момента БлуЕър разполага с 25 самолета Боинг от сериите 737-300, 737-400, 737-500, 737-700 и 737-800 с капацитет между 120 и 189 места. В резултат на катастрофата на Боинг 737 МАКС 8 в Етиопия на 10 март загинаха 157 души, а катастрофа на самолет от същия модел в Индонезия на 29 октомври миналата година отне живота на 189 души, напомня ТАСС.", "date": "2019.03.14", "title": "Румънци решават да купят ли 737 МАКС 8 след края на разследването на катастрофата"}
{"url": "https://www.24chasa.bg/novini/article/7347367", "text": "Няма опасност за хората след установяване на птичи грип в с. Лисец, нужна е висока хигиена и бърза консултация с лекар, ако има здравословно неразположение със симптоми на грипно заболяване. Това увери директорът на ОДБХ в Ловеч д-р Росен Федерчев по време на заседанието на Областната епизоотична комисия. Пробите, констатирали инфлуенца по птиците във ферма в селото са потвърдени на 13 март от Националната референтна лаборатория към Националния диагностичен научноизследователски ветеринарномедицински институт. Уведомени са били областната и общинска епизоотични комисии. След проверка на място и запознаване с обстановката във фермата, бе свикано заседанието от зам.-областния управител Илиян Тодоров, председател на комисията. Директорът на ОДБХ д-р Росен Федерчев докладва: към момента заболяването е установено след профилактична проба, няма умрели животни, стопанинът съдейства на органите за установяване и предприемане на мерки за ограничаване разпространението на болестта, всички институции работят в синхрон, решен е методът за хуманно унищожаване на болните птици, осигурени са медикаменти за хората, имали достъп до тях, както и профилактичен преглед, осигурен е и препаратът Тамифлу, осигурени са и необходимите предпазни средства за екипите от специалисти, които ще влязат в огнището. Засегнатите птици в обекта са патици мюлари. Те ще бъдат унищожени по хуманен начин с цел ликвидиране на заболяването в съответствие с действащото законодателство и текущ и последващ контрол. Определени са 3-километрова предпазна зона и 10- километрова зона за наблюдение около констатираното огнище. Забранено е движението на птици и продукти от тях в и от предпазната и наблюдаваната зона. В двете зони се забранява търговията и предвижването на домашни, диви и други птици и яйца за разплод, както и разселване на птици за подновяване на дивечовия запас, подчерта на заседанието д-р Росен Федерчев. Той поясни, че в момента се извършва проучване за причините, довели до заразата. Разпоредено е на кметовете на населените места да обхождат обектите за умрели животни, да съдействат извършване на клинични прегледи и взимане на проби при съмнение за заболяване и получаване на сигнали от собственици за заболеваемост сред птиците, както и незабавно да уведомяват ОДБХ при евентуално констатирани случаи или дори само съмнения за заболели животни.", "date": "2019.03.14", "title": "Областната епизоотична комисия: Няма опасност за хората след открития птичи грип в Ловешко"}
{"url": "https://www.24chasa.bg/novini/article/7347387", "text": "Президентът на САЩ Доналд Тръмп каза, че нов референдум за Брекзит във Великобритания не е възможен, защото това ще бъде много несправедливо за онези, които са гласували за излизане от Европейския съюз, предаде Франс прес. Тръмп заяви това преди началото на срещата си с премиера на Ирландия Лио Варадкар, съобщи БТА. Президентът добави, че е изненадан до каква степен преговорите за Брекзит вървят \"зле\". \"Изненадан съм да видя колко зле протичат нещата. Честно казано, мисля, че това можеше да бъде договорено по друг начин\", каза Тръмп по повод споразумението за Брекзит, което британските депутати отхвърлиха на два пъти. Тръмп допълни, че дебатите за Брекзит \"разделят страната\" и каза, че е дал съвет на британския премиер Тереза Мей как да действа в преговорите за Брекзит, но тя не се е вслушала в него, предаде Асошиейтед прес. Преди срещата с Тръмп Варадкар каза, че двамата ще обсъждат Брекзит. Той съжалява, че Брекзит изобщо се случва и че не трябва никога да има физическа граница между Ирландия и Северна Ирландия, предаде Ройтерс.", "date": "2019.03.14", "title": "Тръмп: Нов референдум за Брекзит е невъзможен, ще бъде несправедливо"}
{"url": "https://www.24chasa.bg/novini/article/7347276", "text": "Шейсет хиляди здравни работници в Турция са били подложени на насилие през последните пет години според доклад, основан на оплаквания на медици, отправени по гореща телефонна линия, съобщава в.\"Хюриет дейли нюз\". \"Според данни, предоставени от министерството на здравеопазването, на ден има средно 33 случая на насилие срещу здравни работници. Работещите в сферата на здравеопазването са подложени на насилие 16 пъти повече от тези, работещи в други сфери\", сочи доклад, подготвен от депутата Текин Бингьол от основната опозиционна Народнорепубликанска партия по повод Деня на здравните работици в Турция, отбелязван на 14 март, предаде БТА. Според доклада една от причините за увеличаване на насилието спрямо лекари е Програмата за трансформация в здравеопазването, която разглежда пациентите като клиенти. През последните пет години 18 000 лекари са били подложени на \"физическо насилие\", а 42 000 са били потърпевши от \"вербално насилие\", според доклада. \"В Турция има 144 827 лекари, от които 27 853 работят в частни болници. Като се вземе предвид населението на Турция от 80 милиона, на един лекар се пада да се грижи за 568 пациенти. (Броят на лекарите) наистина е малък, когато се сравни със страните от Организацията за икономическо сътрудничество и развитие /ОИСР/\", посочи депутатът. \"В Турция на 17 лекари се падат приблизително 10 000 пациенти, доката тази цифра е 30 лекари в страните от ОИСР\", се отбелязва в доклада, като се добавя, че Турция е на дъното на списъка по брой на пациенти на един лекар заедно с Южна Африка и Индонезия. Според доклада един лекар в Турция извършва 3 316 прегледа годишно, като много от пациентите са регистрирани от службите за спешна помощ. \"Докато делът на прилагане на спешна помощ е 5 до 6 процента в други страни с нормална здравна система, в нашата страна тази цифра е около 30 процента в резултат на здравната политика\", посочва депутатът в доклада. Насилието в сферата на здравеопазването е станало толкова широко разпространено, че гимназистите не искат да стават лекари, казва Синан Адъяман, ръководител на Съюза на турските лекари.", "date": "2019.03.14", "title": "Доклад: Насилие срещу 60 000 здравни работници в Турция за последните 5 години"}
{"url": "https://www.24chasa.bg/novini/article/7347280", "text": "Американският министър на финансите Стивън Мнучин каза днес, че ще се съобрази със закона, ако Конгресът изиска да му бъде предоставена толкова чаканата данъчна декларация на президента Доналд Тръмп, предаде Франс прес, цитирана от БТА. Запитан от демократ в Камарата на представителите дали ще се подчини на искане да предостави данъчната декларация на президента, Мнучин заяви: \"Ако получа такова искане, ще се консултирам с правния отдел на министерството и ще спазя закона\". \"Не мога да правя предположения по това искане, тъй като не съм го видял\", добави той. \"Ние спазваме закона. Предполагам, че ще защитим президента по същия начин, както защитаваме правата на всеки данъкоплатец\", отбеляза Мнучин. Демократическото мнозинство в Камарата на представители смята да окаже натиск върху президента Тръмп да представи публично данъчните си декларации. Тръмп е вторият американски президент след Ричард Никсън, отказал да даде информация за данъците си.", "date": "2019.03.14", "title": "US министър: Ще спазя закона, ако Конгресът изиска данъчната декларация на Тръмп"}
{"url": "https://www.24chasa.bg/novini/article/7347295", "text": "Смъртен случай в двора на Ямболската болница. Според очевидци бездомен мъж е търсил помощ, но не е бил прегледан. От лечебното заведение казаха, че мъжът е бил агресивен и отказал лечение, предаде  Тялото на 42-годишния мъж е открито сутринта в двора на болницата. Предният ден е доведен с линейка пред Спешното отделение след сигнал на телефон 112. \"Докарали са го вчера, не са го приели в Спешното, не са го приели, нямали такава пътека, какво нямало, що нямало и е починал”, коментира очевидец. Медиците от Спешното отделение на болницата отказват да застанат с лицето си пред камерата ни. Твърдят, че мъжът е бил агресивен и отказал преглед. \"Няма как да прегледаш човек, който не иска да бъде прегледан, то това не може да стане. Второто, което е - той беше пиян, миришеше на алкохол, затова искахме съдействие от полиция и охрана\", каза лекарка от болницата. От полицията потвърдиха за получения сигнал и обясниха, че не са отишли на място, защото мъжът бил агресивен. Директорът на болницата отказа среща и коментар по случая. От години Антон Славов търси съдействието на институциите, за да се помогне на мъжа, останал на улицата. \"Помощта е в това да дойде линейка или полицейска кола и дотам”, обясни Антон. Съдебен лекар ще установи причините за смъртта на мъжа.", "date": "2019.03.14", "title": "Бездомник почина в двора на болницата в Ямбол"}
{"url": "https://www.24chasa.bg/novini/article/7347302", "text": "Земетресение с магнитуд 4,1 по Рихтер е регистрирано днес в окръг Ван в Източна Турция, съобщава турският телевизионен канал СиЕнЕн-тюрк, като се позовава на истанбулската сеизмологична обсерватория Кандилли. Епицентърът на труса е бил в района на Мурадийе. Земетресението, регистрирано в 16.18 часа местно време, е било на дълбочина 5 километра, предаде БТА. Няма данни за пострадали при земетресението.", "date": "2019.03.14", "title": "Земетресение разтърси Източна Турция"}
{"url": "https://www.24chasa.bg/novini/article/7347299", "text": "\"Нашите политически опоненти казват, че асфалт не се яде, но навсякъде, където отида, хората ме питат точно за асфалт\", каза министърът на регионалното развитие Петя Аврамова по време на дискусията \"Европа в нашия дом\", която тече в момента в Благоевград. Тя обясни, че от АМ \"Струма\" остават 40 км, по 12, от които вече се работи. За най-тежкия лот през Кресненското дефиле офертите са отворени и се очаква избор на изпълнител. \"По лот 3.1 има 48% изпълнение, но ще се наложи забавяне заради откритите археологически разкопки. Готов е проектът за преместване на част от тях. Налага се изместване и на трасето 3 км, заради което ще има леко забавяне в сроковете\", обясни Аврамова. Договорът за изпълнение е до август тази година, но ще се прецени колко да се удължи, така че до края на 2019 г. да е готов участъкът. В страната се рехабилитират общо 517 км републикански пътища, от които 250 км по оперативна програма \"Региони в растеж\".  \"Благоевград е отличник в проектите по тази програма\", каза министър Аврамова и похвали кмета Атанас Камбитов. В областта по същата програма ще бъдат обновени 21 училища и детски градини и 9229 ученици ще учат в по-приветлива среда.  \"Съжалявам, че в областта няма консолидация на ВиК сектора, за да се ползват пари по европроекти, а нуждите са огромни. В страната вече 5 асоциации по ВиК са кандидатствали с проекти\", каза още тя.", "date": "2019.03.14", "title": "Още 40 км до изграждане на цяла \"Струма\""}
{"url": "https://www.24chasa.bg/novini/article/7347310", "text": "През април завършва реконструкцията на платното на пътя Русе - Силистра, при входа на Русе. Председателят на УС на АПИ Георги Терзийски провери днес работата на обекта, съобщиха от пресцентъра на АПИ. С изграждането на второ платно, в участък от около 300 м, се подобрява пропускателната способност на пътя към Дунав мост. Отсечката започва от кръговото кръстовище с бул. „България“ и продължава към изхода на града в посока Силистра. Със завършването на проекта съществуващият двулентов път в чертите на гр. Русе се разширява до четирилентов и е продължение на пътя между Русе и Мартен. Проектът се изпълнява със средства от бюджета на АПИ и инвестицията е за над 1 млн. лв. Председателят на АПИ инспектира и работата на служителите на Националното тол управление на Дунав мост. На граничния пункт има 4 терминала за самотаксуване и гише за купуване на е-винетка в брой. Тол контролът на превозните средства, пътуващи по републиканските пътища на територията на областите Русе, Разград, Силистра и Търговище, се осъществява от 45 инспектори и 11 правоприлагащи автомобила. До 12 март на територията на цялата страна екипите на тол контрола са проверили над 93 хил. автомобила. На нарушителите са наложени над 2700 компенсаторни такси, съставени са и над 360 акта за установяване на административно нарушение. Продадени са близо 2,2 млн. винетки на стойност около 143 млн. лв. Е-винетки в момента се продават от над 8200 точки и всеки може да купи както предпочита и му е най-удобно. On-line чрез интернет страниците bgtoll.bg, vinetki.bg и А1.bg, мобилното приложение, чрез терминалите за самотаксуване или в брой на гише от областните пътни управления, бензиностанции, офисите на Български пощи и др.", "date": "2019.03.14", "title": "Екипите на тол контрола проверили над 93 000 автомобила"}
{"url": "https://www.24chasa.bg/novini/article/7347311", "text": "Ръководителят на Комисията по човешките права на Саудитска Арабия каза, че съдебните власти на кралството са имали три съдебни заседания във връзка с убийството на журналиста от \"Вашингтон пост\" Джамал Кашоги. Бандар бин Мохамед ал Айбан нарече станалото \"нелеп инцидент\" и \"противно престъпление\", предаде Асошиейтед прес. Когато журналист го призова да отговори на призивите към кралството да получи международна подкрепа в разследването на убийството, саудитецът отвърна, че делото е в съдилищата, предаде БТА. Ал Айбан говори на заседание на 47-членния Съвет на ООН по правата на човека, на което бе направен преглед на ситуацията с човешките права в Саудитска Арабия. Такава процедура се прави периодично за всяка държава членка. Той каза, че страната му \"напълно отхвърля\" призивите за \"интернационализиране\" на части от правния процес, тъй като това би хвърлило съмнение върху честността на саудитската съдебна система.", "date": "2019.03.14", "title": "Саудитска Арабия: Делото \"Кашоги\" е в съдилищата, не желаем чужда намеса"}
{"url": "https://www.24chasa.bg/novini/article/7347321", "text": "Посланикът на Косово във Вашингтон Вльора Читаку заяви в централата на ООН, че по време на войната в Косово са били изнасилени 20 000 жени, но досега не е повдигнато нито едно обвинение, предаде агенция Фонет, позовавайки се на косовски медии. \"Няма да има мир и помирение, докато не бъде потърсена отговорност от извършителите на тези ужасни престъпления\", каза Читаку, предаде БТА. Тя говори в ООН за \"изключителните жени от Косово\" заедно с Васфия Красничи-Гудман - първата косовска албанка, която свидетелства публично за сексуалното насилие по време на войната.", "date": "2019.03.14", "title": "През войната в Косово са изнасилени 20 000 жени, а няма нито 1 повдигнато обвинение"}
{"url": "https://www.24chasa.bg/novini/article/7345701", "text": "      Какво се случи по делото за “царските гори”, че 8 г. след старта му, един от правнуците и четирима от внуците на цар Фердинанд се отказаха от съдебната битка между държавата и наследниците на монарха? В понеделник бе одобрено съдебно споразумение между тях и Министерството на земеделието, в което е записано, че нямат претенции към държавата, както и тя към тях. Ответници по спора чии са 16 500 декара гори в Рила остават Симеон Сакскобургготски, сестра му Мария Луиза Хробок и три дружества, които придобили поземлени имоти. Горите бяха върнати в периода между 2000 и 2003 г. от поземлената комисия в Самоков. Следващото заседание по делото е на 20 юни. На него ще бъде представена поредната техническа експертиза. Този път тя трябва де е изготвена от доцент от Университета по архитектура и геодезия. В споразумението внуците на цар Фердинанд приемат, че техният дядо никога не е владеел 16 500 декара гори в Рила “В сключената спогодба между държавата и наследниците не е трябвало да се описва дали някой нещо е притежавал”, смятат юристи. Дали тя ще повлияе на изхода на делото, е рано да се каже, защото по нищо не изглежда то да приключи в Софийския окръжен съд до края на годината. Юристи са на мнение, че върху решението на тримата сина и дъщерята на княгиня Надежда, която е четвъртото дете на Фердинанд и Мария Луиза, може да е повлиял техният племенник Патрик Франсис Александър дьо ла Лан Мирлес. Той е 65-годишен адвокат по семейно наследствено право в Германия г. Юристът заедно с баща си - 97-годишния Франсоа Жорж Мари Люс-Байи, встъпиха по делото за горите през 2017 г. Това стана след смъртта на 89-годишната Маргарет дьо Шовини, която е майка на адвоката и съпруга на Франсоа Жорж. “Как ще им повлияe? Нали всеки един от тях е подписал пълномощно. Тяхната позиция от самото начало е, че те никога не са искали да участват в този процес”, коментира пред “24 часа” адвокат Петър Куленски. Той представлява пред съда братовчедите на Сакскобургготски - херцозите Александер фон Вюртемберг, Ойген фон Вюртемберг, Фердинанд фон Вюртемберг и Софи Едокси Мария Луиз. Най-млада сред тях е Софи, която е на 82 г., а най-голям е брат ѝ Фердинанд, който е на 94 г. “Патрик Франсис е човекът, който координира действията на фамилията. Аз най-често се обръщам към него, не само защото е най-млад, а и защото е колега”, обясни адвокат Куленски. Според него решението на династията Фон Вюртемберг било най-нормално. “Те са родени в чужбина, никога не са стъпвали в България и никога не са имали имуществени претенции. Винаги са говорили с респект и уважение”, обясни адвокатът. Юристи са на мнение, че държавата е можела и да загуби делото срещу Фон Вюртемберг, защото тяхното участие в собствеността било “пренебрежимо малко”. Учудващо било и защо те се отказали да си търсят направените разноски по делото, при положение, че не били причината за започването му. То стартира срещу Симеон, а те са прибавени като ответници, защото са наследници на цар Фердинанд. Горите пък са получени от Сакскобургготски като наследник на Фердинанд. “В крайна сметка това е смисълът на спогодбата - страните да направят взаимни отстъпки, за да може да се постигне някакво съглашение”, смята Куленски. Процесът за 16 500 декара гори започна през 2011 г. Продължителността е заради няколкото технически експертизи, които трябваше да очертаят границите на горите. Първата е оспорена от адвокатите на Сакскобургготски и сестра му Мария Луиза Хробок. Вещото лице, което я е правило, представило справка, че е обикалял горите, включително и на Нова година и в дните на заседанията.После съдът назначава двама нови експерти, които се отказват. Сега се чака поредната експертиза. Дали ще е готова до 20 юни, тепърва ще се разбере. Други юристи обаче са на мнение, че споразумението може да е изпреварващ ход от страна на държавата, за да не се проточи делото още години. Децата на княгиня Надежда, които са на преклонна възраст, нямали преки наследници и в случай на смърт трябвало да бъдат издирени десетки роднини, които да встъпят по делото. “Инициативата за спогодбата беше взаимна. Моите клиенти никога не са имали желание да бъдат въвличани в този процес. От друга страна, и държавата има интерес, защото остават 6-има ответници по-малко”, обясни Куленски. Със спогодбата роднините на Симеон, с които той бил в прекрасни отношения, излизат от съдебната сага за царските имоти. Така към днешна дата висящите дела остават три. Само след броени дни, на 21 март във ВКС е делото за “Царска Бистрица”, а в Софийския апелативен съд чака насрочване делото за двореца “Врана”.  Двете дела са загубени от Симеон на предишните инстанции.", "date": "2019.03.14", "title": "Братовчедите на Симеон се отказали от “царските гори” след влизането в делото на племенник - адвокат от Германия"}
{"url": "https://www.24chasa.bg/novini/article/7347348", "text": "Германските власти оповестиха, че за картина в колекцията на починалия Корнелиус Гурлит е установено, че навремето е била открадната от нацисти, съобщи Асошиейтед прес. Творбата скоро ще бъде върната на наследниците на нейния собственик евреин. Картината \"Кей в Клиши\" на френския неоимпресионист Пол Синяк била собственост на Гастон Леви, преди нацисти да я изнесат от Франция. Платното бе открито, докато властите в Германия извършвали разследване за данъчни измами. То бе част от колекцията на Корнелиус Гурлит, който наследил 1500 картини и рисунки от баща си - арт дилър, търгувал с произведения на изкуството, които нацистите са конфискували.", "date": "2019.03.14", "title": "Открадната от нацистите картина ще бъде върната на собствениците й евреи"}
{"url": "https://www.24chasa.bg/novini/article/7347388", "text": "Петролно петно, дълго 10 км и широко над 1 км, се движи към френския атлантически бряг,  , предадоха ДПА и Ройтерс. Корабът, натоварен с около 2200 тона гориво, потъна на около 330 км от крайбрежния град Ла Рошел в Западна Франция. Фрегатата \"Арджил\" от британския кралски военноморски флот спаси от водата в Атлантическия океан всички 27 души на кораба, които бяха принудени да го напуснат след избухването на пожара в понеделник сутринта, предаде БТА. Френските власти съобщиха, че петното, движено от силния западен вятър, може да достигне южния бряг на полуостров Бретан в неделя или понеделник. Те поискаха помощ от Европейската агенция за безопасност на корабоплаването (ЕМСА) и наредиха на оператора на кораба - \"Грималди груп\", да вземе участие в предотвратяване на замърсяването. Френският премиер Едуар Филип и министърът на околната среда Франсоа дьо Рюжи казаха, че внимателно следят ситуацията. Париж изпрати в района на потъването на кораба съдове за борба с морско замърсяване. Представител на \"Грималди груп\" във Франция, потърсен от Ройтерс, отказа изявление по случая. Служители на компанията в Италия засега не могат да бъдат открити за коментар.", "date": "2019.03.14", "title": "Петролно петно от потъналия италиански кораб се движи към френския бряг"}
{"url": "https://www.24chasa.bg/novini/article/7347392", "text": "Близо 7 млрд. лв. ще се инвестират в пътната инфраструктура на Северна България през следващите години. Това съобщи председателят на Управителния съвет на Агенция „Пътна инфраструктура“ Георги Терзийски на форума „Приоритетна свързаност на Северна България“ в Русе, организиран от кмета на Община Русе Пламен Стоилов, в координация с Института за пътна безопасност, предаде  С цялостното доизграждане на автомагистрала „Хемус“, на проектите Русе - Велико Търново, Видин - Ботевград, обходният път на Габрово и тунелът под Шипка ще имаме пътни комуникации, с които ще се ускори развитието на Северна България и ще се осигури бърза и безопасна пътна връзка между София, Варна, Русе и Видин, заяви председателят на УС на АПИ. Пред участниците във форума Терзийски подчерта, че се работи по подготовката и стартирането на строителството на 134-километровия участък от Боаза до връзката с пътя Русе - Велико Търново, за които правителството в края на м. г. осигури 1,3 млрд. лв. Графикът, който сме разработили предвижда до края на април да стартира изграждането на още два участъка от общо 6, на които е разделено цялото трасе. Това са отсечките - от Боаза до пътен възел „Дерманци“ и от пътен възел „Каленик“ до връзката с път II-35 Плевен - Ловеч. Техническото проектиране на участъци 4, 5 и 6, които са между пътя Плевен - Ловеч и Русе - Велико Търново, ще бъде изпълнено през 2019 г., а изграждането им ще започне през 2020 г. Целта е строителството на АМ „Хемус“ в участъка от Боаза до пресичането с пътя Русе - Велико Търново да приключи до 2023 г. През есента, с близо половин година по-рано от предвиденото по договор, ще завърши изграждането на 10-километровия участък от Ябланица до Боаза, съобщи още Терзийски. Председателят на УС на АПИ съобщи, че плановете на агенцията са успоредно с АМ „Хемус“ да се изпълнява и най-важният проект за област Русе - автомагистралата „Русе – Велико Търново“. С изграждането й ще облекчим трафика от Дунав мост и ще повишим пътната безопасност, тъй като първокласният път Русе - Бяла е една от най-натоварените и опасни отсечки в България с висока концентрация на тежки пътни инциденти. След построяването на магистралата броят на пътните инциденти по направлението ще намалеят, тъй като движението ще бъде разделено в две отделни пътни платна, заяви Терзийски. Председателят на УС на АПИ посочи, че проектът за магистралата „Русе - Велико Търново“, която ще бъде с дължина 133 км, все още е в плен на съдебните процедури. На 30 ноември м. г. ВАС отхвърли внесените жалби по решението за ОВОС, но на 30 януари постъпи касационна жалба, като в законоустановения срок АПИ депозира отговор пред 5-членния състав на ВАС. Очакваме решението на съда и в зависимост от решението имаме готовност тази година да стартираме търгове за 75 км от трасето на магистралата на индикативна стойност 670 млн. лв. без ДДС. Това са участъците Русе – Бяла и обходът на Бяла, съобщи Терзийски. Той заяви, че разработеният график предвижда, ако в следващите месеци стартират обществените поръчки за избор на изпълнители и няма обжалване на процедурите, които да блокират работата, в края на тази или началото на следващата година да има избрани изпълнители и реалното строителство на първите два участъка от Русе - Велико Търново да започне в края на 2020 г. или началото на 2021 г. Така първите 75 км от автомагистралата „Русе - Велико Търново“ ще са готови през 2023-2024 г., съобщи Терзийски. Пред участниците във форума „Приоритетна свързаност на Северна България“ председателят на УС на АПИ представи и останалите приоритетни пътни проекти Видин - Ботевград, обходния път на Габрово и тунела под Шипка. Терзийски пожела на организаторите срещата да стане традиционна и през следващите години в Русе да се представя напредъкът при изпълнението не само на пътните проекти, но и привлечените нови инвестиции в региона.", "date": "2019.03.14", "title": "7 млрд. ще инвестира държавата в пътища в Северна България"}
{"url": "https://www.24chasa.bg/novini/article/7347270", "text": "Румънският външен министър Теодор Мелешкану поиска от Германия да подкрепи по-активно присъединяването на Румъния към Шенген, като се аргументира, че румънските власти използват най-модерните технологии за охраняване на границите, предаде Медиафакс. По думите на Мелешкану \"Букурещ е по-сигурен от Берлин, Париж или Брюксел\". \"Би ни било от помощ, ако Германия подкрепи по-активно Румъния за Шенгенското пространство\", заяви министърът на външните работи в интервю за германския в. \"Велт\". Той се обяви в подкрепа на предложение от страна на Германия за евентуално поетапно приемане на Румъния в Шенгенското пространство, предаде БТА. \"Първоначално ще бъдат премахнати митническите проверки по летищата, а във втория етап - на пътническия и железопътния трафик. Това би било по-добре от нищо\", подчерта Мелешкану.", "date": "2019.03.14", "title": "Румънският външен министър иска подкрепа от Германия за влизането в Шенген"}
{"url": "https://www.24chasa.bg/novini/article/7347239", "text": "В четвъртък лидерът на \"Воля\" Веселин Марешки съобщи, че парламентарната група напуска пленарната зала, но пред журналистите отказа да разкрие мотивите за решението. Сподели ги малко по-късно по  . „Решението не е еднозначно, тежко е и дебатите в партията продължават. Но докато обществото се тресе, раздирано от ниски доходи, липса на добро образование, здравеопазване и сигурност, нас през последните месеци ни заливат с дребнотемието кой от върховните лидери на политическите измамници от малката коалиция ще води тяхната листа. И ние, с този наш ход, искаме да върнем разговорите за важните неща в обществото, за решаване на проблемите на хората и повишаване стандарта на живот на българския гражданин”, заяви Марешки. За да върнат „дебата за важните неща”, от \"Воля\" щели да инициират парламентарни консултации с другите партии. „Първо трябва да се направи анализ на двете години от управлението: кои обещания са изпълнени и да се наложат бързи темпове, с които другите да бъдат изпълнени”, поясни Марешки. И добави, че в зависимост от развитието на разговорите с останалите формации, \"Воля\" ще реши как да действа оттук нататък. \"Ние сме абсолютни рекетьори за това, че парламентът и правителството трябва да започнат да работят по програмата си\", каза още лидерът на \"Воля\". Той подчерта, че все още представителите на формацията не са разговаряли с колегите си от нито една друга парламентарно представена партия. \"От „Воля” ще осигурят кворум в парламента, но ще участват само в дебатите, които според тях са важни\", добави пред   Марешки. Според Марешки обсъжданите теми в пленарната зала са се пренаситили с теми, които не засягат пряко благоденствието на българския народ. Затова от партията искат да се срещнат с ГЕРБ в сряда, за да разберат каква е визията за продължаването на управленския мандат.", "date": "2019.03.14", "title": "\"Воля\" щяла да върне дебата за важните неща, май ще се върне в парламента"}
{"url": "https://www.24chasa.bg/novini/article/7347252", "text": "Босненската прокуратура ще разследва твърдения в медиите, че хърватското разузнаване и дипломати са се опитвали да снабдят с оръжие последователи на ислямистите в Босна и Херцеговина, предаде Ройтерс, позовавайки се на главния прокурор на Босна и Херцеговина. Информационният сайт Журнал съобщи вчера, че хърватски служители от разузнаването са се опитали да вербуват последователи на салафитското течение на исляма да внесат контрабандно оръжия и да ги складират в свои джамии в Босна и Херцеговина. Босненските власти съобщиха, че прокурор от специалната прокуратура за организирана престъпност, икономически престъпления и корупция ще предприеме незабавни действия за установяване на обстоятелствата във връзка с твърденията в медиите. Хърватската Агенция за сигурност и разузнаване отхвърли обвиненията като \"неверни и зложелателни\". Премиерът на Хърватия Андрей Пленкович каза, че те са \"абсурдни\". \"Напълно ги отхвърлям!\", заяви Пленкович пред журналисти в босненския град Неум. Сайтът Журнал твърди, че представител на босненското правителство и журналист, свързан с хърватски дипломат в Босна и Херцеговина, също са замесени. Босненският министър на сигурността Драган Мектич каза за портала Фактор, че босненските служби за сигурност са предотвратили операцията, която целяла да докаже изявленията на хъравтския президент Колинда Грабар-Китарович за опасността от \"хиляди бойци, връщащи се в Босна от Сирия и Ирак\". Мектич нееднократно е отхвърлял твърденията на Грабар-Китарович и някои други европейски лидери, че радикалните босненски мюсюлмани представляват терористична заплаха за Европа. Прокуратурата съобщи, че ще разпита Мектич за твърденията, които е направил и за които правосъдните органи не са били уведомени. Половината от населението на Босна и Херцеговина са мюсюлмани и повечето от тях изповядват умерен ислям, но някои от тях са възприели радикалния салафизъм от чуждестранните бойци, които воюваха на тяхна страна срещу сърби и хървати по време на войната от 1992-1995 г.", "date": "2019.03.14", "title": "Босна и Херцеговина разследва дали Хърватия въоръжава ислямисти в страната"}
{"url": "https://www.24chasa.bg/novini/article/7347256", "text": "Наш дълг е да отправим послание, че не сме забравили сирийския народ. Това заяви вицепремиерът Екатерина Захариева, която участва в Брюксел в поредната конференция за Сирия, предаде БТА. По нейните думи още на първата подобна среща преди осем години са били обсъждани същите въпроси, каквито и днес. Все още над 11 милиона сирийци се нуждаят от хуманитарна помощ, отбеляза тя. Захариева добави, че все още е далеч началото на възстановяването на страната. По-лесно се руши, отколкото се създава. Време е да започне политическият процес с участието на всички части от сирийското общество, включително с бежанците извън Сирия, посочи вицепремиерът. Тя отбеляза, че е необходимо да бъде изказана благодарност на страните, приютили сирийските бежанци, особено на Йордания и Турция, както и да бъдат осигурени за тях средства от ЕС. В сирийското общество няма как да има помирение, ако престъпниците от режима и въоръжени групи не получат заслуженото наказание, а жертвите и техните семейства не намерят справедливост, коментира Захариева. В отговор на въпрос тя уточни, че в България има нула процента натиск по границата. Предоставянето на помощ за съседните на Сирия държави са пари за нашата сигурност, добави вицепремиерът. Тя уточни, че нашата страна осигурява до 2023 година 1,9 милиона евро по механизма на ЕС, както и 150 хиляди евро за тази година за прогонените от домовете си, но останали в родината си сирийци. По нейните думи ЕС няма интерес от прекратяване на предприсъединителните преговори с Турция. Голяма част от турското общество е проевропейско и иска Турция да стане част от ЕС, когато е готова. Турция трябва да извърши необходимите реформи и да се стреми към членство в ЕС, заяви вицепремиерът. По нейните думи българската позиция е да се полагат усилия за връщането на Турция на пътя на реформите, а не за прекратяване на преговорите.", "date": "2019.03.14", "title": "Захариева: Помощите за съседите на Сирия са пари за нашата сигурност"}
{"url": "https://www.24chasa.bg/novini/article/7347111", "text": "Значително забавяне на темпа на растеж на гръцката икономика през следващите две години предвижда публикация на лондонската консултантско-анализаторска компания Кепитъл икономикс (Capital Economics), цитирана от \"Катимерини\". В анализа се посочва, че растежът през тази година ще се забави до 1,5 процента (от 1,9 процента през 2018 г. - б.р.), а през 2020 г. - до 0,5 процента. Публикацията посочва сред факторите, които \"тежат\" върху гръцката икономика, отсъствието на инвестиции в съчетание със забавянето в останалата част на еврозоната, което ще има отрицателно въздействие върху гръцкия износ. Посочват се още крехкият банков сектор, бавният напредък на реформите и слабите демографски данни, предава БТА. За 2019 г. се прогнозира, че растежът ще се движи в добри граници, около 1,5 процента, макар и по-нисък от оценките на институциите. Потреблението на домакинствата се очаква да бъде на добро равнище след увеличаването на минималната заплата през февруари, което ще даде известен тласък на реалния доход на домакинствата, както и със спада на инфлацията. Въпреки че потребителското доверие намаля в повечето страни от еврозоната през 2018 г., в Гърция запази възходящата си тенденция. Освен това в гръцкия държавен бюджет правителството предвижда съществено облекчаване на публичните финанси през 2019 г., а поради наближаващите избори се очакват допълнителни социални плащания в допълнение към тези, които са предвидени. Въпреки това Кепитъл икономикс предупреждава, че ситуацията през 2020 г. ще бъде напълно различна. Очаква се инфлацията да се увеличи и е трудно да бъде предприето ново увеличение на минималната заплата, поне не и в същия размер като тазгодишното от 11 процента. Също така е малко вероятно да има толкова голям растеж в публичните разходи. Частните инвестиции най-вероятно ще продължат да се свиват, доколкото проблемите в банковия сектор не се разрешават, а не се очаква и развитие по отношение на публичните инвестиции. Емисията 10-годишни държавни ценни книжа през изминалата седмица донякъде успокоява страховете за краткосрочните перспективи на Гърция, но разходите на правителството остават ограничени от финансовите цели и ниското равнище на усвояване на фондовете от ЕС.", "date": "2019.03.14", "title": "Анализ: Отсъствието на инвестиции ще забави гръцкия икономически растеж"}
{"url": "https://www.24chasa.bg/novini/article/7347126", "text": "Синдикалната федерация на служителите в МВР (СФСМВР) обяви за непрофесионален проекта на заповед на вътрешния министър, според който заплащането на нощния труд на полицаите, пожарникарите и спасителите в България се предлага да бъде не 0,50 лв./час, а 0,25 лв./час. Това става ясно от позиция, разпратена до медиите, цитирана от БТА. Според синдикатите е непрофесионален и начинът, по който МВР се отказва от публично заявени намерения за увеличение на социалните придобивки. Те посочват, че друга неприятна \"изненада\" е запазването на заплащането на времето на разположение в размер на 0,10 лв./час, вместо заявените в края на 2018 г. 0,35 лв./час. Синдикатите заявяват, че подобен подход и отношение са в категорично нарушение на принципите на провеждане на социален диалог и водят до увеличаване на социалното напрежение във ведомството. \"Обяснението за невъзможност за увеличение на заплащането на нощен труд и време на разположение с \"направен пореден разчет на утвърдените средства, установил липсата на възможност за увеличаване\", може да бъде определено като подигравка с интелекта и откровена гавра със служителите в МВР\", допълват още в позицията си от СФСМВР. И отбелязват, че по действащ в момента Колективен трудов договор в МВР, обслужващият и подпомагащ дейността на полицаите, пожарникарите и спасителите, персонал получава 0,50 лв./час допълнително заплащане за нощен труд, а тези, които рискуват живота си и на които разчитат българските граждани,ще продължат да вземат два пъти по-малко от тях. СФСМВР напомня още, че нощният труд и времето на разположение, са започнали да се заплащат, след като Федерацията е сезирала европейски институции за липсата на такова. Сега синдикатите изказват искрената си надежда, че няма да се наложи да стартира подобна процедура отново, за да гарантира достойното заплащане на нощния труд и времето на разположение на българските полицаи, пожарникари и спасители.", "date": "2019.03.14", "title": "Синдикати в МВР се обявиха срещу проекта за заплащане на нощния труд на полицаите"}
{"url": "https://www.24chasa.bg/novini/article/7347127", "text": "Албания е най-приятелската ни страна. Това приятелство е 100-процентово, помагаме си едни на други да се движим напред към бъдещето с крайната цел нашите граждани да живеят по-добър живот, заяви премиерът на Северна Македония Зоран Заев в интервю за ТВ Топ ченъл от Тирана, цитирано от агенция МИА. Заев посочи, че търговският обмен между двете страни миналата година е нараснал с 11,5 на сто и заедно двете държави имат голям капацитет и за други постижения, предаде БТА. \"Трябва да насърчим инвеститорите от нашите две страни, за да имат печалба. От друга страна това означава повече работни места за нашите граждани, по-голям БВП, както и нов износ на нашите компании\", каза Заев. На въпроса има ли конкретен план с албанското правителство за разширяване на икономическото сътрудничество и за свободното движение на стоки и хора в двете страни, Заев отговаря, че е необходимо да се развиват всички инфраструктурни проекти, които свързват двете страни.", "date": "2019.03.14", "title": "Зоран Заев: Албания е най-приятелската ни страна"}
{"url": "https://www.24chasa.bg/novini/article/7347133", "text": "Служители на сектор „Противодействие на икономическата престъпност“ при ОДМВР-Русе заловиха 18 кашона стоки от известни търговски марки, съобщиха от дирекцията в дунавския град. Полицаите са извършили проверка във връзка с информация за търговия със стоки, носещи различни търговски марки, без съгласието на притежателите на изключителното право върху тях. Бил е проверен офис на куриерска фирма в Русе на бул. „Липник”, където пратка от такива артикули, насочени към клиенти от Европейския съюз, е изпратил 46-годишен мъж. При действията на полицаите там са били установени 18 кашона, в които е имало дрехи, портмонета и колани, брандирани с известни търговски марки. За въпросните артикули не е било установено да има съгласие на притежателите на изключителното право върху търговските марки за клас 25 по МКСУ /международна класификация на стоките и услугите/, за конкретните марки. Те са били предадени от куриерската фирма на полицаите. Случаят е бил документиран и е започнало разследване в хода на образувано досъдебно производство. 46-годишният мъж не за пръв път попада в полезрението на служителите на икономическа полиция. Преди около месец в Русе той е бил засечен при изпращане на такива стоки, за което тогава е било образувано досъдебно производство. В хода на провежданата акция, служителите на икономическа полиция са установили още един подобен случай. При проверка в офис на фирма за куриерски услуги, намираща се в централната част на град Русе, са били заловени двама души от село Смирненски – мъж на 33 години и младеж на 16 г., в момент на подготвяне за изпращане в други страни от ЕС голямо количество стоки, също обект на изключителното право на известни търговски марки. За тези артикули и въпросните марки отново не е било установено наличието на съгласие на правопритежателите. При последвало претърсване и изземване, в имоти на територията на община Ветово, стопанисвани и обитавани от 33-годишния мъж, са били открити още стоки с логото на известни търговски марки. Общото количество е около 200 килограма – дрехи, обувки и други. Случаят е докуметиран, като е започнато разследване в хода на образувано досъдебно производство за престъпление по чл. 172б, ал. 1 пр. 1 от НК. Работата по досъдебните производства продължава, под наблюдението на Русенска районна прокуратура. В случаите е било засечено нерегламентираното ползване на общо 18 търговски марки. Предстои уточняване на причинените вреди, уточниха от МВР-Русе.", "date": "2019.03.14", "title": "18 кашона стоки от известни търговски марки засече полицията в Русе"}
{"url": "https://www.24chasa.bg/novini/article/7347151", "text": "Сливенският окръжен съд задържа под стража двама мъже за  Това съобщи пред журналисти днес говорителят на Окръжната прокуратура Ваня Белева, цитирана от БТА. Пламен П. и Иван М., на 43 и 48 години от същото село, са обвинени за това, че на 13 март в съучастие умишлено умъртвили 54-годишен мъж, като деянието е извършено по особено мъчителен начин за убития и с особена жестокост. Жертвата е от Варненско, съобщи директорът на ОД на МВР-Сливен ст. комисар Димитър Величков. Той е бил строителен работник и е работел в Езеро от четири-пет дни. По предварителна информация, тримата мъже са употребили алкохол. По тялото на жертвата са били нанесени множество удари с метален предмет. Единият от задържаните е криминално проявен с регистрации за грабеж и хулиганство. Размерът на наказанието за повдигнатите обвинения е затвор от 15 до 20 години или доживотна присъда, посочи прокурор Белева.", "date": "2019.03.14", "title": "Мъжът, намерен мъртъв на улица в с. Езеро, бил убит при пиянски скандал"}
{"url": "https://www.24chasa.bg/novini/article/7347145", "text": "\"Всички български пенсионери заслужават ежедневно да получават нужното уважение, а какъв по-добър начин държавата да засвидетелства своето признание към тях, от това да им осигури достойни и високи пенсии. Това мнение изразих пред възстастни хора от с. Згориград (община Враца), които днес бяха гости на парламента по покана на народния представител от ГЕРБ-Враца Красен Кръстев\", написа във фейсбука си председателят на ПГ на ГЕРБ Цветан Цветанов. \"Обясних, че правителството има амбицията да увеличи значително възнагражденията на пенсионерите, но в същото време уточних, че трябва да бъдем много внимателни с какви стъпки го правим, защото всяко непремерено действие може да навреди сериозно на икономиката, която в момента е в подем. Ние искаме да запазим високия икономически ръст и добрата събираемост на приходите, за да може в хазната да постъпват повече средства и държавата да ги разпределя в различни дефицитни сектори - какъвто е и пенсионният фонд. Истински щастлив съм, че само за два дни видях как хора от различни посетителски групи изразяват своята пълна подкрепа към правителството и управляващото мнозинство в парламента и ни призовават да продължим с плана си за държавен просперитет и да не обръщаме внимание на провокациите на опозицията\".", "date": "2019.03.14", "title": "Цветанов: Имаме амбиция да увеличим значително пенсиите (Снимки)"}
{"url": "https://www.24chasa.bg/novini/article/7347150", "text": "Турският президент Реджеп Тайип Ердоган днес откри най-голямата болница в Турция, предаде Анадолската агенция. Новооткритата \"градска болница\" Билкент (Bilkent City Hospital) с капацитет 3633 легла и 131 операционни е и най-голямата болница в Европа и трета по големина в света, отбелязва в. \"Йени шафак\". Болница Билкент ще може да приема по 30 хиляди пациенти дневно, когато заработи в пълен капацитет. Спешното отделение на медицинското заведение ще може да приема по 8 хиляди пациенти дневно, предава БТА. Болничният комплекс притежава най-голямата лаборатория в Турция, както и две площадки за хеликоптери линейки, информира Анадолската агенция.", "date": "2019.03.14", "title": "Ердоган откри в Турция най-голямата болница в Европа (Видео)"}
{"url": "https://www.24chasa.bg/novini/article/7347163", "text": "Турция призова днес Саудитска Арабия да назове имената на подсъдимите по процеса за убийството на саудитския журналист Джамал Кашоги и да разкрие обвиненията срещу тях, предаде Ройтерс, цитирана от БТА. Призоваваме Саудитска Арабия да каже на света кои лица в момента са подсъдими и по какви обвинения, посочи директорът за комуникациите в турското президентство Фахреттин Алтун в изявление, изпратено на Ройтерс. Журналистът Джамал Кашоги, който критикуваше властите в Рияд, е бил убит от саудитски агенти при посещение в генералното консулство на Саудитска Арабия в Истанбул на 2 октомври. Останките му все още не са намерени.", "date": "2019.03.14", "title": "Турция иска Саудитска Арабия да каже кои са подсъдимите по делото за убийството на Кашоги"}
{"url": "https://www.24chasa.bg/novini/article/7347131", "text": "Продължават обиските в благоевградското с. Покровник, след като бе разбита схема за продажба на стоки менте с чужди търговски марки от служители на отдел \"Киберпрестъпност\" в ГДБОП и колегите им от териториалния сектор в Благоевград. В момента екипи на антимафиоти и разследващи полицаи са в новопостроена къща с голям двор, извън селото, която е собственост на В. П. Той е в основата на организираната схема за продажба на стоките. Ползвал е шивачка, която да пришива към дрехите марковите емблеми. Спряна е работата на фабрика, произвеждаща фалшиви стоки, носещи белезите на защитени търговски марки. Продажбите на огромно количество дрехи, парфюми, очила, маратонки и модни аксесоари са се извършвали основно онлайн, чрез създадени и администрирани специално за целта 15 интернет страници. Сайтовете са били разработени за българоговорящи клиенти и са захранвали цялата страна с евтини и некачествени стоки, претендиращи да са оригинални продукти. Клиентите получавали своите поръчки основно чрез куриерски фирми. В хода на акцията е обискирана къща в близкото до града с. Покровник, в която се шиели облеклата. Чрез специализирани преси били брандирани с марки като \"Hugo Boss\", \"G-Star\", \"Dolce & Gabbana\", \"Lacoste\", \"Nike\", \"Adidas\" и други. В офис в Благоевград пък антимафиотите открили част от произведената фалшива стока в с. Покровник, както и компютърните системи, чрез които са се администрирали 15-те интернет страници. На същия адрес е задържан и администраторът им. В офис на куриерска фирма в момента на изпращане на поредните поръчки към клиентите си бил задържан и един от основните организатори на престъпната дейност. Той е рецидивист, с предишни криминални и съдебни регистрации за подобни престъпления. По случая е образувано досъдебно производство под ръководството на Районна прокуратура-Благоевград.", "date": "2019.03.14", "title": "Антимафиоти и разследващи обискират къща в благоевградското с. Покровник"}
{"url": "https://www.24chasa.bg/novini/article/7347165", "text": "Пореден случай на насилие над 16-годишен ученик, този път в Русе, разследват служителите на реда в дунавския град, съобщиха от ОД на МВР. Полицаи от Първо РУ са установили група от трима младежи, нанесли побой на непълнолетен русенец. В Първо РУ е постъпил сигнал от жена, че на 8 март тази година около 17 часа, на крайбрежна алея под хотел \"Рига\" в центъра на Русе, група от трима младежи, на видима възраст 16-18 години са нанесли побой над сина й. Те нападнали 16-годишното момче под предлог че им дължи пари. Вследствие на побоя, на детето е била причинена лека телесна повреда. Сигналът е бил документиран от полицията и е започнало изясняване на случая. Образувана е преписка с оглед престъпление по чл. 325, ал. 1 във връзка с чл. 131, ал. 1, т.12 от НК. В хода на предприетите оперативно-издирвателни действия, криминалистите от Първо РУ са установили като извършители на деянието трима русенци, без криминални прояви – на възраст 20, 19 и 15 години. Разследването на случая продължава, уточниха от полицията в Русе.", "date": "2019.03.14", "title": "Хванаха група младежи, пребили 16-годишен в Русе"}
{"url": "https://www.24chasa.bg/novini/article/7347168", "text": "Словашки бизнесмен е обвинен, че е поръчал убийството на словашкия разследващ журналист Ян Куциак, предадоха световните агенции, цитирани от БТА. \"На 8 март прокуратурата обвини Мариан К., че е поръчал убийството на разследващия журналист Ян Куциак през февруари 2018 г.\", заяви днес словашки прокурор, чието име не се съобщава от съображения за неговата сигурност. \"Журналистическата работа на жертвата е причината за това убийство. Следователят основава обвинението на обективно доказателство, което не може за момента да бъде направено обществено достояние\", допълни прокурорът. \"Все още не сме намерили оръжието, но ние знаем какъв тип оръжие е било използвано и в подкрепа на това имаме доказателства. Мога само да ви кажа, че става дума за модицифирани оръжие и муниции\", допълни прокурорът. Словашки медии идентифицират бизнесмена, обвинен, че е поръчал убийството на Куциак като Мариан Кочнер. Ян Куциак и неговата приятелка Мартина Кушнирова бяха убити в дома им през февруари 2018 г. Журналистът е подготвял публикация за предполагаемите връзки на словашки политици с италианската мафия, както и за измами, свързани с европейските земеделски субсидии. Убийството на Куциак и разследването му, публикувано след смъртта му, предизвикаха протести в цяла Словакия и принудиха премиера Робърт Фицо да подаде оставка. Той беше заменен на поста от Петер Пелегрини. В статиите си Куциак също така разследваше сделки, касаещи Мариан Кочнер - 55-годишен словашки милиардер. Четирима души, замесени в убийството на Куциак и приятелката му, вече бяха обвинени в Словакия миналата година. Сред тях беше и бившата преводачка на Кочнер. Още през 2017 г. Петер Барди, бивш главен реактор на Куциак, каза, че Кочнер заплашвал журналиста. Кочнер, който е собственик на няколко фирми, беше задържан през юни 2018 г. по подозрения за измами, но по този въпрос обвинения засега не са му повдигнати. Според словашки медии Кочнер е имал връзки с членове на партия \"Смер - социална демокрация\", която е на власт и чийто председател е Фицо. През февруари около 30 000 души протестираха в Братислава и хиляди други излязоха на протести в 36 словашки града, за да отбележат първата годишнина от убийството на Куциак и на неговата приятелка.", "date": "2019.03.14", "title": "Словашки бизнесмен обвинен, че е поръчал убийството на журналиста Куциак"}
{"url": "https://www.24chasa.bg/novini/article/7347157", "text": "Кметът на Велико Търново и председател на Националното сдружение на общините  Даниел Панов участва в 8-ата среща на върха на регионите и градовете, която се провежда днес и утре в румънската столица Букурещ. Събитието е най-големият форум на европейските местни и регионални власти. В българската делегация заедно с Даниел Панов са кметовете на Габрово – Таня Христова, Ловеч – Корнелия Маринова, Сливен – Стефан Радев, Монтана – Златко Живков, Правец – Румен Гунински, Белица – Радослав Ревански, Добрич – Йордан Йорданов, Свищов – Генчо Генчев и Върбица – Мерлин Байрям, както и изпълнителният директор на НСОРБ Силвия Георгиева, предадоха от пресслужбата на общината. Срещата на върха бе открита от президента на Комитета на регионите Карл-Хайнц Ламберц, по чиято лична покана участва Даниел Панов, както и от министър-председателя на Румъния Виорика Дънчила. Началото на дебатите поставиха още кметът на Букурещ Габриела Фирея, изпълнителният секретар на икономическата комисия на ООН Олга Алгайерова и Марко Маркула – заместник-председател на Комитета на регионите. С него българската делегация проведе първата си работна среща, част от голямото събитие. Във форума участват над 500 кметове, губернатори, общински съветници, президентът на Румъния, членове на румънското правителство, еврокомисари, представители на европейски и институции и организации. Основните теми са свързани със социалното сближаване на регионите и градовете, чието развитие е основен фактор за по-добрата териториална свързаност на жителите на Европейския съюз. Акценти са поставени също върху насърчаването на проекти за подобряване на качеството на въздуха, екологичен транспорт, използване на възобновяема енергия, опазване на биоразнообразието, прилагане на мерки за енергийна ефективност и управление на отпадъците. Според българските представители политиката на сближаване и по-специално - чрез европейското териториално сътрудничество, доказва своята добавена стойност за целия Европейски съюз и трябва да бъде запазена след 2020 г. за всички региони, а ЕС следва да подкрепи публичните инвестиции на местните и регионални власти.", "date": "2019.03.14", "title": "Кметът Даниел Панов участва в най-големия форум на европейските местни и регионални власти"}
{"url": "https://www.24chasa.bg/novini/article/7347174", "text": "Остри протести се чуха днес в Европейския парламент срещу председателя му, италианеца Антонио Таяни заради спорно негово изказване за диктатора Бенито Мусолини. Някои евродепутати дори поискаха оставката му, предаде Франс прес. Вчера Таяни, представител на десницата, заяви пред италианско радио: \"Не споделям политическите му убеждения /. . ./, но ако трябва да сме честни, Мусолини направи пътища, мостове, сгради, спортни съоръжения, той преустрои толкова райони в нашата Италия\". \"Като цяло, не смятам управленската му дейност за положителна, но има бяха свършени някои неща\", каза близкият със Силвио Берлускони Таяни, като наред с това изтъкна, че е имало \"много сериозни, недопустими грешки\" по времето на управлението на Мусолини, предаде БТА. \"Подобни изявления са недостойни за председателя на първия транснационален парламент в историята на човечеството, създаден именно, за да не се допуска никога вече в Европа да възкресяваме фашистките режими\", заяви белгийският евродепутат Филип Ламбертс, съпредседател на групата на \"Зелените\". \"Настоявам председателят на Европейския парламент да оттегли думите си, ако ли не - да се оттегли самият той!\", добави Ламбертс сред бурни ръкопляскания, чули се главно в лявата част на пленарната зала. Водачката на групата на Европейската обединена левица Габриеле Цимер също поиска \"председателят да се оттегли\", определяйки изказването му като недопустимо. Лидерът на Алианса на либералите и демократите в Европейския парламент Ги Верхофстат призова Таяни да се извини, което той и направи. \"Като убеден антифашист се извинявам на всички, които може да са били засегнати от казаното от мен. Думите ми по никакъв начин нямаха за цел да оправдаят или омаловажат един антидемократичен и тоталитарен режим\", заяви в комюнике Таяни.", "date": "2019.03.14", "title": "Възмущение в Европарламента след спорно \nизказване на Таяни за Дучето"}
{"url": "https://www.24chasa.bg/novini/article/7347184", "text": "Черните кутии на  , съдържащи данните за полета и запис от разговорите в пилотската кабина, бяха докарани днес във френската Служба за разследване и анализ на безопасността на гражданската авиация /БЕА/ край Париж. Службата разполага с необходимите технически възможности да разчете и анализира данните от кутиите, предадоха Франс прес и Ройтерс. Етиопските власти помолиха вчера службата за съдействие. Тя отговаря за разследвания, свързани сигурността на гражданската авиация във Франция, предаде БТА. Данните от черните кутии трябва да дадат отговор на въпроса защо Боинг 737 МАХ 8 на авиокомпания Етиопиън еърлайнс се е врязал почти вертикално в земята само шест минути след излитането си. Говорител на френската служба каза по-рано, че не знае в какво състояние са черните кутии, отбелязва Ройтерс. В катастрофата в Етиопия загинаха 157 души от 35 страни.", "date": "2019.03.14", "title": "Черните кутии на катастрофиралия етиопски Боинг пристигнаха във Франция за анализ"}
{"url": "https://www.24chasa.bg/novini/article/7347180", "text": "Не са установени нередности на   Това показват резултатите от извършената по разпореждане на началника на Дирекцията за национален строителен контрол /ДНСК/ арх. Иван Несторов проверка на обекта, съобщиха от ДНСК. На експертите на дирекцията е представена цялата необходима строителна документация. Те са констатирали, че авариралият кулокран отговоря на одобрения проект по част \"План за безопасност и здраве\" и няма нанесени увреждания на изпълненото до момента строителство на жилищната сграда. Авариралото повдигателно съоръжение подлежи на контрол от Държавна агенция за метеорологичен и технически надзор. В случая не се касае за авария в строителство по смисъла на Наредба 1 от 16 април 2007 г. на МРРБ за обследване на аварии в строителството, поради което ДНСК няма правно основание за административна намеса по случая.", "date": "2019.03.14", "title": "Няма нередности на строежа в квартал \"Младост\" в София, където падна кран"}
{"url": "https://www.24chasa.bg/novini/article/7347185", "text": "Министър-председателят Бойко Борисов проведе двустранна среща с Шефик Джаферович, член на Председателството на Босна и Херцеговина, в рамките на Седмия глобален бакински форум, съобщиха от пресцентъра на Министерски съвет. В началото на разговора българският премиер запозна Джаферович със задълбочаването на енергийното сътрудничество между България и Азербайджан, което бе обсъдено по време на форума. А след това министър-председателят изрази отново последователната подкрепа на България за европейската и евроатлантическата интеграция на Босна и Херцеговина. „Приветстваме решението на Босна и Херцеговина да подпише Споразумението за намаляване на роуминг таксите между държавите от Западните Балкани, което ще даде основа за започване на преговори между Западните Балкани и ЕС за намаляване на роуминга“, посочи премиерът Борисов. Той подчерта, че това е в съзвучие с приетия на Срещата на върха през май 2018 г. Софийски дневен ред и в подкрепа на свързаността в региона - дигитална, инфраструктурна, енергийна и между хората. „Много се радвам да се видим на форума, но най-вече да ви благодарим - защото вие сте човекът, заради който по време на председателството на Съвета на ЕС вашата държава направи много по темата за интеграцията на Западните Балкани“, обърна се към българския премиер Шефик Джаферович. Той подчерта пред Борисов, че с всеки свой жест и постъпка българският премиер е показвал, че работи за сътрудничество, уважение, мир и стабилност на Балканите, показвайки как различните народи и култури живеят в единство.", "date": "2019.03.14", "title": "Джаферович към Борисов: България направи много за интеграцията на Западните Балкани"}
{"url": "https://www.24chasa.bg/novini/article/7346939", "text": "Тел Авив предприе мерки за подпомагане на пешеходците, които се разсейват със смартфоните си, чрез вграждането на светодиодни ленти на пешеходни пътеки, предаде Асошиейтед прес. Общината e инсталирала \"зомби светофарите\" в началото на седмицата с цел да намалеят инцидентите между превозни средства и невнимателни пешеходци, предаде БТА. Томер Дрор, ръководител на отдел \"Управление на трафика\" в община Тел Авив-Яфо, обяснява, че целта е да се ограничат произшествията, причинени от \"пешеходци, които обръщат повече внимание на смартфоните си, отколкото на заобикалящия ги трафик\". Подобни системи вече са използвани в Австралия, Сингапур и Холандия, припомня агенцията. Засега пилотната програма е ограничена до едно кръстовище в Тел Авив, но от общината планират да поставят повече светофари за зомбирани пешеходци, ако инициативата се окаже ефикасна.", "date": "2019.03.14", "title": "В Тел Авив поставиха светофари за \"зомбирани\" пешеходци (видео)"}
{"url": "https://www.24chasa.bg/novini/article/7346946", "text": "Страната ни е сред първите пет европейските държави с проектиран ръст на икономиката за следващите две години. Това посочи в Бургас Огнян Златев, ръководител на Представителството на Европейската комисия в България. Днес той е в морския град за дискусия на тема \"Европейски семестър 2019: напредък на България по икономическите и социални приоритети\". В рамките на дискусията бе представен годишния доклад за България в рамките на Европейския семестър - 2019. Докладът беше публикуван на 27 февруари. Той показва глобалния поглед върху развитието на икономиката на всяка една от държавите членки, обясни Златев. Цялата европейска икономика има стабилен растеж от седем години насам и това е показател, че е излязла от най-тежката криза, добави той. Златев наблегна в изказването си и на факта, че безработицата у нас е намаляла, а производителността се е увеличила. Реформите в банковия и небанковия сектор обаче трябва да продължат. По думите на ръководителя на представителството на ЕК в България, дискусията в морския град е начало на поредица от събития, с които ще бъде представен в различни региони на страната така наречения Зимен пакет на Европейската комисия за напредъка на всяка една от държавите членки и по-конкретно на страната ни.", "date": "2019.03.14", "title": "България е сред първите 5 европейски страни с проектиран ръст на икономиката за следващите две години"}
{"url": "https://www.24chasa.bg/novini/article/7346973", "text": "Президентът на САЩ Доналд Тръмп похвали днес в Туитър огромния потенциал на евентуално търговско споразумение между САЩ и Великобритания, предаде Франс прес. \"Моето правителство е готово да сключи едно голямо търговско споразумение с Обединеното кралство. Потенциалът е безграничен!\", написа Тръмп в социалната мрежа Туитър. Изказването му идва в момент, в който процесът на Брекзит се намира в задънена улица във Великобритания, след като по-рано тази седмица британските депутати отхвърлиха ревизирания вариант на сделката на Тереза Мей. Тръмп е голям критик на мултилатерализма и на няколко пъти вече изтъкна предимствата на твърдия Брекзит. През ноември той дори разкритикува първата версия на сделката на Мей с ЕС и постави по този начин британската премиерка в деликатна ситуация. В интервю за в. \"Сън\" по повод първата си официална визита в Обединеното кралство Тръмп заяви тогава, че ако беше на мястото на Мей, той щеше да преговаря по различен начин с ЕС. После Мей разкри, че Тръмп й е предложил нещо неочаквано - да даде ЕС на съд.", "date": "2019.03.14", "title": "Тръмп: Готови сме да сключи едно голямо търговско споразумение с Обединеното кралство"}
{"url": "https://www.24chasa.bg/novini/article/7346976", "text": "Когато се случи, беше драматично и донесе голямо облекчение - Брекзит без сделка, толкова катастрофален, е изключен, и то напълно. Макар че Тереза Мей не посмя да го каже, от действията й изглеждаше ясно, че тя все още се е вкопчила в представата, че някой ден, по някакакъв начин, нейната сделка в края на краищата ще спечели одобрение в Камарата на общините. Единствената й политическа техника е да изчаква до последно, за да изненада депутатите, а единственият й надежден съюзник - изтичащото време. Оттук и привързаността й към твърд краен срок. Нейното увъртане, защото по същество това беше именно увъртане, не сполучи. Макар и с минимално мнозинство (четири гласа) парламентът, най-сетне, показва признаци, че налага волята си, и (ако си присвоим една чужда фраза) \"да си върне контрола\". Г-жа Мей беше съкрушително упорита (съкрушително за собствената й позиция) - просеше си поражението отново и отново. Това обяснява защо с такава неохота позволи на депутатите да изключат Брекзит без сделка. Действително тя едва в последния момент склони да смекчи задължителната колективна отговорност на кабинета и да позволи свободно гласуване по нейната собствена, неискрена версия за изключване на \"Брекзит без сделка\" (в която изрично се \"отбелязваше\", че от юридическа гледна точка позицията по подразбиране остава Брекзит на 29 март без сделка). Премиерът продължаваше да се опитва да възкреси мъртвата си сделка (оттук и хитруването с \"вратичките\" в правителственото предложение, внесено за гласуване). Всичко това беше толкова прозрачно и дори собствените й министри от кабинета въстанаха срещу нея, като се въздържаха при ключовото гласуване. \"Ходещ мъртвец\" е фразата, която за пореден път веднага ни идва на ум. Сега вниманието се пренасочва към отлагането на член 50 (неизбежност, дори и ако е само за практически цели), и към по-широкия подход на останалите 27 правителства в Европейския съюз. И ЕС, и Камарата на общините трябва да се погрижат г-жа Мей да не използва следващите няколко седмици просто за да печели време с поредица шаради за отвличане на вниманието и маневри за печелене на време. Тя има навик в това отношение. Тя не може да разбере, че \"Брекзит без сделка\" не е оръжие за преговори, ако всеки знае, че това е блъф. Затова британското правителство тепърва ще трябва да обясни какъв е смисълът на отлагането, а ЕС ще трябва да се погрижи да не попадне в капана на вечното чистилище на Брекзит. Подготовката за изборите за Европейски парламент оставя датата 23 май като твърд краен срок, който не може да бъде отложен толкова лесно - и срок, който ще бъде използван от г-жа Мей, за да придума парламента да гласува за сделка, която вече на два пъти е отхвърлил с голямо мнозинство, или в противен случай да рискува да позволи тъкмо онзи твърд Брекзит, който депутатите биха изключили завинаги, стига да им позволят. Кашата продължава. В идеалния случай Обединеното кралство би трябвало да разполага с много по-дълга отсрочка. Нацията се нуждае от необходимото време, за да постигне окончателно всеобхватно споразумение с ЕС, а после и за да спечели демократичното му одобрение чрез финален Народен Вот (референдум). Засега британският парламент фактически не гласуваше за \"Брекзит със сделка\" или \"Брекзит без сделка\", а по-скоро за половин сделка (само за споразумението за развода). Всичко, което постигна цялата драма около ирландския \"бакстоп\", правата на гражданите на ЕС и други подобни проблеми, беше да скрие факта, че по-важната част от бъдещите отношения - за търговския достъп и сигурността, напълно липсва. По тези ключови въпроси всъщност няма сделка, само необвързваща \"политическа декларация\". Преди това парламентът ще трябва да постигне широк междупартиен консенсус какво наистина иска. Финансовият министър Филип Хамънд посочи пътя - смекчаване на позицията за митническия съюз. Смесълът е следният: каквато и да било сделка, която бъде съгласувана в крайна сметка от парламента, ще има демократична легитимност само ако бъде ратифицирана чрез народен вот. Вече станахме свидетели на силата на настроенията у всички страни в дебата, както и на неприятните завуалирани заплахи, отправяни от някои във връзка с Финален Референдум. Те не трябва да пречат на демократичен вот на хората по най-важните решения, които ще бъдат взети през целия живот на повечето от тях. Те го заслужават и го искат настойчиво. Последните събития в парламента сочат, че депутатите постепенно започват да проумяват какво ще приеме или няма да приеме обществото, но те трябва да осъзнаят също, че през 2016 г. установеният британски обществен ред претърпя фундаментални промени, като суверенитетът премина от Камарата на общините и парламентарните лобита в ръцете на по-широкия електорат. Ако и когато бъде взето парламентарното решение за Брекзит (а това може да отнеме известно време), сега не е моментът да изключваме този електорат. (БТА)", "date": "2019.03.14", "title": "Бъдещето на Брекзит сега зависи от ново отлагане, което позволява окончателен вот"}
{"url": "https://www.24chasa.bg/novini/article/7346986", "text": "На 16 март 2019 г., събота, в Банско ще се състои X Състезание по ски за Купата на министъра на външните работи на Р България с личното участие на вицепремиера и министър на външните работи Екатерина Захариева. Министър Захариева ще се състезава с представители на дипломатическия корпус, на държавната администрация и на международни институции в България, както и с приятели на дипломацията, съобщиха от пресцентъра на МВнР. Надпреварата под егидата на министъра на външните работи се организира съвместно с посланика на Република Австрия Андреа Вике и посланика на Румъния Йон Гъля, както и с Българската федерация по ски и „Балкан Холидейз“. Състезанието в дисциплината гигантски слалом започва в 10:00 ч. на Шилигарника. То ще бъде разделено на два манша в различни категории – Дипломати мъже, Дипломати жени, Приятели мъже, Приятели жени, Деца. За ентусиазираните състезатели ще бъде организиран и „весел биатлон“. Той включва преминаване на трасето с престой на стрелкови рубеж. Церемонията по награждаване е предвидена в 12:30 ч. на Шилигарника.", "date": "2019.03.14", "title": "Десетото състезание по ски за Купата на министър Захариева ще е на 16 март в Банско"}
{"url": "https://www.24chasa.bg/novini/article/7346940", "text": "Десетокласничката от \"Свети Климент Охридски\" в Пловдив Габриела е момичето, което във вторник е било намушкано с нож в гърба от своята съученичка Стояна.  \"Между двете е станал скандал по време на втория час, по философия. Учителката им задала задачи, на които е трябвало класът да отговори. Стояна е дъвчела дъвка и е мляскала, а Габриела й е направила забележка, използвайки обидни реплики\", обясни директорът на гимназията Здравко Димитров. По думите му в междучасието 16-годишните момичета продължили да се псуват, при което напрежението ескалирало. По време на шестия час, по физическо, се стигнало до бой между Стояна и Габриела, а преподавателката ги е разтървала. Тя изпратила Габриела до педагогическия съветник заедно с друго момиче от класа. През това време Стояна пък помолила учителката да отиде до тоалетната, тъй като не се чувствала добре. Вместо към тоалетната, тя се отправила към училищния стол. Поискала от чистачката нож, за да си обели ябълка с него. Но така и не го върнала. В коридора на гимназията Стояна се разминала с Габриела и другото момиче, които тъкмо се връщали от педагогическия съветник. При разминаването си Стояна я е тупнала с ножа по гърба. След това се е върнала в часа по физическо, взела си раницата и си тръгнала, въпреки че имала още занимания по други предмети. Класната й ръководителка я срещнала на улицата и я накарала да се върне в клас. След като директорът разбрал за случая, веднага извикал семействата на двете момичета. По думите му раната е повърхностна с дължина около 1 см. На 21 март педагогически съвет ще решава за наказанията на двете момичета, тъй като са се били по време на час. За Стояна предложението засега е да бъде преместена в самостоятелна форма за обучение, а за Габриела - предупреждение за преместване в друго училище. Директорът обаче смята, че и двете трябва да понесат еднаква санкция. За инцидента той е информирал вече Министерството на образование и Регионалния инспекторат.", "date": "2019.03.14", "title": "Пловдивската десетокласничка намушкала съученичката си след скандал за дъвка"}
{"url": "https://www.24chasa.bg/novini/article/7347006", "text": "Властите в Прищина мислят не за това как да продължат диалога с Белград, а как да дестабилизират целия Балкански регион, заяви днес сръбският президент Александър Вучич на среща с генералния директор на Форин офис по политическите въпроси Ричард Мур, предаде ТАСС. Вучич изрази надежда, че международната общност ще продължи да призовава Прищина да се откаже от 100-процентовите мита, въведени \"срещу Сърбия и сръбския народ\". Незабавно след отмяната на тези \"нецивилизовани действия\" Сърбия ще бъде готова да продължи преговорите с Прищина, добави президентът. Той припомни, че Косово не е изпълнило единственото си задължение по споразуменията, постигнати в рамките на диалога в Брюксел - формирането на Съюз на сръбските общини, предаде БТА. Ричард Мур от своя страна каза, че въпреки Брекзит Великобритания ще продължи да подкрепя европейската интеграция на Западните Балкани, която е ключова за тяхната стабилност и благосъстояние. Мур съобщи също, че при посещението си в Косово е настоял за отмяна на митата за сръбски стоки в името на продължаване на диалога със Сърбия. През ноември Косово въведе 100-процентови мита за стоки от Сърбия и Босна и Херцеговина. Премиерът Рамуш Харадинай заявява, че те ще бъдат отменени, когато Белград признае косовската независимост и спре да пречи на членството на Косово в международни организации. Сърбия заявява, че няма да участва в преговорите за нормализиране на отношенията с Косово, докато 100-процентовите мита не бъдат отменени. Сърбия не признава независимостта на бившата си област Косово, обявена през 2008 г.", "date": "2019.03.14", "title": "Вучич: Прищина мисли за дестабилизация на региона, а не за диалог"}
{"url": "https://www.24chasa.bg/novini/article/7347026", "text": "20 са номинираните за членове на новата Централна избирателна комисия (ЦИК). Това стана ясно в началото на заседанието на правната комисия на парламента, която ще изслуша всички кандидати. 7 са имената, предложени от ГЕРБ - Стефка Стоева, Георги Баханов, Йорданка Ганчева, Мария Бойкинова, Александър Андреев, Мирослав Джеров, Димитър Димитров. Кандидатите на БСП са Таня Цанева, Николай Николов, Силва Дюкенджиева, Силвия Стойчева, Емил Войнов, Цветанка Георгиева. ДПС предлагат отново досегашните членове на ЦИК Севинч Солакова и Ерхан Чаушев. Обединените патриоти внасят кандидатурите на Таня Йосифова и Бойчо Арнаудов. \"Воля\" - Кристина Цанкова-Стефанова. Свои представители излъчват и партиите в Европарламента. Реформаторският блок предлага Ивайло Ивков. Коалицията между ББЦ, ВМРО-БНД, ЗС и \"Гергьовден\" внася името на Катя Иванова. Изслушването започва в този час.", "date": "2019.03.14", "title": "20 номинирани за членове на новата ЦИК. Виж кои са (Снимки)"}
{"url": "https://www.24chasa.bg/novini/article/7347015", "text": "В разгара на регионална криза заради Венецуела и остри икономически проблеми кубинското правителство е на път да предприеме коренна промяна на еднопартийната система с централно планиране чрез десетки нови закони, които могат да преобразят всичко - от наказателното право до пазарната икономика. Почти едногодишни дебати и дискусии приключиха миналия месец с одобряването на първата кубинска конституционна реформа от 1976 г. насам. Някои наблюдатели възприемат новата конституция като чисто козметична модификация, целяща да гарантира, че една от последните комунистически системи в света няма да претърпи други реформи още дълго след кончината на своите бащи-основатели, които сега са по на 80-90 години. Други виждат потенциал за бавни, но дълбоки промени, които ще ускорят модернизирането на икономически стагниращата кубинска авторитарна бюрокрация. Кубински юридически експерти казаха пред АП, че очакват правителството да внесе в Националното събрание между 60 и 80 нови закони през следващите две години, за да заменят онези, които новата конституция е направила ненужни. На практика е сигурно, че парламентът единодушно ще приеме всички предложения на правителството, както е правил от десетилетия. \"Очаквам да видя големи промени в Куба с новата конституция\", каза Хулио Антонио Фернандес, професор по конституционно право в Университета в Хавана, и добави: \"Нова държавна структура, променена политическа система, водена от Комунистическата партия, разбира се, но различна и изправяща се пред нови предизвикателства\". Една от първите промени ще е в кубинската политическа система. В срок до пет месеца правителството е задължено да прокара нов изборен закон, който разделя ролите на държавен глава и правителствен глава между сегашния президент и новия пост на министър-председател. Нова категория губернатори ще заменят първите секретари на Комунистическата партия като върховни управители в 15-те провинции на Куба. Въпреки че Комунистическата партия остава единствената разрешена политическа група, формулировката на новата конституция може да позволи на гласоподавателите да избират между различни кандидати, вместо просто да гласуват с \"да\" или \"не\" за предварително подбран от правителствена комисия кандидат, казаха експерти. Нов закон за бизнеса може да учреди официален статут на малки и средни предприятия. Досега всички часгтни работници и работодатели бяха юридически класифицирани като \"самонаети\", което водеше до ситуации, при които стотици хиляди \"самонаети\" сервитьори, готвачи, домашни прислужници, строителни работници и чистачи всеки ден отиват на работа при \"самонаети\" собственици на ресторанти, къщи за гости и строителни предприемачи. Собствениците на бизнеси се надяват, че юридическото признаване ще им донесе привилегии като правото на внос и износ, с каквото сега разполагат само държавните монополи. \"Полагат се всички усилия да се даде живот на новата конституция, тя да се допълни със закони, за да не остане мъртва буква\", каза по държавната телевизия миналия месец Омеро Акоста, секретар на Държавния съвет на Куба и една от ключовите фигури в процеса на реформи. Очаква се нов семеен кодекс да засегне въпроса за гейбраковете, който беше изваден от новата конституция след обществена съпротива. Новият Наказателен кодекс за първи път ще въведе правото на защита от неправомерно задържане (т.нар. Habeas corpus), изискващо от държавата да оправдае задържането на гражданите, и ще даде на кубинците правото да знаят с каква информация за тях разполага правителството. Преработеният Наказателен кодекс може, според експерти, да съдържа също по-твърди формулировки срещу домашното насилие, по-голяма защита на околната среда и животните, както и да въведе по-строги наказания за злоупотреби и корупция в администрацията. Могъщите кубински министерства на отбраната и разузнаването наемат десетки хиляди агенти и информатори, контролират голяма част от икономиката и често се ползват с изключение от правилата, регулиращи цивилните правителствени ведомства. Дали министерството на вътрешните работи и Революционните въоръжени сили ще бъдат подложени на нови ограничения в правната реформа остава открит въпрос. За четвърта поредна година Куба очаква нулев или минимален икономически растеж, а правителството се чувства все по-заплашено от опита на администрацията на Тръмп да свали съюзническото на Куба венецуелско правителство като първа стъпка от кампания срещу социалистическите страни в Латинска Америка. Само 78 процента от регистрираните гласоподаватели, близо 6,8 млн. от 8,7 млн. души, казаха \"да\" на новата конституция на референдума на 24 февруари. Това е огромен процент на одобрение във всяка друга страна, но относително нисък за Куба, където избирателите обикновено одобряват правителствените предложения с резултати доста над 90 процента. В този случай близо 700 000 души гласуваха против, а други се въздържаха или пуснаха недействителни, или празни бюлетини. Това би могло да окаже небивал натиск върху правителството да предложи нови закони, които да спечелят широка обществена подкрепа, вместо само да налага нови правила след закрити съвещания на Комунистическата партия и правителствените водачи. \"Референдумът показа, че Куба е политически по-разделено общество, отколкото изглежда на повърхността\", каза конституционният съдия Раудиел Пеня, и добави: \"Сега нека се надяваме, че депутатите наистина ще вземат това предвид\". /От БТА/", "date": "2019.03.14", "title": "На фона на криза Куба планира реформа на политическата и правна система"}
{"url": "https://www.24chasa.bg/novini/article/7347007", "text": "Българският еврокомисар по цифрова икономика и цифрово общество Мария Габриел представи европейската визия за развитието на изкуствения интелект. И подчерта голямата трансформационна сила на тази технология, която има потенциал да промени бъдещето, съобщиха от представителството на ЕК в България. Днес комисар  Мария Габриел откри „Цифровата среща на върха 2019“ в Копенхаген пред премиера на Дания Ларс Расмусен и в присъствието на над 300 участници – министри, ръководители на най-големите дигитални компании, учени, изследователи. Повод за събитието бе представянето на националната стратегия за изкуствен интелект на Дания. Според плана на Европейската комисия от края на 2018 г., всички страни членки трябва да представят своите национални стратегии до средата на юни. „Изкуственият интелект дава изключителна възможност животът на гражданите да бъде подобрен. Тази позитивна промяна може да бъде видяна и в медицината, където изкуственият интелект помага при лечение на нелечими до момента болести, и в сферата на енергетиката, и когато говорим за климатични промени“, заяви комисарят. От ключово значение за Европа ще бъде насърчаването на инвестициите в тази област. Само така Европа ще може успешно да се конкурира със САЩ и с Китай, каза още Мария Габриел. Европейската комисия инвестира значителни средства в тази област, посочи тя. Само за периода 2018-2020 обема на отделените средства е нараснал със 70%, достигайки 1,5 милиарда евро, като от 2020 г. инвестициите ще са по 1 милиард евро на година. Така заедно с привлечените от частния сектор средства общата сума ще достигне 20 милиарда евро до 2020. „За да постигнем успех, изкуственият интелект трябва да е приоритет за Европа. С общи усилия на всички страни членки постигнахме съгласие по създаването на координационния план за действие в областта на изкуствения интелект. Достъпът на широк кръг потребители до сигурни и висококачествени данни е крайъгълен камък на единния цифров пазар и няма противоречие между достъпа и защита на данните“, подчерта комисар Габриел. Тя допълни, че основното предизвикателство пред Европа е да задържи своите таланти и да обучи необходимия брой хора. Трябва да се фокусираме върху развитието на умения не само сред младите хора, но и сред тези, които в момента са на пазара на труда. „Гледайки напред, като част от програма Цифрова Европа сме заложили бюджет от 700 милиона евро, които да отидат за придобиването на високи цифрови умения в приоритетни области, като изкуствения интелект, киберсигурността и суперкомпютрите“, каза Мария Габриел. Пред форума тя обърна внимание и на редица аспекти на изкуствения интелект, които притесняват хората и обобщи свършеното до момента. През декември работната група, която работи по създаването на етични насоки в областта на изкуствения интелект представи своите първи идеи. Тези насоки бяха обект на обществено обсъждане до 1 февруари и над 500 организации участваха в него, давайки своите идеи и предложения, каза еврокомисарят. Окончателният доклад ще бъде представен от работната група в началото на април, като след това етичните насоки ще бъдат ежедневно тествани. Идеята е в тази пилотна фаза компаниите и организациите, които прилагат етичните насоки, да споделят своя опит, посочи българският еврокомисар. „Ако обединим усилия и продължим диалога по един отворен и прозрачен начин, ще постигнем общата ни цел – да създадем една конкурентна, иновативна, движена от ценности и приобщаваща цифрова Европа“, заключи българският еврокомисар Мария Габриел.", "date": "2019.03.14", "title": "Мария Габриел представи европейската визия за развитието на изкуствения интелект"}
{"url": "https://www.24chasa.bg/novini/article/7346990", "text": "Задържаният в Бургас днес цигански барон Михаил Щерионов-Пандурито на 48 г. е стар познайник на полицията, осъждан за трафик на жени с цел продажба на бебета. В края на  2012 г. районният съд в Бургас му налага ефективна присъда от 3 г. и 6 месеца, като Щерионов се разследва за три случая, при които е извел бременни жени в Гърция, а след това е продал бебетата, установи проверка на \"24 часа\".  Според разследващи, работили по случаите, 41-годишният тогава Щерионов е поставял във финансова зависимост жените, които уговарял да раждат в Гърция и да оставят бебетата си там. Пандурито действал с още двама мъже, които имали точно организирани функции при осъществяване на трафика. Единият от групата знаел добре гръцки и осъществявал контактите с участниците по веригата от зад граница. Някои от жените искали в последствие да се откажат и да се върнат у нас с новородените си, но нямали избор, тъй като предварително взели пари от Пандурито. Бременните са извеждани в 6-тия или 7-мия месец.  Предварителните договорки за здраво дете достигали до 5000 лв., рядко обаче майките получавали повече от 2 бона, разкриват осведомени. Пандурито живее със семейството си в двуетажна къща в кв. \"Победа\". Негови съседи не посмяха днес да кажат и една дума за него от страх да не им се случи нещо. Хора извън обкръжението на влиятелния мъж обаче споделиха, че са доволни от арестите. Новото разследване срещу Щерионов е за лихварство и изнудване, казаха от полицията.", "date": "2019.03.14", "title": "Ето го задържания в Бургас цигански барон, съден е за трафик на жени"}
{"url": "https://www.24chasa.bg/novini/article/7346868", "text": "Демонстрация какво представлява полетът на изтребител F-16 блок 70 организираха вчера в София производителите на бойните самолети от \"Локхийд Мартин\". Първи в симулатора на пилотската кабина за пробен полет седна командирът на Военновъздушните сили ген. Цанко Стойков. Заедно с него бяха и курсанти от военния университет, които един ден ще летят на тези изтребители. Демонстрационни полети можеха да направят и журналисти. Вижте видео как ще изглежда полетът на F-16 през очите на пилотите:", "date": "2019.03.14", "title": "Вижте как ще летят българските F-16, шефът на ВВС пръв опита (видео)"}
{"url": "https://www.24chasa.bg/novini/article/7347005", "text": "Млад лъв, избягал от резерват, бе заловен и прекара нощта в ареста на полицейския участък в градчето Съдърланд, РЮА, предаде Ройтерс. Лъвът е на около две години. Преди около месец той е напуснал пределите на националния парк \"Танква Кару\", след като намерил пролука в оградата. В сряда животното било открито и уцелено със специална стрела. След това било транспортирано с хеликоптер в полицейския участък и оставено само в помещение за задържани. \"Сигурен съм, че това е първият случай лъв да попадне в затвор\", каза командирът на местната полицейска служба капитан Мариус Малан. За щастие в сряда през нощта в ареста не е имало други задържани, предава БТА. Любопитни жители на Съдърланд, където е инсталиран най-големият оптичен телескоп в южното полукълбо, се струпаха около полицейския участък, за да зърнат лъва. \"Той е в добро здраве. Не сме му дали закуска, защото докато е странствал, се е хранил добре\", каза Малан. Животното отново ще бъде упоено, за да бъде върнато в националния парк \"Танква Кару\" - хълмиста саванна местност, която се намира между Кейптаун и Йоханесбург.", "date": "2019.03.14", "title": "Лъв избяга от резерват в Съдърланд, прекара нощта в ареста (Видео)"}
{"url": "https://www.24chasa.bg/novini/article/7347033", "text": "Мъж е загинал на място, след като се преобърнал на мокрия път между врачанските села Габаре и Върбица и паднал с колата си в река. Сигнал за инцидента бил получен днес по обед, съобщиха от полицията. На място е бил изпратен екип, който е установил, че шофьорът на „Фолксваген” пътувал сам по време на инцидента. Загиналият е 65-годишният Венцислав Г. от близкото до Враца с. Косталево. Това е вторият подобен инцидент от началото на седмицата. ", "date": "2019.03.14", "title": "Втори шофьор падна в река и загина тази седмица във Врачанско"}
{"url": "https://www.24chasa.bg/novini/article/7347046", "text": "Китайски компании имат интерес за внос на вино и олио от България и проучват възможностите за инвестиции в страната ни. Това е станало известно по време на среща на заместник-министърът на икономиката Александър Манолев с г-жа У Джонцюн, вицегубернатор на провинция Дзянси, съобщиха от министерството. Тя е на посещение в страната ни начело на бизнес делегация по покана на областния управител на Софийска област Илиан Тодоров. Българско олио може да бъде предлагано в търговската мрежа на китайска компания, оперираща 4000 обекта в азиатската държава. Интересът е бил заявен по време на срещата, а заместник-министър Манолев е подчертал, че страната ни може да предложи много високо качество на продукта на конкурентна цена. Договорено е било да се предостави повече информация за сектора и да се съдейства за установяване на контакти с български производители за продължаване на разговорите, уточнява БТА. Друга китайска компания има интерес за внос на вино от България, като предвижда да започне с партида от 200 хил. бутилки. Целта им е обемите устойчиво да растат, а продуктът да става все по-познат на китайския пазар. Интерес е бил заявен и към други сектори на българската икономика. Поради високия интерес на бизнеса от провинцията към страната ни, е било решено да бъде подписан Меморандум за сътрудничество между Министерството на икономиката и провинция Дзянси. Вицегубернаторът У Джонцюн е предложила това да стане още през май по време на най-голямото търговско изложение в Централен Китай, което провинцията ще домакинства и е изразила надежда, че в него ще залегнат и първите конкретни проекти, които двете страни реализират. Зам.-министър Манолев е изтъкнал, че България изнася все повече продукти за Китай, а азиатската държава е близо до влизане в топ 10 на най-големите ни пазари. Стоките, с които традиционно сме известни в Китай са от хранително-вкусовата промишленост и козметиката, но се надявам, че в бъдеще и повече продукти с висока добавена стойност ще намерят място на китайския пазар, е казал още Александър Манолев. Делегацията е посетила и Индустриална зона Божурище. Надявам се това да е основа както да проучим възможностите за създаване на съвместна подобна зона, така и за привличане на повече китайски инвеститори, е посочил Александър Манолев.", "date": "2019.03.14", "title": "Китай има интерес за внос на вино и олио от България"}
{"url": "https://www.24chasa.bg/novini/article/7347042", "text": "Имаме увеличаване на нападенията срещу полицаи. При всеки опит за по-категорично налагане на закона, говорим от най-дребни случаи като нарушаване на нощна тишина например, когато полицията отиде, те смятат, че им се нарушават някакви права, които всъщност нямат, и това води до неизпълнение на полицейските разпореждания и оказване на съпротива. Коментира в Лясковец министърът на вътрешните работи Младен Маринов и допълни: \"Ние сме категорични, ако не става с двама полицаи, ще стане с 10, с жандармерия, но такива случаи няма да допуснем - първо да страда обществото и второ - да пострадат колеги.\" Той посочи, че е нужно в измененията и допълненията в Закона за МВР да бъде облечена в по-голяма съдържателност неприкосновеността на полицаите. Маринов уточни, че трябва да предвидят по-големи санкции за тези, които си позволяват физически и вербални нападения срещу полицаи. \"Да, то не носи до физически наранявания, но носи до уронване устоите на институцията. Ако полицая е длъжен да пази достойнството дори на този, който задържа за дадено престъпление, така и достойнството на полицая трябва да се пази и да не се смята, че една обидна дума реално не е нападение и всеки може да псува полицая\", каза Маринов. Той поясни, че размерът на санкцията не е най-важното нещо, ако няма категорични гаранции в закона, че тя ще бъде наложена и събрана. \"Първо искаме категорични гаранции, че тя ще бъде наложена и събрана, а размерът трябва да е такъв, че да бъде постигнат ефектът на индивидуалната и на генералната превенция\", каза Младенов. \"Всяка година правим анализ на неправомерната употреба на сила и помощни средства от страна на полицаите. За последните 3 г. имаме снижаване в тези случаи във всички областни дирекции\", допълни шефът на Националната полиция гл. комисар Христо Терзийски.", "date": "2019.03.14", "title": "Младен Маринов: Увеличават се случаите на нападения срещу полицаи"}
{"url": "https://www.24chasa.bg/novini/article/7346720", "text": "Двама души са били задържани за убийството на мъж от новозагорското село Езеро, съобщиха от ОД на МВР-Сливен. Разследването на тежкото престъпление е започнало на 13 март, след като 54-годишен мъж е бил открит мъртъв на улица в селото. При извършения оглед са открити следи от насилствена смърт, по тялото е имало множество кръвонасядания, като от полицията предполагат, че е бил пребит. За извършеното престъпление са задържани двама мъже на 43 и 48 години от същото село, единият - криминално-проявен. Образуваното досъдебно производство продължава под наблюдението на Окръжна прокуратура-Сливен. Според първоначалните данни, вероятната причина за престъплението е от битов характер. Подробности за случая ще бъдат представени днес следобед на брифинг в областната полиция.", "date": "2019.03.14", "title": "Убиха мъж в сливенско село, трупът му е открит на улицата. Двама са задържани"}
{"url": "https://www.24chasa.bg/novini/article/7346721", "text": "Изненадващо породата кучета, която най-често ухапва руснаците, са дакелите, установи класация, публикувана в сайта РИА \"Новости\". Изданието цитира ръководителя на Националната руска киноложка асоциация Електрон Дементиев, предаде БТА. \"Опасни могат да бъдат и стайните породи кучета, които смятаме за безобидни. Ако разгледаме статистиките през годините , дакелите, които са малки по размери, са рекордьори по ухапвания както на хора, така и на други животни\", твърди Дементиев. При това дакелите оглавяват тази класация в продължение на последните 15 години. По думите на специалиста, за да се избегнат неприятни инциденти, трябва да се създадат задължителни школи за обучение на кучета и на техните стопани, по подобие на автошколите.", "date": "2019.03.14", "title": "Дакелите са най-хапещата порода кучета в Русия"}
{"url": "https://www.24chasa.bg/novini/article/7346719", "text": "Маскирани спецполицаи блокираха квартал \"Победа\" в Бургас, където в момента се провежда акция на Областната дирекция на МВР.   Операцията е по сигнал за лихварство и изнудване, има двама задържани, каза за \"24 часа\" шефът на дирекцията старши комисар Калоян Калоянов. Една от улиците в ромския квартал е отцепена, продължават претърсвания и обиски.", "date": "2019.03.14", "title": "Полиция блокира ромския кв.\"Победа\" в Бургас, двама задържани за лихварство"}
{"url": "https://www.24chasa.bg/novini/article/7346716", "text": "Районна прокуратура – Благоевград и задържала за срок до 72 часа В.К., привлечен в качеството на обвиняем за извършено от него престъпление по чл. 159, ал. 4, т. 1, вр. ал. 2 от НК. На 5 март, за времето от около 12:33 ч до 16:20 ч, В.К. е разпространил порнографски материали – видеофайлове, за създаването на които са били използвани лица ненавършили осемнадесетгодишна възраст. За целта той използвал информационна и съобщителна технология, както и приложение за сваляне и разпространение на торент файлове в пиър ту пиър мрежи (P2P), а именно юторент - \"uTorrent\". С разрешение на съда е било извършено претърсване в жилище в Благоевград, ползвано от обвиняемия, и изземване на компютърна конфигурация. Предстои внасяне на искане за вземане на мярка за неотклонение \"задържане под стража\" спрямо В.К.", "date": "2019.03.14", "title": "Арестуваха мъж от Благоевград за порноклипове с деца"}
{"url": "https://www.24chasa.bg/novini/article/7346722", "text": "Алиансът извършва оценка на заплахите, свързани с развитието на  . Това съобщи генералният секретар на НАТО Йенс Столтенберг при представянето на годишния доклад за дейността на пакта. Съвещаваме се по въпроса с тези мрежи и отражението им върху сигурността, това не е само търговска тема. Ще преценим как съюзниците най-добре да действат с чуждестранните инвестиции в тези мрежи. НАТО разглежда много сериозно опасенията на някои съюзници за новите мрежи. Дали имаме роля в този процес, е също въпрос на оценка според Столтенберг. НАТО е организация, отговорна за съвместната отбрана. Разглеждаме въпроса за  т и разнообразието на доставките на енергоносители, заяви генералният секретар в отговор на въпрос за разширяването на газопровода \"Северен поток\". Нямаме мнение за газопровода, съюзниците имат различни виждания. Би било грешно генералният секретар да изразява собствено виждане по подобен въпрос, посочи Столтенберг. По неговите думи   остава заплаха. Какво да се прави с европейските джихадисти и техните семейства е въпрос на правосъдие, а не задача на НАТО, поясни генералният секретар. Столтенберг посочи, че остава още много работа в  . Числеността на нашите сили там е свързана с хода на преговорите. Трябва да съхраним постигнатото и страната повече да не се превръща в убежище за терористите, добави той. НАТО няма мнение по въпроса с . Този процес не се отразява на британското участие в пакта. Великобритания е на второ място по отбранителни разходи в алианса, отбеляза генералният секретар. а е важно за НАТО, но и за Вашингтон, заяви Столтенберг. В наш собствен интерес е сега, когато напрежението расте, да влагаме повече средства в собствената си отбрана, добави той по повод настояванията на Вашингтон за по-справедлива подялба на разноските на алианса. Той изрази очакването до идната година съюзниците в НАТО (без САЩ) да постигнат повишение на отбранителните разходи от 100 милиарда долара. По неговите думи е парадокс, че докато \"някои\" поставят силата на НАТО под въпрос, пактът прави повече от когато и да било. НАТО допринесе за 70 години мир и напредък, и ще остане стълб на стабилността за следващите поколения, посочи Столтенберг.", "date": "2019.03.14", "title": "НАТО: в пакта има разногласия по разширяването на \"Северен поток\""}
{"url": "https://www.24chasa.bg/novini/article/7346744", "text": "Действащи магистрати и съдебни служители ще могат да участват в управлението, техническото или финансовото изпълнение на проекти на Висшия съдебен съвет, финансирани по Оперативна програма \"Добро управление\", при спазване на правилата за избягване на двойно финансиране и на допустимост на разходите. Това прие парламентът, след като одобри на първо четене допълнение в Закона за управление на средствата от европейските структурни и инвестиционни фондове, внесено от депутати от ГЕРБ, предаде БТА. Участието на действащи магистрати и съдебни служители е задължително условие за успешното изпълнение на проектите, но заплащането на възнагражденията за труда им е затруднено от задължението за прилагане на Закона за обществените поръчки, посочват вносителите. Отбелязва се, че е необходимо участието на действащи магистрати и съдебни служители в проектите за изготвянето на Единна информационна съдебна система на съдилищата и прокуратурите и за унифициране на сайтовете.", "date": "2019.03.14", "title": "Парламентът прие: Действащите магистрати ще могат да участват в европейски проекти"}
{"url": "https://www.24chasa.bg/novini/article/7346737", "text": "2940 разрешения за използване на специални разузнавателни средства  (СРС) е дал специализираният наказателен съд в София през 2018 г. Отказите са 471, стана ясно от отчета на институцията, оповестен днес.  Разрешенията за подслушване и следене са със 794 повече в сравнение с предходната 2017 г. Общо за страната разрешенията са 4500, съобщи Мариета Райкова, която от месец е председател на спецсъда.  Като цяло използването на СРС намалява, но исканията в специализирания съд се увеличават заради промените в закона, с които се разшири кръгът дела, които се гледат от спецсъда. Там бяха прехвърлени разследванията за корупция по високите етажи на властта. 97,92 % от делата в специализирания съд (7792) са приключени, не са свършени само 2,02 %, каза съдия Мариета Неделчева, която от 12 юни м.г. до 15 февруари бе и.д. шеф на спецсъда, а сега  зам.-председател. На един съдия средно се падат по 34 дела на месец, което е с 2-3 повече от предходната година. \"Европейските институции са доволни от нашата работа. Специализираните институции натрупват все по-съществен опит и работят по-добре\", каза Райкова. Само за последните 4 месеца са произнесени присъди по 21 големи дела за организирана престъпност и корупция, от тях само 3 или 4 били оправдателни. Приключените дела за корупция по високите етажи през 2018 г. са 6 - три са приключили с осъдителни присъди срещу зам.-министри и служители на агенции и 3 - с оправдателни.  Запазва се тенденцията от миналите години най-много дела да се водят срещу банди за разпространение на дрога. През миналата година обаче са се увеличили делата за данъчни престъпления и за трафика на бежанци, каза другият заместник на Райчева - Пламен Панайотов. Спецсъдът е единственият, който гледа дела за тероризъм. Едно от тях срещу Джон терориста приключи с осъдителна присъда на първа инстанция, а другите са висящи. Сред тях е делото за атентата в Сарафово. По него са направени следствени поръчки до Израел и вероятно ще се стигне до разпити с видеоконферентна връзка. В спецсъда работят 21 съдии, разпределени в 20 състава. Те обаче разполагат само с 4 зали. През есента на 2018 г. Висшият съдебен съвет взе решение да им предостави  част от сграда, която се ползваше от Държавната комисия по сигурността на информацията (ДКСИ) . Съдиите се надяват, че скоро ще разполагат с още зали. Служителите на ДКСИ почти напуснаха сградата. Надяваме се всеки момент ВСС да я получи от Министерския съвет за управление, каза съдия Райкова. Така според нея сградният проблем на специализирания съд е на път да се реши.  Поискани за щатове за още 10 съдии, но досега са отпуснати 4. В момента част от делата се съхраняват в метални гардероби с катинари в коридорите на съда. ", "date": "2019.03.14", "title": "Спецсъдът дал 2940 разрешения за подслушване и следене (Обновена)"}
{"url": "https://www.24chasa.bg/novini/article/7346765", "text": "Съдебните разноски на \"Топлофикация София\" ЕАД за дела срещу длъжници на дружеството не са включени в цената на парното и топлата вода. Това увери председателят на Комисията за енергийно и водно регулиране Иван Иванов пред журналисти по повод твърдението на омбудсмана Мая Манолова, че сумите за съдебните дела се плащат от потребителите, предаде БТА. \"Не ги отчитаме. Категорично! Никакви съдебни разноски не се отчитат в нашите решения\", каза Иван Иванов.", "date": "2019.03.14", "title": "Съдебните разноски на \"Топлофикация\" не били включвани в цената за потребителите"}
{"url": "https://www.24chasa.bg/novini/article/7346762", "text": "ЕС ще отпусне 1,5 милиарда евро за сирийските бежанци в Турция в рамките на споразумението за спирането на наплива на мигранти към ЕС, подписано през март 2016 г. Това заяви днес върховният представител на съюза за външната политика Федерика Могерини, която говори на донорска конференция за Сирия в Брюксел, предаде ТАСС. ЕС ще отпусне втори транш в размер на 1,5 милиарда евро за сирийските бежанци в Турция, посочи тя. В рамките на споразумението за мигрантите от 2016 г. Брюксел обеща да отпусне на Анкара 6 милиарда евро за сирийските бежанци, да отмени визовия режим за турски граждани (при изпълнение на условията за това - бел. аг.) и да отвори нови глави в преговорите за присъединяване на Турция към ЕС, предаде БТА. От 2016 г. досега обаче отношенията между ЕС и Турция се влошиха в редица сфери, отбелязва ТАСС.", "date": "2019.03.14", "title": "Могерини: ЕС ще отпусне 1,5 милиарда евро \nза сирийските бежанци в Турция"}
{"url": "https://www.24chasa.bg/novini/article/7346751", "text": "България е предвидила бюджет за отбрана, равен на 1,43 на сто от БВП за 2018 г., сочат данните от годишния доклад на НАТО, представен днес. Според тези данни едва седем страни от алианса вече са постигнали целта от два процента отбранителни разходи спрямо техния БВП. Общо 14 държави имат военни разходи, по-ниски от данните за нашата страна спрямо БВП, предава БТА. България е преизпълнила с 0,4 на сто целта на НАТО 20 процента от разходите за отбрана да бъдат насочвани за оборудване. Данните показват, че от 2015 г. насам нашата страна постоянно увеличава средствата за отбрана в левова стойност.", "date": "2019.03.14", "title": "България е предвидила за отбрана 1,43 на сто от БВП за 2018 г., според доклада на НАТО"}
{"url": "https://www.24chasa.bg/novini/article/7346776", "text": "ЕС ще отпусне 1,5 милиарда евро за сирийските бежанци в Турция в рамките на споразумението за спирането на наплива на мигранти към ЕС, подписано през март 2016 г. Това заяви днес върховният представител на съюза за външната политика Федерика Могерини, която говори на донорска конференция за Сирия в Брюксел, предадоха ТАСС и БТА. ЕС ще отпусне втори транш в размер на 1,5 милиарда евро за сирийските бежанци в Турция, посочи тя. В рамките на споразумението за мигрантите от 2016 г. Брюксел обеща да отпусне на Анкара 6 милиарда евро за сирийските бежанци, да отмени визовия режим за турски граждани (при изпълнение на условията за това - бел. аг.) и да отвори нови глави в преговорите за присъединяване на Турция към ЕС. От 2016 г. досега обаче отношенията между ЕС и Турция се влошиха в редица сфери, отбелязва ТАСС.", "date": "2019.03.14", "title": "ЕС отпуска 1,5 милиарда евро за сирийските бежанци в Турция"}
{"url": "https://www.24chasa.bg/novini/article/7346780", "text": "Министър-председателят Бойко Борисов и президентът на Азербайджан Илхам Алиев обсъдиха възможностите за задълбочаване на енергийното сътрудничество между двете страни. Разговорът се състоя в рамките на Седмия глобален бакински форум, съобщиха от пресцентъра на Министерски съвет. По време на срещата премиерът Борисов подчерта, че очаква тази година азерската петролната компания СОКАР да започне инвестиции в газоразпределителната система на България в населените места - с две цели – чистота на въздуха и конкурентоспособност. „През 2019 и 2020 г. можем да завършим това, което години наред договаряхме“, заяви българският министър-председател и добави, че България разглежда Азербайджан като важен източник за диверсификация на доставките на природен газ, с цел повишаване на енергийната сигурност на страната ни и в региона на Югоизточна и Централна Европа. Премиерът Борисов отчете стратегическото енергийно партньорство между двете страни и посочи Азербайджан като един от основните източници на газ за регионалния газов разпределителен център „Балкан“. „Миналата година стартира предпроектно проучване на проекта за изграждане на газоразпределителен център „Балкан“, съфинансирано от Европейския съюз. Очакваме през тази година в София да бъдат представени окончателните резултатите от това проучване, които са изключително позитивни“, добави още българският премиер Борисов пред президента Алиев. В рамките на срещата беше обсъдена възможността за осигуряване на допълнителни количества природен газ от Азербайджан за газовия хъб „Балкан“. В разговора министър-председателят Бойко Борисов запозна Илхам Алиев с дейността на проектната компания ICGB, а именно - приключването на тръжните процедури за доставката на тръбите и за строителството на газовата връзка България – Гърция IGB. „Планираме строителството на IGB да започне до средата на тази година и да приключи през 2020г. в синергия с пуска на газопровода TAP, с цел осигуряване от 2020г. на контрактувания 1 млрд. куб м./год. по дългосрочния договор с Консорциума Шах Дениз“, уточни българският премиер пред държавния глава на Азербайджан. Бойко Борисов заяви, че страната ни очаква до средата на годината да се изяснят всички технически въпроси между газопровода TAP и IGB, за което ще България ще разчита и на подкрепата на азербайджанската страна. „На практика след 2020г. азербайджанският природен газ от Шах Дениз 2 ще задоволява около 25%-30% от потреблението на природен газ в България, което е сериозен дял и ще повиши значително енергийната сигурност на страната ни“, категоричен беше министър-председателят Борисов. По време на срещата президентът на Азербайджан Илхам Алиев благодари на премиера Борисов за участието му в Седмия глобален бакински форум. Той подчерта, че миналогодишната визита на българския министър-председател в Баку е дала добър импулс на двустранните отношения. „Имаме добър потенциал в политическото сътрудничество, често се срещаме, винаги се подкрепяме едни други“, каза Алиев в началото на срещата. Президентът Алиев посочи още, че скоро се е провело заседание на Консултативния съвет за Южния газов, който е важен орган за развитието на диверсификацията. На заседанието от българска страна е участвала и министърът на енергетиката Теменужка Петкова. „Приближаваме се до заключителния стадий на този проект“, заяви още Алиев. Държавният глава на Азербайджан подчерта и, че България винаги е подкрепяла връзките на Азербайджан с Европейския съюз и благодари за личния принос на министър-председателя Борисов за добрите отношения между страните ни.", "date": "2019.03.14", "title": "Борисов към президента на Азербайджан: Стартираме съвместни инвестиции през 2019 г. (Обновена)"}
{"url": "https://www.24chasa.bg/novini/article/7346794", "text": "Общо 93 000 превозни средства са проверени досега у нас за електронни винетки. Това коментира в Русе председателят на Управителния съвет на Агенция \"Пътна инфраструктура\" Георги Терзийски. Той заяви, че при проверките са наложени 2700 компенсаторни такси и 350 акта за установено административно нарушение. Анализите показват, че нарушителите са основно шофьори на леки автомобили. В Русе Георги Терзийски и председателят на Държавна агенция \"Безопасност на движението по пътищата\" Малина Крумова участваха във форум \"Приоритетна свързаност на Северна България\". Събитието се организира от общината и от Института за пътна безопасност, като бе открито от кмета Пламен Стоилов. Терзийски коментира, че магистралата Русе - Велико Търново е с одобрен ОВОС, като се очаква решение на петчленен състав на ВАС заради внесена жалба. По план ще се започне с участъка Русе-Бяла и с обхода на Бяла. Става дума за около 75 километра. Терзийски каза още, че през лятото ще бъде завършен последният неремонтиран участък от главния път Русе - Бяла. Крумова коментира, че този път е с концентрация на произшествия. Той е много натоварен, а в същото време е двулентов. По него трябва да се внимава. Тя каза още, че Държавната агенция \"Безопасност на движението по пътищата\" работи по изготвянето на системен анализ за всички \"черни точки\" на травматизъм по пътищата в страната.", "date": "2019.03.14", "title": "Засичат без винетки най-често шофьорите на леки коли"}
{"url": "https://www.24chasa.bg/novini/article/7346842", "text": "Демократи за силна България (ДСБ)) отхвърлиха  . ДСБ изпратиха писмо до Дол, в което заявяват, че няма как да застанат рамо до рамо с управляващите на вота през май. \"С действията си ГЕРБ доказаха, че са част точно от тези процеси, които застрашават проевропейската линия на Европа, защото действат в синхрон с популистките и антиевропейски сили на национално и европейско ниво. Заради действията на Борисов и ГЕРБ, членството на българските проевропейски партии в ЕНП, започна да изглежда компрометирано сред българските граждани, което може да бъде реална опасност за ЕНП на предстоящите избори\", написаха в писмото си от ДСБ. От партията посочват, че ГЕРБ поддържат проруски курс, като се противопоставят на санкциите срещу Москва.  ДСБ информираха още в писмото си до Дол, че ще гласуват за излизането на партията на Орбан ФИДЕС от Европейската народна партия, тъй като унгарският премиер е предоставил убежище на Никола Груевски, което било \"в разрез с върховенството на закона\".", "date": "2019.03.14", "title": "ДСБ отказа на Жозеф Дол"}
{"url": "https://www.24chasa.bg/novini/article/7346834", "text": "Ако Великобритания не е напуснала ЕС до изборите за евродепутати, ще трябва да участва в тези избори. Това заяви на пресконференция говорител на Европейската комисия, предаде БТА. Той допълни, че ЕС още не е получил обосновано искане от британската страна за удължаване на срока преди раздялата. Говорителят отбеляза, че за да бъде утвърдено, подобно искане трябва да бъде подкрепено от всички останали държави в ЕС. По неговите думи в този процес за ЕС най-важно е осигуряването на нормалната работа на общностните институции. Попитан за оценка на поведението на британския премиер Тереза Мей, говорителят заяви, че председателят на ЕК Жан-Клод Юнкер многократно е изразявал високо уважение към нея и нейната работа. В отговор на въпрос какво послание би отправил към британските депутати, говорителят заяви, че те знаят най-добре (как да постъпят).", "date": "2019.03.14", "title": "ЕК: Ако Великобритания не е напуснала ЕС до изборите за ЕП, трябва да избере евродепутати"}
{"url": "https://www.24chasa.bg/novini/article/7346840", "text": "Анкара продължава да работи за реализиране на руско-турския меморандум за сирийската провинция Идлиб, заяви турският външен министър Мевлют Чавушоглу в Брюксел при откриването на министерската част на донорска конференция за Сирия, предаде ТАСС. Ние продължаваме работата по ефективна реализация на меморандума за Идлиб. Въпреки провокациите, особено последните, ние сме настроени за запазване на спокойна обстановка там, посочи министърът, цитиран от БТА. На 17 септември в Сочи президентите на Русия и Турция Владимир Путин и Реджеп Тайип Ердоган се договориха до 15 октомври да създадат в провинция Идлиб демилитаризирана зона на дълбочина от 15-20 км по протежение на линията на съприкосновение на сирийските правителствени войски и въоръжената опозиция. Анкара обаче поиска допълнително време при изпълнението на договореностите. Тя поиска и да се отложи началото на съвместното патрулиране в Идлиб с аргумента, че не може да гарантира безопасни условия за това. На 8 март министърът на отбраната Хулуси Акар съобщи, че турските въоръжени сили започват патрули в сирийската провинция Идлиб. По думите на Акар, цитирани тогава от ТАСС, патрулите ще бъдат извършвани съвместно с Русия, която ще отговаря за района покрай границите на Идлиб, докато въоръжените сили на Турция ще патрулират в районите, където е било отнето оръжието на терористите. Министърът на външните работи Мевлют Чавушоглу съобщи още на конференцията днес, че е обсъдил със специалния пратеник на ООН за Сирия Геир Педерсен създаването на сирийски конституционен комитет. Той подчерта, че успехите на процеса от Астана са дали възможност да се премине към създаване на конституционния комитет. В началото на март руският външен министър Сергей Лавров съобщи, че създаването на конституционния комитет в Сирия може да завърши в близко време.", "date": "2019.03.14", "title": "Чавушоглу: Въпреки провокациите ние сме настроени за запазване на мира в Идлиб"}
{"url": "https://www.24chasa.bg/novini/article/7346790", "text": "\"Познавам лично Емо Шарков и мога да Ви уверя, че той гореше в службата. Беше изключително подготвен, дисциплиниран, мога да кажа служител за пример. И загина, изпълнявайки служебния си дълг в изключително рискова ситуация, запазвайки живота и здравето на своите колеги, на децата от близкото училище. Загина и остана като герой, въпреки че съвременното общество понякога забравя такива герои.\" Това каза пред паметната плоча на командоса вътрешният министър Младен Маринов. Той пристигна в Лясковец да отдаде почит на Емил Шарков 5 години след смъртта му. Командосът бе прострелян смъртоносно на 14 март 2014 г. при кървавата акция по залавянето на барикадиралия се в дома си Петко Петков. При щурма, мъжът, който заплашвал с оръжие децата от близкото училище, откри огън срещу баретите и рани още трима спецполицаи. Петко Стрелеца вече е осъден и лежи доживот в затвора в Ловеч. 5 години след трагедията обаче, не е изплатен нито лев от присъдената кръвнина на семейството на Шарков, каза баща му Емил Шарков старши.  \"Не е само физическият убиец, има хора, които са виновни за тази неуспешна акция, но едва ли ще се стигне до наказание\", коментира бащата. На поклонението бяха също съпругата на командоса Милена и негови колеги от СОБТ, шефът на Националната полиция гл. комисар Христо Терзийски, областният управител на Велико Търново проф.Любомира Попова, ръководството на ОДМВР - Велико Търново, кметът на Лясковец и др.", "date": "2019.03.14", "title": "Младен Маринов: Лично познавах Емил Шарков, гореше в службата (Снимки)"}
{"url": "https://www.24chasa.bg/novini/article/7346854", "text": "Михаил Щерионов, по-известен като Пандурито, е един от  , съобщиха източници на \"24 часа\". Пандурито се славел като местния барон, който бил един от най-влиятелните в махалата. От полицията също потвърдиха пред наш репортер, че той им е добре известен и се ползвал с влияние в квартала. По непотвърдени данни вторият задържан е бил синът му. Спецкакцията продължава и в момента, видя екип на \"24 часа\". Половината махала е настръхнала, хората се страхуват и не смеят да кажат нищо за Пандурито. Пред наш репортер те дори не се осмелиха да кажат как му е малкото име. Единствено трима мургави младежи споделиха, че Пандурито бил свестен човек, имал бригада на пристанището и давал хляб на доста хора. \"Натопен е, понеже много му завиждат тука в махалата\", каза млад мъж пред нашия екип. Според официална информация на полицията Щерионов се разследва за лихварство и изнудване. Въпреки напрежението, което предизвика спецакцията и присъствието на маскирани служители на спецподразделението към ОД на МВР, ситуацията в квартала към момента е сравнително спокойна. ", "date": "2019.03.14", "title": "Страх скова ромското гето в Бургас - арестуваха местен барон (Снимки, видео)"}
{"url": "https://www.24chasa.bg/novini/article/7346813", "text": "Българин е в критично състояние в болница в Пекин, след като на 9 март е паднал от мост в китайската столица, съобщи    31-годишният Николай Маринов е със счупвания на гръбнака и по краката, както и със сериозен кръвоизлив в корема. Оказана му е помощ, но от болницата се въздържат от животоспасяваща операция. Николай работи като учител в китайско училище, където преподава английски език. По този начин той издържа родителите си и 18-годишния си брат. Веселин Найденов, който е близък приятел на пострадалия, обясни, че състоянието на Николай е стабилизирано, но остава доста тежко. Предстои му най-сложната операция. Веселин беше категоричен, че в никакъв случай Николай не е имал желание да сложи край на живота си и случката е инцидент. По думите му пострадалият е отговорен човек, който е загрижен за другите. Николай е контактен и е споделил на приятеля си, че се притеснява за това какво ще се случи с родителите му.", "date": "2019.03.14", "title": "Българин е в критично състояние след падане от мост в Пекин"}
{"url": "https://www.24chasa.bg/novini/article/7346860", "text": "Навлизането на компютри и автомати в трудовия процес ще стане по-бързо в преобладаващо женските професии, показа научно изследване, цитирано от Ройтерс. Изследването е осъществено от американската неправителствена организация Институт за проучване на женските политики. Професиите с 90% по-голяма вероятност за автоматизация са административен асистент, офис сътрудник, счетоводител и касиер - все длъжности, които се изпълняват повече от жени. \"Вече виждаме как някои от тези функции се извършват от компютър,\" каза Чандра Чилдърс - ръководител на изследването, предава БТА. Авторите на публикацията са установили, че жените са 58% от хората, изложени на риск от загуба на работата, тъй като тя може да се извършва с компютър. На всеки седем мъже в подобен риск се падат по десет жени. Жените преобладават обаче и в професиите, където има най-слаб риск компютърът да измести човека. Това са професиите по предоставяне на грижи за деца или за болни хора. При тези професии заплащането е между 20 000 и 25 000 щатски долара на година, което е под линията на бедността за четиричленно семейство в САЩ. В професиите с преобладаващо мъжко присъствие - като директори и законодатели - няма риск от автоматизация. Американското бюро по статистика на труда предвижда нарастване от 7% на броя на работните позиции в периода 2016 - 2026 година. Едно от възможните решения е лица, които загубят работата си, да се преквалифицират. Но за жена на средна възраст, която десетки години върши една и съща работа, усвояването на нови умения е трудно. Освен това, поради грижите за децата и за възрастни родители, жената има по-малко време за обучение, отчита Чилдърс. В публикацията не се казва в какъв срок автоматизацията ще навлезе в споменатите позиции, но се базира на съвременната технология. Въвеждането на автомати зависи повече от нагласата на клиента и готовността за обслужване от машина. \"Ако хората свикнат с технологията, навлизането на автоматизацията ще стане по-бързо,\" каза Чилдърс, като даде пример как пътниците на летище са се притеснявали да ползват автоматична регистрация, но сега вече редовно прибягват до този метод.", "date": "2019.03.14", "title": "Навлизането на компютри и автомати е по-бързо в преобладаващо женските професии"}
{"url": "https://www.24chasa.bg/novini/article/7346847", "text": "Словашките избиратели ще гласуват в събота на първи тур на президентските избори, които ще се превърнат в тест за управляващата популистка партия - година след демонстрациите срещу правителството и политическата криза, провокирани от убийството на разследващ журналист. Зузана Чапутова, адвокат с либерални убеждения, защитник на околната среда и яростен критик на правителството, е фаворитът на тези изключително важни избори преди парламентарните избори през 2020 г. в тази страна членка на Европейския съюз и НАТО с 5,4 милиона жители. Социологическите проучвания сочат, че тази елегантна разведена майка на 45 години разполага с убедителна преднина пред основния си съперник, еврокомисаря по енергийния съюз Марош Шефчович, подкрепян от управляващата партия \"Смер-социална демокрация\". Чапутова и Шефчович вероятно ще се срещнат на втория тур на 30 март, тъй като се очаква нито един от двамата да не получи на първия тур повече от 50 процента от гласовете на избирателите в избирателните списъци. Заместник-председател на Словашката прогресивна партия, която не е представена в парламента, Чапутова е на мнение, че \"хората призовават за промяна\", а предизборният й лозунг е \"да се борим срещу злото\". Самата тя лично излезе на улицата заедно с хиляди други демонстранти, след като през февруари миналата година бяха застреляни разследващият журналист Ян Куциак и годеницата му. Двойното убийство и експлозивното разследване на Куциак за предполагаемите връзки между словашки политици и италианската мафия, публикувано след смъртта му, създаде криза в страната и провокира опасения, свързани със свободата на медиите и корупцията. Вълната от възмущение доведе до оставката на премиера Роберт Фицо, който въпреки това остана председател на управляващата партия \"Смер - социална демокрация\" и близък съюзник на сегашния премиер Петер Пелегрини. \"Чапутова привлича избирателите, които са недоволни от сегашните политически елити, независимо дали са част от правителството или са в опозиция\", твърди анализаторът Юрай Марушиак. Тя разполага с подкрепата на досегашния президент Андрей Киска, милионер с либерални възгледи и противник на правителството, който няма да се кандидатира за следващ мандат по семейни причини. \"Мисля, че Словакия е готова за първата си жена президент\", заяви пред Франс прес Мария Павлова, 67-годишна пенсионерка от Нове Замки, Южна Словакия. Чапутова защитава правото на свободен аборт и насърчава предоставянето на още права на еднополовите двойки, което обаче би могло да намали популярността й в консервативната Словакия. 52-годишният Марош Шефчович се явява като независим кандидат на изборите, но въпреки това се ползва с подкрепата на \"Смер - социална демокрация\", което създава риск да го дискредитира в очите на тези, според които тази партия вече не е приемлива. \"Няма да гласувам за човек, който подкрепя Фицо или който разполага с подкрепата на Смер\", казва Мария, студентка по биология от Пиещяни, Западна Словакия, според която \"убийството на Куциак разтърси Словакия\". Според 34-годишния компютърен специалист Роланд Кутис обаче \"Шефчович е почтен, компетентен и перфектно подготвен кандидат, от който няма да се срамуваме в чужбина\". \"Въпреки че не е нито светец, нито свръхчовек, той е най-добрият избор\", смята Кутис. Заместник-председателят на Европейската комисия от 2014 г. Шефчович не познава добре вътрешната политика, твърди Марушиак. Шефчович е известен и с широката си усмивка, която често демонстрира. Той направи това наскоро и в социалните мрежи под псевдонима \"ПрезиДЕНТ\". Първоначално Шефкович бе на първо място в предизборната надпревара пред Чапутова, която бе слабо известна на широката публика и излезе начело в социологическите проучвания чак след оттеглянето на учения Роберт Мистрик, който подкрепи кандидатурата й. Според социологическо проучване от този месец на агенция АКО за Чапутова ще гласуват 52,9 процента от избирателите, а за Шефчович - 16,7 процента. Друго проучване, на института Фокус, сочи, че Чапутова ще получи 44,8 процента от гласовете, а Шефчович - 22,1 процента. Словашкият президент не разполага с управленски функции, но утвърждава международни договори и назначава висшите магистрати, сред които и председателя на Върховния съд. Той освен това е и върховен главнокомандващ на въоръжените сили и разполага с право на вето. Тринадесет кандидати ще участва в изборите, сред които и съдията от Върховния съд Щефан Харабин, крайнодесният депутат Мариан Котлеба и политическият ветеран и представител на унгарското малцинство Бела Бугар. Изборните секции ще бъдат отворени между 06:00 и 21:00 ч. по Гринуич. /От БТА/", "date": "2019.03.14", "title": "Словакия избира нов президент"}
{"url": "https://www.24chasa.bg/novini/article/7346892", "text": "Бизнес наръчник за малки и средни предприятия ще бъде публикуван на интернет страницата на Министерството на икономиката до дни. От него ще могат да се възползват всички предприятия, независимо дали започват своята дейност, искат да разширят своя бизнес или да прекратят работа. Това е обявила заместник-министърът на икономиката Лилия Иванова по време на конференция за малкия и среден бизнес \"SMART GROWTH\", съобщиха от Министерството. Икономическият зам.-министър е посочила, че основната цел на наръчника е да поясни на бизнеса по-голямата част от режимите и процедурите, които малките и средни предприятия /МСП/ трябва да спазват в своята дейност. Той съдържа кратки описания и насоки за над 120 регулации, разпределени според фазата на жизнения цикъл на предприятията. Те имат за цел да обяснят и насочат МСП при стартирането на бизнес, административното управление, финансовите и счетоводни операции, търговските дейности, защитата на личните данни, участието в процедури по ЗОП, научната и развойна дейност, промяна в структурата на бизнеса или прекратяване на дейността. Зам.-министър Иванова е заявила, че основните приоритети на икономическото министерство са насочени към стимулирането на иновациите, насърчаване на достъпа до финансиране за МСП, насърчаване на инвестициите във високотехнологични производства и услуги, осигуряването на достъп до пазари на трети страни и подобряване на административната среда. Заместник-министър Иванова е пояснила, че в рамките на предстоящия програмен период, Министерство на икономиката подготвя новите стратегически цели, които да залегнат в Националната стратегия за насърчаване на малките и средните предприятия за периода 2021-2027 година. \"Предвиждаме по-ясно фокусиране върху достъпа до финансиране на МСП, разработването на полезни и достъпни финансови инструменти, развитие на предприемачеството, достъпът до пазари и насърчаване на екологичната насоченост на МСП. За разработването на бъдещата Стратегия, ще стъпим върху вече утвърдени и доказани инструменти и практики\", е посочила Иванова.", "date": "2019.03.14", "title": "Министерството на икономиката подготвя бизнес наръчник за малки и средни предприятия"}
{"url": "https://www.24chasa.bg/novini/article/7346898", "text": " България е получила миналата година 0,4 на сто от общия брой на подадените в ЕС молби за убежище на бежанци. Това разкриват данните на Евростат, разпространени от Европейската комисия. Между 2017 и 2018 г. у нас се наблюдава спад от 29 на сто в броя на получените молби. От общо 2465 молби, подадени у нас м.г., 1065 (43 на сто) са били от граждани на Афганистан, 620 (25 на сто) са били от граждани на Ирак, а 495 (20 на сто) от граждани на Сирия. Данните обхващат молбите на бежанците, поискали за първи път закрила в ЕС. Общо в ЕС миналата година са постъпили 580 800 молби и това е спад с 11 на сто спрямо предходната година. Най-често закрила търсят сирийци, втори по брой са афганистанците, а трети - иракчаните. Почти всеки трети, потърсил закрила в ЕС, се е обърнал към Германия. Сред най-търсените държави за предоставянето на закрила са също Франция (19 на сто), Гърция (11 на сто), Испания (9 на сто), Италия (8 на сто) и Великобритания (6 на сто). Кипър отчита за последната година 70 порцента ръст в броя на молбите, Испания - 60 на сто, Белгия и Холандия около 30 на сто, Франция - 20 на сто. Същевременно Италия отчита спад от 61 на сто, Австрия - 49 на сто, Швеция - 19 на сто, а Германия - 18 на сто. До края на 2018 г. в ЕС е имало 878 600 висящи молби за убежище. Близо половината от тях са в Германия, показват данните.", "date": "2019.03.14", "title": "България отчита 29% спад на молбите за убежище на бежанци в ЕС"}
{"url": "https://www.24chasa.bg/novini/article/7346899", "text": "Държавата трябва да осигури еднакъв и справедлив достъп до обществени поръчки на целия бизнес, не на определен кръг бизнес или фирми, заяви президентът Румен Радев при закриването днес на кръгла маса за икономическия растеж, в която участваха вицепремиерите Томислав Дончев и Марияна Николова, както и няколко министри от кабинета, предаде БТА. Най-важното очакване от държавата е да изгражда прозрачна, справедлива и устойчива бизнес среда. Необходима е прогнозируема, ясна, стабилна правна рамка, свободна от всякакви лобистки хватки, посочи президентът, който също така открои необходимостта да се намали административната тежест и да се оптимизира администрацията. Бизнесът иска с парите, с които пълни хазната, насреща си да получава добра инфраструктура, образование, здравеопазване на работната сила, справедливо и бързо правораздаване, ефективна събираемост на данъците - еднаква за всички, както и качество на всички тези обществени услуги, посочи президентът Радев, който особено акцентира върху отношението и високия праг на търпимост към проблемите на качеството. Според държавния глава, ако се наливат обществени ресурси и няма качество, това означава, че или имаме корупция, или некадърна администрация, или мързелива администрация - или и трите заедно. Ако имаме ниво на амбиция за държавата, ще държим и ще изискваме високо качество. Каквито и икономически, данъчни, социални модели да предлагаме, трябва да се фокусираме върху качеството на управлението, заяви Румен Радев. По думите му хората и бизнесът в България са загубили доверие в българската антикорупционна система, това е нерадостна оценка и трябва да положим усилия като общество да вземем всички необходими мерки. Президентът очерта и какво се очаква от бизнеса - да си плаща данъците, да не генерира сива икономика, да не търси лесния начин за постигане на резултат и да не корумпира администрацията, както и да влага в своите служители. Преди да привличаме работници отвън, нека бизнесът да си отговори прави ли достатъчно да задържа българите, които да не напускат страната, коментира президентът. Радев заяви още, че без трансформация на модела на наука и образование, не можем да трансформираме икономиката си. Той обеща да продължи с подобни дискусии да се търсят проблемите и техните решения, и да помага в рамките на своите компетенции. Радев ще продължи да съдейства за търсене на стратегически решения и за установяване на по-добра бизнес среда в България. Президентът обеща също \"с риск да стане шампион\", да бъде бариера за лобистко законодателство с налагане на вето и сезиране на Конституционния съд.", "date": "2019.03.14", "title": "Радев: От бизнеса се очаква да не генерира сива икономика и да не търси лесния начин"}
{"url": "https://www.24chasa.bg/novini/article/7346882", "text": "Притисната до стената за Брекзит, Тереза Мей се обърна към своя юридически съветник Джефри Кокс да спасява споразумението й с ЕС - само за да види как после Кокс му нанася смъртоносен удар, след което парламентът за втори път отхвърли договора. Добре осведомени източници в ЕС заявиха, че премиерът не бива да бъде изненадана. Кокс е самоуверена звезда от съдебните зали в Лондон. Но той подразнил брюкселските технократи и се стремял по думите им да постигне това, което те определят като нереалистични поправки в споразумението. Някои в ЕС обвиниха адвоката, агитирал на референдума от 2016 г. за разлика от Мей в полза на Брекзит, че е саботирал споразумението, което според много от неговите съпартийци консерватори обвързва Великобритания прекалено тясно с правилата на Брюксел. В Обединеното кралство някои похвалиха Кокс, че в преговорите се е придържал към честен подход като юрист въпреки политическия натиск. \"Господин Кокс го уби цялото\", каза Елмар Брок, дългогодишен европейски депутат и довереник на германския канцлер Ангела Меркел. \"Понеже той самият е привърженик на Брекзит, той искаше да го убие. Нямаше никакви юридически и политически основания за това, което направи той. Той носи отговорността\", заяви евродепутатът пред британския телевизионен канал \"Скай нюз\". За разлика от Брок Сами Уилсън, говорител по въпросите на Брекзит на демократичните юнионисти (подкрепящите Брекзит северноирландски парламентарни съюзници на Мей), заяви: \"Някои хора се безпокояха, че (Кокс) ще оценява сам себе си. Но той беше почтен - и ние оценяваме това\". Дори Мей да е била подразнена от думите на Кокс от вторник, че ангажиментите, които самият той извоюва от ЕС, не са достатъчни да разсеят риска от това Великобритания да остане заклещена в европейските правила и след Брекзит, тя не го показа. Кокс просто си е вършил работата, като е предложил независим правен съвет, настояваха вчера съветниците на премиера. Предишното му становище, което парламентът принуди правителството да оповести публично през декември, беше, че клаузата за \"предпазния механизъм\", задължава Великобритания да запази митническите и икономическите правила на ЕС, докато не бъде намерен по-добър начин да се избегне появата на \"твърда\" (физическа) граница между ЕС и Северна Ирландия. Много от депутатите се позоваха на това становище, за да оправдаят отхвърлянето през януари с голямо мнозинство на споразумението за Брекзит на Мей. После премиерът обеща да постигне промени в договора, които да са достатъчно убедителни за Кокс да промени мнението си. За да ги постигне, тя изпрати в Брюксел самия главен юридически съветник. Но след няколкоседмични негови собствени дипломатически совалки и броени часове след като самата Мей след среднощно посещение в Страсбург изрази задоволство от леко модифицирания пакет с договорености, във вторник Кокс заяви, че макар и да има някои подобрения, остава правният риск за Великобритания да се окаже невъзможно да се измъкне от предпазния механизъм. Добре осведомени източници от ЕС за последните обсъждания между екипа на главния европейски преговарящ за Брекзит Мишел Барние и Кокс казаха, че дадената от Кокс безцеремонна оценка не бива да учудва предвид неговия личен маниер на преговаряне, който подхождал повече на участник в словесни двубои в английски бар. Той бил разочаровал и дори обидил експертите на Брюксел, които се надявали на по-голямо желание за съдействие за постигането на ратификация на споразумението в парламента. Докато Мей по думите пред Ройтерс на няколко дипломати и официални представители изглеждала склонна да приеме механизъм, който да предвижда Великобритания да може да излезе от предпазната клауза само при неприемливо поведение от страна на ЕС, то Кокс настоявал за пълна свобода за излизане. Бившият шеф на правната служба на Европейския съвет Жан-Клод Пири заяви, че преследваната от Кокс цел е била в противоречие с международното право, защото предвиждала Лондон да получи едностранно право да наруши договор. \"Хората на Барние очакваха, че ще работят по исканията на Мей\", каза високопоставен дипломат от ЕС. \"И тогава се появи Кокс със съвсем различен подход и каза: \"Или ще стане по моя начин, или няма да стане по никакъв начин\", добави той. \"Отношението му беше арогантно, пренебрежително. Просто катастрофа\", заяви дипломатът. В Брюксел били разгневени и от публикувано в неделя интервю на Кокс, дадено от него няколко дни по-рано. В него той обявява, само седем месеца след като беше назначен за министър (постът му е с ранг на министър), че 36-годишната му репутация като адвокат значела много повече за него, отколкото тази като политик. Негов коментар за евентуално блокиране на всякаква употреба на предпазния механизъм накарал някои европейски представители да заключат, че през следващите дни той е преговарял с Брюксел по условията \"неискрено\". \"Това получаваш, когато искаш от адвокат по наказателно право да дава препоръки по европейско право\", каза дипломат от ЕС. \"Той идва тук и казва, че има 36-годишен опит и че трябва да се образоваме. Възмутително поведение на човек, който след това показва, че няма особена представа от европейско право, търговско право, митници и всички тези изключително важни, макар и технически неща, за които той смята, че е над тях\", добави дипломатът. Кокс обаче получи похвали във Великобритания за почтеността си като юрист. Някои коментатори направиха сравнение в негова полза между него и предшественика му от миналото, чиято промяна в становището беше накарала правителството да води войната в Ирак и около този юридически съветник години наред витаеха спорове. Критиките от Брюксел изглежда не са кой знае какъв повод за безпокойство за човек, чийто отговор в Туитър на медийно съобщение, че е бил получил заповед да подкрепи предпазния механизъм в споразумението на Мей, беше просто лаконичното \"глупости\". /БТА/", "date": "2019.03.14", "title": "\"Кокс го уби\", казва ЕС за неуспешната мисия на главния британски юридически съветник относно Брекзит"}
{"url": "https://www.24chasa.bg/novini/article/7346908", "text": "Неизправни спирачки на автобуса и превишена скорост са главните причини за  , предаде агенция МИА. Прокуратурата започва процедура против седем души, посочва агенцията. Прокурорът Сашо Райчев заяви, че прокуратурата ще поиска мярка арест против тях. Задържани са седем лица, сред които собственикът на компанията \"Дурмо турс\" и шофьорът на автобуса, предава БТА. Той карал с 99 километра в час, а позволената скорост била 80 км/ч, заяви прокурорът Рачев. На 13 февруари автобус на \"Дурмо турс\" с 51 пътници излетя от пътя Тетово - Скопие и падна в пропаст, след като проби мантинелата на магистралата. В катастрофата загинаха 15 души, а 39 бяха ранени.", "date": "2019.03.14", "title": "Рейсът в Северна Македония катастрофирал заради неизправни спирачки и превишена скорост"}
{"url": "https://www.24chasa.bg/novini/article/7346911", "text": "33-годишен мъж бе задържан за закана с убийство. Около 7 часа във вторник на тел. 112 постъпил сигнал за междусъседско скарване в жилищна кооперация в квартал \"Захарна фабрика\" в Пловдив. Пристигналите незабавно на място служители на Трето РУ установили участниците - 43-годишен пловдивчанин и негов 33-годишен съсед, който бил произвел няколко изстрела с нерегистриран газов пистолет. По време на стрелбата няма пострадали хора. Извършителят бил отведен за едно денонощие в полицейския арест. Иззето е оръжието и 7 боеприпаса. Случаят е докладван в Районна прокуратура - Пловдив. Образувано е досъдебно производство по чл. 144, ал.3 от НК.", "date": "2019.03.14", "title": "Пловдивчанин се кара със съсед и стреля с незаконен газов пистолет, задържаха го"}
{"url": "https://www.24chasa.bg/novini/article/7346941", "text": "Според ирландския външен министър Саймън Коувъни Европейският съюз може да предложи на Великобритания доста по-дълго отлагане на напускането на блока - до 21 месеца, което може да доведе до \"фундаментално преосмисляне\" на британската политика по въпроса, предаде Ройтерс. \"Ако има дълго продължение на член 50, това отваря дебата много по-широко към цялостния подход, който Обединеното кралство възприема към Брекзит. Това може да улесни едно фундаментално преосмисляне, може би и не, просто не знаем\", каза Коувъни, който е и вицепремиер на своята страна, в интервю пред радио РТЕ. При едно дълго удължаване на срока - примерно с 21 месеца, т.е. до края на 2020 г. - какъвто и да е периодът, тогава Великобритания ще има законното право да бъде представена в Европейския парламент\", следователно тя трябва да вземе участие в изборите в ЕС, посочи той, предаде БТА. Външният министър изрази мнение, че продължаването на срока по член 50 не означава подновяване на преговорите между Брюксел и Лондон по споразумението за раздялата. Той посочи и рисковете от \"твърд сценарий\" - Брекзит без споразумение за условията. \"Даже ако мнозинството не иска това, до \"изпадане\" на Великобритания от ЕС може да се стигне случайно, - отбеляза Ковини, цитиран от ТАСС. - Ако се стигне дотам, Ирландия ще настоява да се изключи възникването на гранична инфраструктура (между двете части на ирландския остров).\" Испанският външен министър Жозеп Борел заяви, че ЕС трябва да бъде крайно взискателен, ако Великобритания поиска отсрочка на излизането си от общността. Според него ЕС трябва точно да знае защо му е на Лондон продължение на срока, а също за какъв период от време. \"Интересно ми е наистина ли тези хора (представителите на британската власт) осъзнават последствията от това, което решават\", запита риторично Борел, цитиран от ТАСС.", "date": "2019.03.14", "title": "Дъблин: ЕС може да предложи на Лондон и по-дълга отсрочка на Брекзит - до края на 2020 г."}
{"url": "https://www.24chasa.bg/novini/article/7347053", "text": "\"Управляващите се опитаха да политизират проблема с шофьорите, за да го заметат и него под килима, но не им мина номерът. Това заяви председателят на БСП - София и на групата на социалистите в Столичния общински съвет Калоян Паргов след гласуването на доклада, с който бяха увеличени основните заплати на шофьорите в столичния градски транспорт на 1150 лева, съобщиха от пресцентъра на БСП - София. Общинските съветници от БСП настояваха СОС да поеме официален ангажимент при следващите актуализации на бюджета в рамките на 2019 година поне още веднъж да бъдат увеличени месечните възнаграждения на работещите в градския транспорт. Това предложение беше направено от Калоян Паргов по време на заседанието на Комисията по транспорт и туризъм в сряда. На днешната сесия на СОС обаче то беше отхвърлено от управляващите. \"За нас най-важно в момента е шофьорите да бъдат доволни и спокойни на работните си места, коментира Калоян Паргов, който е заместник-председател на Комисията по транспорт и туризъм в СОС. - Управляващите отказаха да поемат официален ангажимент за удовлетворение на справедливите искания на шофьорите. Затова ние с колегите от групата на БСП в СОС официално поемаме ангажимент да поставим този въпрос, когато наближи времето за актуализация на бюджета на Столична община. Да, ще поставим отново този въпрос и на ход пак ще бъде кметът\". Калоян Паргов изрази съжаление, че в последния месец управляващите с всички средства са се опитали да политизират проблема с шофьорите от столичния градски транспорт. \"Целта беше да го заметат и него под килима, но не им мина номера, заяви той. - Приемането на доклада на кмета Фандъкова го смятам за успех на БСП. Ние си свършихме работата. Шофьорите се обърнаха за помощ към нас и ние принудихме управляващите да направят нещо за тях. Докладът на Фандъкова е изключително в следствие на нашия натиск и аз го смятам за първата крачка към решаването на проблемите на работещите в столичния градски транспорт. И дебело подчертавам, че това е началото. Защото, ако беше продължение на работата на управляващите, изобщо нямаше да има протести от страна на шофьорите. Очевидно в ГЕРБ трябва да променят подхода към тях и да подобрят чуваемостта за проблемите им\".", "date": "2019.03.14", "title": "Паргов: Управляващите се опитаха да политизират проблема с шофьорите, но не им мина номерът"}
{"url": "https://www.24chasa.bg/novini/article/7347073", "text": "Полицията задържа неправоспособен шофьор на товарен автомобил. Това става на 13 март, около 21 ч., в град Каварна, където е спрян за проверка товарен автомобил „Форд” със софийска регистрация, управляван от неправоспособен 46-годишен мъж. При извършената проверка за употреба на алкохол с техническо средство, цифровата индикация е отчела наличието на 1,97 промила в издишания от водача въздух. Той е задържан за 24 часа. По случая е образувано бързо полицейско производство.", "date": "2019.03.14", "title": "Задържаха пиян шофьор без книжка в Каварна"}
{"url": "https://www.24chasa.bg/novini/article/7347075", "text": "80 млн. лв. преходна национална помощ ще получат тютюнопроизводителите за произведения и изкупен тютюн от реколта 2018 г. Това заяви министърът на земеделието, храните и горите Румен Порожанов на заседание на Консултативния съвет по тютюна. С пълно единодушие от 12 гласа „за“ беше гласувано ставката за сортова група „Басми“ да бъде 2,29 лв./кг за количество до 1000 кг, 2,23 лв./кг за производство между 1000 и 2000 кг и 1,48 лв./кг, ако е над 2 тона. Заявителите на помощта от тази сортова група са 34 315, съобщиха от пресцентъра на Министерство на земеделието, храните и горите Субсидията за „Каба кулак“ от реколта 2018 г. да е 1,17 лв./кг, прие още Консултативният съвет. За едролистните тютюни „Бърлей“ и „Виржиния“ ставките са съответно 0,85 лв. и 0,67 лв./кг. Общият брой на всички заявители на подпомагането от 4-те сортови групи са 41 882. Предстои заповедта за ставките да бъде подписана от министър Порожанов , след което има 1-месечен период за публично обсъждане. Плащането на помощта от държавен фонд „Земеделие“ се окачва да стане към 20 април. Изкупната кампания за 2018 г. мина нормално, производството е около 9000 тона тютюн, съобщи зам.-министърът на земеделието, храните и горите Вергиния Кръстева. Реколтираните площи са били 58 120 дка. За периода 2016-2018 г. се отчита общо намаляване на площите и производството на тютюн. Такава е тенденцията и в цяла Европа, с близо 60% е спадът за последните 6-7 г. или от 400 хил. т вече е 170 хил., коментира председателят на Националната асоциация на тютюнопроизводителите -2010 Цветан Филев. По настояване на бранша се задвижва процедурата за удължаване с 1 месец на срока за регистрация на тютюнопроизводителите, който изтича на 31 март. На Министерството на труда и социалната политика пък ще бъде предложено сектор „Тютюн“ също да получи възможност за наемане на сезонни работници с 1-дневни договори.", "date": "2019.03.14", "title": "80 млн. лв. ще получат производителите на тютюн за реколта 2018 г."}
{"url": "https://www.24chasa.bg/novini/article/7347089", "text": "Смесен екип от хирурзи и анестезиолози на Военномедицинска академия (ВМА) и „Пирогов”, ръководен от проф. д-р Никола Владов, направи уникална операция на бебе с рядък рак на черния дроб. Момиченцето е на 1 година и 2 месеца и е с диагнозата хепатобластом, съобщиха от ВМА. Преди 3-часовата операция то е преминало продължителна химиотерапия, за да се редуцира обемът на тумора. „Операцията премина успешно, туморът бе отстранен. Бебето е добре, възстановява се”, каза проф. Владов, цитиран от  . Досега толкова малки деца с подобни тумори са се оперирали единствено в чужбина.", "date": "2019.03.14", "title": "Оперираха бебе на 1 г. с рядък рак"}
{"url": "https://www.24chasa.bg/novini/article/7347091", "text": "През последните пет дни на посещение в Прищина бяха високопоставени представители на САЩ, Германия и Великобритания, които разговаряха с косовските лидери за отмяна на стопроцентните мита върху стоките от Сърбия и Босна и Херцеговина, предаде БТА. Официалните лица си заминаха, а митата останаха, пише прищинският вестник \"Зъри\" и посочва, че премиерът Рамуш Харадинай е единственият, който отхвърля искането за отмяна на митата. Много политически представители прогнозират, че Харадинай ще продължи да отстоява позицията си, отбелязва вестникът. Прищина въведе стопроцентните мита върху стоките от Сърбия и Босна и Херцеговина на 21 ноември миналата година. Това доведе до блокиране на диалога с Белград. И докато цялата международна общност настоява за отмяна на тази мярка, за да продължи диалогът, Харадинай смята, че митата и диалогът са два отделни въпроса и не трябва да бъдат свързвани. В същия тон Харадинай отговори вчера и на върховния представител на ЕС за външната политика и сигурността Федерика Могерини, която заяви по-рано, че е готова да покани за нов кръг от диалога на най-високо равнище Белград и Прищина веднага щом Косово отмени митата.", "date": "2019.03.14", "title": "Прищинският вестник \"Зъри\": Официалните лица си заминаха, а митата останаха"}
{"url": "https://www.24chasa.bg/novini/article/7346686", "text": "Оставката на артистичния директор на \"Пловдив 2019\" Светлана Куюмджиева поискаха съветници за това, че е одобрила финансиране на гей събитие в града на тепетата. \"Какво общо има това с културната столица\", изригна Стефан Послийски от ВМРО. Проектът \"Балканска гордост\", получил 7000 лева от общинската фондация, взриви обществеността. Парите се дават през отворената покана на \"Пловдив 2019\", озглавена \"Малки проекти: Събития и общностно участие\". Включва изложба, музикална проява, лекции и дискусии за гей обществото през призмата на балканската семантика. \"Българското общество и пловдивчани са загрижени за възпитанието на подрастващите чрез натрапване на подобни прояви\", заяви шефът на червените съветници Николай Радев, който е и директор на Английската гимназия. Освен оставката на Куюмджиева, той настоява проектът да бъде спрян. \"Не може да шестват хора с различна сексуалност. Остро протестираме, че фондация \"Пловдив 2019\" прокарва проекти, нехарактерни за България и християнския морал\", изтъкна Радев. Той определи проектът като аморална пропаганда. От \"Пловдив 2019\" се въздържат от коментар. Кметът Иван Тотев, който е председател на УС на \"Пловдив 2019\", заяви, че ако в местния парламент бъде внесено искането за оставка на Куюмджиева, групата на ГЕРБ няма да го подкрепи. По думите му във фондацията имало доста компетентни хора, които оценявали художествените качества на финансираните проекти.", "date": "2019.03.14", "title": "Съветници искат оставка на шефка на \"Пловдив 2019\", финансирала гей прояви"}
{"url": "https://www.24chasa.bg/novini/article/7347090", "text": "Ако кандидатът на СДСМ за президентските избори в Северна Македония Стево Пендаровски загуби изборите от кандидата на ВМРО-ДПМНЕ Гордана Силяновска, премиерът Зоран Заев обяви, че ще свика предсрочни парламентарни избори, съобщава информационният сайт прес24. Според Заев СДСМ все още води пред ВМРО-ДПМНЕ, макар и с малка разлика, предава БТА. Първият кръг на президентските избори в Северна Македония е насрочен на 21 април, а евентуалният втори кръг - на 5 май. ", "date": "2019.03.14", "title": "Заев свиква предсрочни избори, ако кандидатът за президент на ВМРО-ДПМНЕ спечели"}
{"url": "https://www.24chasa.bg/novini/article/7347100", "text": "\"Длъжни сме да действаме\", заяви днес френският президент Еманюел Макрон на международната климатична среща на върха \"Една планета\" (One Planet) в кенийската столица Найроби, предаде Франс прес. Президентът отговори на неправителствените организации, които внесоха жалба срещу Франция \"климатично бездействие\", предаде БТА. \"Не вярвам нито в лагера на отчаяните, нито в лагера на циниците. Аз съм в лагера на решителните. Трябва да върнем в ядрото на пазарната икономика околната среда и биоразнообразието\", каза френският държавен глава, закривайки форума, който цели да активизира големите компании и институции по проблема за климата. \"Нашата младеж ни казва \"не се движите достатъчно бързо\". Искам да й благодаря, навсякъде по света. Тя е права да е нетърпелива, тъй като ние твърде много закъсняхме\", отбеляза той. Макар по света да аплодират Макрон за ангажираността му към климата, илюстрирана от неговия лозунг \"Да направим нашата планета отново велика\", във Франция го обвиняват в бездействие в тази сфера. Неправителствени организации, подели петиция на име \"Аферата на века\" с над два милиона подписа във Франция, внесоха жалба в съда срещу френската държава за \"неизпълнение\" на задължението й за действия срещу глобалното затопляне. \"Грийнпийс\" и Фондация \"Никола Юло\" на бившия министър на екологичния преход, поставиха началото на първата съдебна процедура за климата от такъв мащаб във Франция. Това се случва непосредствено преди световна ученическа стачка в подкрепа на климата и преди \"шествието на века\", планирано в събота във Франция по инициатива на над сто НПО. \"Тази жалба е израз на мобилизация. Не смятам, че тя ще има съдебни последици и не там се решават нещата. Не подкрепям този начин на мислене. Не става въпрос за противопоставяне на народа срещу правителството, тези глупости трябва да спрат\", отговори Макрон пред журналисти в кулоарите на срещата. \"Всички трябва да се задействаме - правителствата, големите компании, гражданите\", заяви президентът. \"Да се бориш срещу климатичните изменения означава да промениш навиците. Много трудно е да промениш навиците, хората ненавиждат това\", допълни той. На срещата \"Една планета\" Макрон съобщи, че Франция смята до 2022 г. да увеличи ангажимента си в подкрепа на проекта Международен соларен алианс (МСА) с 500 милиона евро до общо 1,5 милиарда евро. По отношение на Африка, която е във фокуса на вниманието на срещата, френският президент се обяви за изграждане на децентрализирани системи за производство на възобновяема енергия.", "date": "2019.03.14", "title": "Макрон за климата и околната среда: Длъжни сме да действаме"}
{"url": "https://www.24chasa.bg/novini/article/7347105", "text": "Мъж от Добрич пострада, след като се размина с крадците от апартамента си във входа. На 13 март, около 16 ч е получено съобщение за извършен грабеж във вход на жилищен блок по ул. Независимост” - съобщават от полицията в град Добрич. При инцидента е пострадал 48-годишен мъж от Добрич, който е настанен в болницата с хематом на главата и синини в областта на окото. По данни на тъжителя от жилището му са откраднати два преносими компютъра, един мобилен телефон и раница. По случая е образувано досъдебно производство.", "date": "2019.03.14", "title": "Добричлия се размина във входа с крадци, обрали жилището му, набиха го"}
{"url": "https://www.24chasa.bg/novini/article/7347102", "text": "Двама американски астронавти и руски космонавт днес ще поемат към Международната космическа станция (МКС) почти половин година, след като двама от тях не успяха да стигнат до станцията заради аварията с ракетата-носител \"Союз-ФГ\", предаде ДПА. Руският космонавт Алексей Овчинин и американските астронавти Ник Хейг и Кристина Кох са готови за планираното за 19 ч. и 14 мин. по Гринуич изстрелване от космодрума Байконур. Те ще пътуват 6 часа на борда на руски космически кораб \"Союз\", за да стигнат до орбиталната станция, където е предвидено да участват в мисия с времетраене около половин година. \"Приключи подготовката за изстрелването на пилотирания кораб \"Союз МС-12\" и скачването му с МКС\", се казва в комюнике на Роскосмос, предава БТА. Овчинин и Хейг трябваше да прекъснат предишния си полет през октомври м.г. заради проблем със сензор в руската ракета. Капсулата им се спусна с парашут в казахската степ. ", "date": "2019.03.14", "title": "Двама американски астронавти и руски космонавт днес ще поемат към МКС"}
{"url": "https://www.24chasa.bg/novini/article/7347101", "text": "Омбудсманът Мая Манолова днес организира в Стара Загора тематична приемна за граждани в офиса на местния обществен посредник Надежда Чакърова – Николова. „Наистина безобразията продължават и може би е крайно време с промени в законодателството да им се сложи точка. Става дума за неравноправни клаузи, основно в договори между граждани и фирми за бързи кредити, между граждани и банки, които оскъпяват многократно получените суми“, подчерта на брифинг пред старозагорските журналисти омбудсманът. Манолова даде за пример жена, която е получила сума от бърз кредит в размер на 5 000 лв., а в момента дължи 15 000 лв., при положение, че е плащала в продължение на няколко години. Омбудсманът обясни, че става въпрос за минимум двойно увеличаване на дълговете срещу фирми за бързи кредити, като ситуацията и при банките е същата. Жалбоподателите твърдят, че има некоректно изчисляване на изискуемостта на задълженията - банките започват изпълнително производство в рамките, на което продават цялото имущество на длъжника. Част от хората са се жалвали, че това става и чрез нагласени търгове. Така гражданинът на практика остава без имущество и вечен длъжник. „Предприели сме действия, в началото на този месец, заедно с моя екип, представихме законопроект, който да защити гражданите срещу тези свръх привилегии на фирми за бързи кредити, на колекторски фирми, на банки, който представихме и в правната комисия, който беше припознат от депутати от правната комисия и внесен в парламента“, посочи Манолова. По думите й този законопроект дава гаранции на гражданите, че съдът служебно ще следи за наличието на неравноправни клаузи и в случай, че такива са налице, те ще бъдат обявявани за нищожни и така сумите няма да бъдат събирани. „По отношение на банките предлагаме да се даде възможност на длъжника да може да спре принудителното изпълнение. Тъй като банките сега по една облекчена процедура само въз основа на извлечения от сметки се снабдяват със заповед за незабавно изпълнение и започват да продават имуществото на длъжника“, каза Манолова. Тя допълни, че предлага още длъжникът да може да поиска от съда да направи проверка за наличието на равноправни клаузи, а също така и дали правилно е изчислен дългът, и дали коректно са пресметнати внесените вноски, лихвите и другите допълнителни разноски. „За съжаление и това е моето огромно притеснение – депутатите освен проектът, който им представихме са внесли и друг вариант, който отново ще остави ножа и хляба у банките и който няма да реши проблема на гражданите срещу свръхправомощията на банките“, предупреди омбудсманът. Тя изрази подозрение, че ще има опит в парламента, вместо страната ни да се съобрази с препоръките на ЕК, която е започнала наказателна процедура срещу България през м. януари т.г. и ни е предоставила двумесечен срок за промяна на законодателството и справяне с проблема, депутатите да имитират промяна. „Използвам и този случай от една приемна, свързана с финансовото робство на гражданите, че този път имитацията няма да мине. ЕК следи и ако България не направи адекватни промени в законодателството ще има и имуществени санкции, които за съжаление няма да бъдат платени нито от парламента, нито от правителството, ще ги платят българските граждани“, категорична бе Манолова. Тя каза още, че ще настоява за приемането на адекватни промени, които да защитят гражданите срещу безобразията на фирмите за бързи кредити, банки, различни монополисти, мобилни оператори, ВиК, „Топлофикации“, които в резултат на облекчените съдебни процедури „обезкостяват гражданите“. По-късно по покана на медицинските сестри от Казанлък омбудсманът отиде на място да чуе исканията на професионалистите по здравни грижи, които протестираха пред сградата на МБАЛ „Д-р Хр. Стамболски“ ЕООД. Медицинските сестри от Казанлък присъстваха на 6 март т.г. и на срещата, организирана от Манолова, в институцията на омбудсмана, на която разказаха, че протестират всеки ден от началото на м. февруари. Днес на протеста дойдоха медицински сестри, акушерки, лаборанти, рехабилитатори, кинезитерапевти, които настояха за достойни условия на труд, смяна на статута на лечебните заведения, осъвременяване на възнагражденията, получаване на поне две минимални работни заплати, връщане на медицинските стандарти по специалности, задължителен колективен трудов договор за всички структури в здравеопазването и др. Омбудсманът подкрепи исканията им като абсолютно справедливи, защото отношението към труда им е неуважително и абсурдно. Манолова акцентира, че трябва да получават минимум 900 лв., а не минималната работна заплата от по 600-700 лв. за висококвалифицирания си труд.", "date": "2019.03.14", "title": "Старозагорци се жалваха на Мая Манолова от банки и  колекторски фирми"}
{"url": "https://www.24chasa.bg/novini/article/7347112", "text": "Поемането на таксите за детска градина на деца от уязвими семейства ще бъде част от нов проект, който се обсъжда в момента с ЕК. Това съобщи пред журналисти заместник - образователният министър Деница Сачева, която участва в конференция \"Грижа в ранната възраст\", организирана от Фондация \" За Нашите деца\", съобщи БТА. Проектът е на стойност 82 милиона лева и е насочен към детските градини. Поемането на таксите на деца от социално слаби семейства най-вероятно ще стане от следващата учебна година. Ранното детско развитие е един от приоритетите на нашето министерство, заяви Сачева и допълни, че в работата по механизма за обхват на децата обратно в образователната система, от министерството винаги са поставяли акцент върху това децата още в ранна възраст да посещават детска градина. Проучвания доказват, че децата, които ходят на детска градина, много по-рядко отпадат по-късно от училище, освен това се социализират по-добре. В момента в България има около 80 процента обхват на децата в предучилищна възраст, като целта е този обхват да се повиши до 90 процента до 2021 година, каза Сачева. Тя съобщи, че в момента министерството, заедно с други ведомства, представители на гражданския сектор и академичните среди, разработва стратегия за ранно детско развитие, която ще бъде представена до края на тази година. Стратегията стъпва върху мултидисциплинарен подход за интеграция на различните системи - здравна, социална и образователна, както и на много работа с родители и с цялата общественост, за да се разбере важността на инвестициите в ранно детско развитие. От април април 2016 г. фондация \"За Нашите Деца\" изпълнява тригодишен проект \"Грижа в ранната възраст \"с финансиране от фондация \"ОУК\" чиято основна цел е подобряването на развитието и благосъстоянието на децата в ранната детска възраст (0-7 г.) чрез въвеждане на интегриран здравно-социален подход към грижата за тях, разказа Иванка Шалапатова, директор на фондацията. Чрез проекта се променят част от практиката на грижите за новородените, особено за недоносените деца. Проектът се изпълнява на територията на здравни заведения в София, Пловдив. Акцентирало се е на социалния подход към медицинската грижа - на новороденото да се обърне внимание като на дете, носител на права и като на дете, чиито родители също имат нужда от подкрепа. Експерти на фондацията и здравни специалисти са посещавали домовете на хората, за да се търси правилният подход към детето от родителите и всички близки роднини, каза Шалапатова. Достигнати са 1472 лица - сред тях родители, деца и специалисти, като 50 процента са децата до една година, а 26 на сто от децата са с увреждания и трудности в развитието. По думите на експертите родителите често се притесняват да търсят помощ при трудности, а подкрепата в ранна възраст на детето е изключително важна. Според данни, раздадени на форума, 29,2 на сто от децата на възраст от 0 до 17 години в България са изложени на риск от бедност. Според данни на Евростат, делът на децата, живеещи в риск от бедност и социално изключване през 2017 година е 41,6 на сто, или над 550 хиляди. През 2017 година всяко осмо от десет деца, чиито родители са с начално или без образование, живее в бедност /80, 1 на сто/. 6,5 на сто от децата до 5 години са с изоставане в ръста, а повече от 25 на сто са с различна степен на анемия. Честотата на изоставане в растежа е най-висока при децата от ромски произход. Повече от една трета от родилите здравнонеосигурени бременни не са посещавали лекар нито веднъж преди раждането, а за здравноосигурените липсват данни за степента на проследяването. По данни на НСИ нетният коефициент на записване в предучилищно образование през учебната 2017 / 2018 година е 78.4 на сто или всяко пето дете не е обхванато. Общата европейска цел за обхват на децата в тази възраст е 95 процента. Според проучване на EUMIDIS2 над 60 процента от ромските ученици се обучават в образователна среда само с ромски ученици. Включващото образование за децата с увреждания е в ранен стадий на развитие и има проблеми в прилагането на новата нормативна уредба. През учебната 2017 /2018 година записаните в детските градини деца със специални образователни потребности са 3671, или общо 1,7 на сто от общия брой деца в детските градини през годината. Саня Саранович, заместник-представител на УНИЦЕФ България отбеляза, че в последните години в България има напредък по темата за ранното детско развитие, а по време на българското председателство на Съвета на ЕС темата е изведена като приоритет и е станала част от общоевропейски документи. Въпреки подобряването на икономическото състояние в страната, все още много деца са в риск да не се развият в пълния си потенциал заради бедност, недостатъчна грижа и липса на възможности за образование ,отбеляза експертът. Утре ще бъдат представени основните акценти в бъдещата стратегия за ранно детско развитие.", "date": "2019.03.14", "title": "Поемат таксите за детска градина на малчугани от уязвими семейства?"}
{"url": "https://www.24chasa.bg/novini/article/7347125", "text": "На снимка от Червената планета беше увековечена отломка, приличаща на част от извънземен кораб, с което отново се разгоряха дебатите относно \"марсианците\", пише сайтът Лайф. Кадърът се появи в канала на Ютюб Secureteam10. Той е много популярен и е следен от 2 милиона потребители. Именно в тази платформа беше публикувана снимката, направена от марсоход, на която е изобразен странен обект. По думите на представителя на канала Тайлър Глюкнер триъгълният приличащ на метален предмет е с идеален кръгъл отвор в средата и е бил изкуствено създаден от изчезнала цивилизация, предава БТА. На пръв поглед отломката прилича на камък със странна форма. Но при по-подробно разглеждане става видно, че обектът има доста сложна структура. Отворът в средата е със съвършена форма, а триъгълникът изглежда сгънат. ", "date": "2019.03.14", "title": "На Марс заснеха отломка, подобна на част от извънземен кораб (Видео)"}
{"url": "https://www.24chasa.bg/novini/article/7347204", "text": "Румънското правителство съобщи, че лазерът, инсталиран в южния град Мъгуреле, недалеч от Букурещ, е достигнал максималната си мощност от 10 петавата или \"една десета от мощността на Слънцето на Земята, концентрирана в един лъч светлина\", предаде Аджерпрес, цитирана от БТА. Системата, чието изграждане в рамките на Института по физика и ядрено инженерство в Мъгуреле започна през септември 2016 г., е достигнала при финалното си тестване на 7 март мощност от над 10 петавата - най-голямата в света. Събитието беше отбелязано официално вчера, а ден по-рано румънският премиер Виорика Дънчила изпрати поздравително писмо до екипа изследователи и ги увери в цялата подкрепа от страна на правителството към проекта ELI-NP (Extreme Light Infrastructure - Nuclear Physics) за изграждане на най-мощния лазер в света. Проектът ELI-NP, включващ над 120 румънски и чуждестранни учени, е на обща стойност 356 милиона евро, от които 311 милиона евро са осигурени от еврофондове. Той представлява румънският компонент от паневропейския проект ELI, стартиран през 2005 г. и включващ 13 европейски страни, който се очаква да се превърне в най-модерната световна структура за изследване на фотонното лъчение с екстремни характеристики. Другите два компонента ще бъдат изградени в Чехия и Унгария. \"Това е един много голям ден за нас, много важен ден. Съобщаваме резултатите от тестовете за мощността на лазерната система ELI-NP в Мъгуреле. Мога да ви кажа, че беше постигната по-голяма мощност, отколкото сме мечтали - 10,88 петавата (...) Една десета част от мощността на Слънцето на Земята, концентрирана в един лъч светлина\", заяви директорът на проекта ELI-NP Николае Замфир. Той изтъкна, че \"това е голямо научно постижение и премиера в световен план\". \"С помощта на този лазер можем да създаваме нови явления, да проследяваме поведението на материята в екстремни условия, каквито досега нямаше на Земята, може би във Вселената съществуват и ще се опитаме да разкрием някои от тайните на Вселената\", посочи още Замфир. Министърът на науката и иновациите Николае Хурдук поздрави екипа учени от Мъгуреле и заяви, че подобно постижение показва, че хората на науката в Румъния могат да постигат резултати, които ги поставят на най-високо ниво в световен план.", "date": "2019.03.14", "title": "Румъния се похвали с най-мощния лазер\nв света"}
{"url": "https://www.24chasa.bg/novini/article/7347205", "text": "За пръв път в парламента във Великобритания се допуска гласуване за втори референдум за Брекзит. След вчерашния безпрецедентно бурен ден в британския парламент, днешният се очертава да е не по-малко хаотичен и непредсказуем, защото ще се гласува по предложението на премиерката Тереза Мей за отсрочка на Брекзит, предаде Ройтерс. Председателят на Камарата на общините Джон Бъркоу е допуснал до гласуване четири поправки по правителственото предложение, което по принцип дава две възможности. Първата е за кратка отсрочка на излизането от ЕС, насрочено за 29 март, ако до 20 март се приеме споразумение с ЕС за организиран и плавен Брекзит. Засега е налично само едно такова споразумение - това, постигнато от премиерката Тереза Мей, което обаче вече два пъти беше отхвърлено с огромно мнозинство в британския парламент. Другата възможност, зададена от правителството, е за по-дълго забавяне, ако не може да се постигне споразумение навреме, предаде БТА.  към предложението на правителството е на група независими депутати и предвижда отсрочката да се използва за провеждане на втори референдум, на който да се постави въпросът за запазването на британското членство в ЕС. Под това предложение са се подписали около 30 депутати.  е на опозиционната Лейбъристка партия и е внесено от лидера й Джереми Корбин. То призовава Мей да използва отсрочката на Брекзит, за да се потърси нов подход към консенсус, като се даде време на парламента за \"намирането на мнозинство за различен подход\" към консенсус. Този нов подход обаче изисква окончателно отхвърляне на плана на Тереза Мей за Брекзит и изключване на излизането от ЕС без споразумение.  всъщност е план, предложен от редица депутати, както от Консервативната партия на премиерката, така и от опозиционни партии. Той предвижда контролът над дневния ред на парламента да бъде поет от самите депутати (при сегашния правилник правителството определя какво се дебатира в парламента - б.р.). Депутатите, стоящи зад този план искат да наложат бъдеща дискусия за опциите за Брекзит, за да се намери накрая мнозинство, което да се обедини около някоя от опциите и така да се излезе от сегашната задънена улица. , внесено от лейбъриста Крис Брайънт, има за цел да попречи на премиерката Мей да внесе отново за трето гласуване отхвърленото вече два пъти споразумение за условията за Брекзит, което тя постигна с ЕС. Говорител на премиерката каза днес, че споразумението може да бъде внесено отново, ако правителството прецени, че обстоятелствата са благоприятни за това. \"Ако почувстваме, че си струва да го подложим на ново гласуване, това и ще направим. Но то ще се реши според обстоятелствата към момента\", каза тя. Британските медии са пълни с твърдения от анонимни източници, че е в ход мощен натиск на премиерката и нейния екип върху привържениците на твърд Брекзит или на Брекзит без споразумение, както и върху депутатите от северноирландската Демократична юнионистка партия, които крепят правителственото мнозинство. Целта е те да бъдат убедени, че ако не променят позицията си и не подкрепят споразумението на Мей, ще пропуснат не само шанса за скорошен Брекзит с минимални рискове, произтичащи от предпазния механизъм по ирландската граница (от което те толкова много се страхуват), но може и въобще да не се стигне до Брекзит при по-дълго отлагане с твърде неясен изход. Има индикации, че този натиск вече дава резултати и доста от онези, които отхвърлиха на два пъти споразумението, изглеждат склонни да му дадат \"зелена улица\" пред неизвестността на едно отлагане. Тук вече въпросът е ще стигне ли времето да се извърши такава дълбока промяна на съотношението на силите в парламента. \"Дейли телеграф\" , цитиран от Ройтерс, съобщи днес, че управляващата Консервативна партия ще нареди на своите депутати да гласуват и срещу четирите предложени поправки към правителствения проект за отсрочване на Брекзит. Вестникът се позовава на изказване на главния организатор на консервативната парламентарна група Джулиан Смит. Тази сутрин вторият човек в кабинета на Мей, който е неин фактически заместник - Дейвид Лидингтън, каза, че ако до 20 март няма гласувано от парламента споразумение за Брекзит, правителството ще даде на парламента възможност да определи чрез гласувания как да се процедира по-нататък. Правителството предлага да се иска 3-месечна отсрочка на излизането от ЕС, но при положение, че споразумението за Брекзит се гласува до 20 март. Лидингтън обаче поясни, че е възможно да се наложи много по-дълго удължаване на периода по член 50, ако няма одобрено споразумение. \"Правителството осъзнава, че Камарата на общините ще има нужда от време, за да обсъди потенциалните пътища напред при такъв сценарий. Затова то ще инициира такъв процес в двете седмици след мартенската среща на върха на ЕС (22-23 март), за да позволи на депутатите да намерят мнозинство, около което да се обединят, за да се върви напред\", посочи Лидингтън.", "date": "2019.03.14", "title": "В Лондон гласуват за втори референдум за Брекзит"}
{"url": "https://www.24chasa.bg/novini/article/7347234", "text": "\"Аз помня навремето в училище давахме дежурства, имаше екипи от самите ученици, които се включваха в опазването на реда. Трябва да има такива инициативи, които да ангажират младежите с общественополезна работа, да ги ангажират с реда в училище.\" Това коментира вътрешният министър Младен Маринов във Велико Търново по повод  . \"Доколкото знам там случката се случила предния ден, а на следващия това момиче си връща, пак говорим за напрежение и за липса на възможност за културно решаване на споровете\", каза министърът. Според него такива случаи започват да стават ежедневие, което показва, че има натрупана агресия у подрастващите. Маринов посочи, че ако вървим към решаване на проблемите с физическа охрана в училище, няма да стигнем доникъде. \"Не смятам че е редно в училището да има полицаи, както и всичко да се гради само на присъствието на някаква охрана. Трябва първо да се види къде са причините за тази агресия\", каза той. Според него проблемът е във възпитанието и във възможността да се решават споровете по цивилизован начин. \"Явно е изгубен диалогът със семейство, с родители, между тях самите\", каза Маринов.", "date": "2019.03.14", "title": "Младен Маринов: Трябва учениците да бъдат ангажирани с реда в училище"}
{"url": "https://www.24chasa.bg/novini/article/7347242", "text": "Руският външен министър Сергей Лавров подчерта пред венецуелския си колега Хорхе Ареаса на среща във Виена, че е много важно да се потърси развръзка на ситуацията в страната му без силова намеса отвън. Това предаде ТАСС, като се позова на руското външно ведомство, съобщи БТА. При обсъждане на ситуацията във Венецуела и района бе изтъкнато колко важно е да се намери мирно политическо решение на вътрешните разногласия в тази страна, без деструктивна и още повече силова намеса отвън, посочи министерството. Дипломати от множество страни бойкотираха днес изказването на Ареаса на среща на ООН във Виена в знак на протест срещу политиката на венецуелския президент Николас Мадуро, предаде Франс прес. Няколко десетки представители от латиноамерикански страни, от САЩ, Канада и страни в Европа, включително Франция, напуснаха пълната с няколкостотин делегати конферентна зала, когато венецуелският външен министър застана на трибуната на министерска среща на Комисията на ООН по наркотичните вещества. \"Членовете на делегацията на Венецуела тук днес представляват правителството на Николас Мадуро и следователно не може да бъдат смятани за изразители на венецуелския народ\", каза за медиите говорител на американската делегация. В речта си Ареаса заяви, че борбата с наркотиците може да се води единство по многонационален начин и разкритикува \"едностранните икономически мерки\" на САЩ, които според него са стрували милиарди долари на страната му и са отслабили финансовия й капацитет да се бори срещу дрогата. \"Днес мултилатералният модел е застрашен и положението във Венецуела е пример за това. Американското правителство заплаши нашия народ с военна агресия и употреба на сила в нарушение на Устава на ООН\", добави той. От днес до 22 март във Виена се състои годишната среща на Комисията по наркотичните вещества към Службата на ООН по наркотиците и престъпността (UNODC).", "date": "2019.03.14", "title": "Лавров: Във Венецуела да се търси развръзка без силова намеса отвън"}
{"url": "https://www.24chasa.bg/novini/article/7347238", "text": "Министърът на отбраната Красимир Каракачанов прогнозира пред журналисти възможност за приключване на преговорите със САЩ за нов изтребител през юни, предаде БТА. \"Би следвало да сме се ориентирали към края на преговорите\", каза той в отговор на въпрос за преговорите с американската страна за придобиване на нов изтребител Ф-16 блок 70 за българските ВВС. Когато те получат одобрението от техния Конгрес, следва да ни представят проект за договор, по който ние също ще коментираме, каза Каракачанов. По думите му, мине ли се през Конгреса, процедурата става по-бърза. Министърът разясни, че процедурата в САЩ предвижда, когато бъде направено предложението до Конгреса, той да реши до каква сума ще разреши на правителството да сключва договори. Каракачанов обясни, че обикновено практиката е Конгресът да гласува по-голяма сума. Ако в момента говорим за цената, одобрена от българския парламент - 1,8 млрд. лева, няма да се учудя, ако американският парламент гласува по-голяма сума, но това не означава, че това ще бъде стойността на договора. Става въпрос за един аванс, който се дава, за да може, при възникване на евентуални допълнителни искания от наша страна, да бъдат изпълнени, обясни Каракачанов. Американският Конгрес трябва да разреши тази сделка и да й даде таван - до какви пари максимум може да се продаде американско въоръжение на България, каквато е практиката спрямо всички страни. Логично е, ако преговорите и от страна на другите две министерства, както и от страна на МВнР, продължават с тази интензивност, до началото на юни американският Конгрес да е гласувал това разрешение. После договорът да бъде представен в България за последно обсъждане и да се стигне до неговата ратификация, каза Каракачанов. Министърът напомни, че преговорите от страна на неговото министерство вече текат и той е разговарял с различни американски представители, сред които и на производителя \"Локхийд Мартин\". Но уточни, че другата част от работата трябва да бъде свършена от икономическото и финансовото ведомство - става въпрос за сроковете и начина на плащане, както и за индустриалното сътрудничество. Каракачанов е изразил пред американските партньори мнението ни, че максимална част от поддръжката на самолетите желаем да се извършва в България. А също и че не може да се излиза много извън гласуваните от парламента 1,8 млрд. лева, както и че заложеният срок за доставка от 24 месеца може да бъде отсрочен максимум с една година. Пилотите, които ще бъдат обучавани на новите Ф-16, не са определени, това все още не е започнало като процедура, обясни министърът на отбраната пред членовете на ресорната парламентарна комисия, където днес дойде, за да отговори на актуални въпроси.", "date": "2019.03.14", "title": "Каракачанов: Преговорите със САЩ за нов изтребител могат да приключат през юни"}
{"url": "https://www.24chasa.bg/novini/article/7347260", "text": "Специализирана операция срещу разпространението на наркотици е проведена вчера в Стара Загора. Полицейските действия са предприети от служители на сектор „Наркотици“, ГДНП. Установени и задържани са общо петима мъже в момент на покупко-продажба на наркотични вещества. При проведените от служители на ГДНП и Първо РУ-Стара Загора допълнителни действия по разследването – личен обиск и претърсвания на два адреса, ползвани от двама от задържаните, са намерени и иззети различни по вид наркотични вещества и пари, съобщиха от пресцентъра на МВР. На двама от задържаните – мъж на 40 години, от Стара Загора, известен на полицията и съдебните власти за трафик на жени, държане на непълнолетна против волята й и средна телесна повреда и на 17-годишен младеж са повдигнати обвинения. 40-годишният ще отговаря по чл. чл. 354а, ал. 1 от Наказателния кодекс (за разпространение на наркотици), а на 17-годишния обвинението е по чл. 354а, ал. 3 (за държане на наркотични вещества). По случая е образувано досъдебно производство в Първо РУ - Стара Загора. С постановление на окръжен прокурор 40-годишният е задържан за 72 часа. Работата по случая продължава под надзора на Окръжната прокуратура в Стара Загора.", "date": "2019.03.14", "title": "Задържаха петима наркодилъри в Стара Загора"}
{"url": "https://www.24chasa.bg/novini/article/7347226", "text": "Окръжна прокуратура-София  даде на съд Цвета Таскова за  , съобщиха от държавното обвинение. Тогава тя шофираше \"Рено Меган\" в посока София. При опит за изпреварване Таскова удари странично автобус. Загинаха шестима пътници в рейса, а 17 получиха средни телесни повреди. Според обвинението, при изпреварването Таскова не е осигурила достатъчно странично разстояние между колата си и автобуса. Те се изплашила, че се е доближила твърде много до мантинелата, затова рязко завила вдясно към автобуса и веднага след това вляво, за да не се удари с него. При трета маневра Таскова завила вдясно, а колата й с челната си дясна част се ударила странично в автобуса в областта около задната ос. Предната лява гума на автобуса се е спукала и е била блокирана. Колата се вклинила в автобуса и така той се наклонил. Шофьорът не могъл да направи нищо, обърнал се и при падането в канавката 6-ма пътници полетели. Те счупили с телата си прозорците на автобуса и загинали затиснати от него. Предстои съдът да насрочи дата за делото.", "date": "2019.03.14", "title": "Прокуратурата даде на съд шофьорката, погубила 6-има край Вакарел"}
