{"url": "https://www.24chasa.bg/novini/article/7483134", "text": "Къзълюрек на турски език означава “червено сърце”. Сам е избрал това име за своя фамилия, когато след 1974 г. тогавашният лидер на кипърската турска общност Рауф Денкташ прави промени в гражданския регистър. Червеният цвят е по политически причини – “бях левичар”, казва проф. д-р Ниязи Къзълюрек. Като кандидат на основната опозиционна партия в Кипър - комунистическата АКЕЛ, въпреки че не е неин член, Къзълюрек стана първият кипърски турчин, избран да представлява страната в Европарламента. Квотата на една от най-малките държави в ЕС е 6-има евродепутати. Професорът по политическа история в държавния Университет на Кипър, специалист по турски и близкоизточни отношения, най-добрият кипърски изследовател на гръцкия и турския национализъм, причинил трагедията на острова, полиглот, говорещ 5 езика – турски, гръцки, английски, френски и немски, бе най-оспорваната и най-коментираната кандидатура за евродепутат. Заявката на Ниязи Къзълюрек за евромандат предизвика най-противоречиви реакции от целия политически и граждански спектър в двете части на етнически разделената страна. Според националистите той бе едновременно Дори кандидат-депутатка от листата на управляващата в Кипър дясна партия “Демократичен сбор” (ДИСИ) публично изрази съмнение, че Къзълюрек ще защитава интересите на Турция в Европарламента и ще шпионира в нейна полза Кипър. За крайнодесните и националистически кръгове в кипърската турска общност той винаги е бил спорна личност, привличащ подозрения заради решението си да предпочете да живее на територията на кипърските гърци – Ниязи е сред тях вече близо 25 години, а не в северната част при своята етническа група. Заради явяването му на изборите от листата на партия на кипърските гърци политици от Севера го заклеймиха като “гръцки предател”. В същото време кипърските гръцки и кипърските турски привърженици на мира и обединението на острова посрещнаха с ентусиазъм неговата кандидатура и ликуваха при избора му в неделя. У известния привърженик на двузоналната двуобщностна федерация – каквато е приетата от ООН формулировка за бъдещото държавно уреждане на Кипър, те видяха знак, че перспективата за обединение е жива въпреки задънената улица, в която политиците вкараха мирните преговори. Затова и изборът на Къзълюрек за евродепутат бе приет като победа за всички, които искат федерален Кипър. Ниязи вече направи история, като срина десетилетни табута в Кипър и на острова. Къзълюрек стана първият кипърски турчин, който бе избран в Република Кипър след кървавите сблъсъци между двете общности от края на 1963 г. Исторически пробив е и фактът, че за първи път кипърски турчин бе включен в изборна бюлетина и издигнат от кипърска гръцка партия. За първи път Къзълюрек проведе безпрецедентна обща кампания - двуобщностна и двуезична, в двете части на разделената страна на двата официални езика в нея - гръцки и турски. За 4-те месеца след издигането на кандидатурата му от АКЕЛ в края на януари професорът кръстоса в срещи с избиратели целия остров – от Пафос на западния бряг до най-източния остър връх на полуостров Карпасия, от Кирения на север в окупираната част до Лимасол на юг. От двете страни на демаркационната линия той води кампания за обединение. С избора на Къзълюрек се срина и десетилетният “аргумент” на противниците на обединителния процес, че кипърските гърци никога няма да приемат и да гласуват за кипърски турци, както и обратното. За Ниязи за първи път в скорошната история на Кипър двете разделени общности гласуваха заедно не по етнически произход, а за обща платформа. Кипърският Мобилизацията най-вече заради него накара 5604 кипърски турци да преминат демаркационната линия, за да упражнят правото си на вот като европейски граждани. Броят им е малък на фона на общо регистрираните около 81 000 кипърски турски гласоподаватели, живеещи в окупираните територии, но е 3 пъти повече, отколкото на предишните евроизбори през 2014 г.  “Важното е не че съм първият избран кипърски турчин, а че съм избран заедно от кипърските гърци и кипърските турци. Това е наш общ политически успех. Това показва, че в нашата страна има много хора, които са готови да работят заедно за по-добър Кипър, за по-добра Европа”, бяха едни от първите думи на Къзълюрек в нощта след обявяването на резултатите. Неговата лична история за е част от болезнената история на острова. Ниязи е роден през 1959 г. в смесено село, населявано от кипърски гърци и турци, близо до Никозия. В началото на 1964-а, след избухналите през декември 1963 г. размирици между двете кипърски общности, семейството му се премества в по-отдалечено село - едно от кипърските турски гета, където Ниязи израства. Социология, политически науки и икономика са специалностите, по които се дипломира в университета в Бремен. В него по-късно получава и докторската си степен – с дисертация за кипърския проблем и вече като убеден поддръжник на обединен Кипър. Дълги години е атакуван от режима на Рауф Денкташ, първи президент на самообявилата се Севернокипърска турска република, призната само от Анкара. имало е опити за нападения срещу него по време на лекции. Когато започва преподавателската си работа в Университета на Кипър през 1995 г., се сблъсква с кипърско-гръцкия национализъм и с огромното недоверие на колегите си и студентите гърци. По онова време назначаването му в най-голямото държавно висше училище в Република Кипър е прецедент, а двете общности са напълно изолирани една от друга. Едва 8 години по-късно, през 2003 г., в Никозия ще бъде открит първият пропускателен пункт през демаркационната линия и хората от двете страни за първи път след турската инвазия от 1974 г. ще видят какво има “от другата страна”. Дотогава, за да се срещне със семейството си в окупираните територии, Ниязи Къзълюрек, който живее в южната част на Никозия, е принуден да лети първо от Ларнака до Атина, а след това от Истанбул до летището в северната част на Никозия. В близо 20 издадени книги и многобройни научни статии проф. Къзълюрек развива вижданията си за федералното обединение на Кипър, национализма, съвременното развитие на Турция. “Аз съм постоянно в битка с гръцките и турските националисти - те правят своята мръсна пропаганда, аз отговарям с исторически изследвания и аргументи”, уточнява професорът.  За Къзълюрек борбата не е между кипърските турци и гърци, а между тези, които искат да запазят острова разделен, и тези, които мечтаят за обединен Кипър. Ново доказателство за това дойде само ден след избора на “чист” федералист като него за евродепутат. В понеделник новото т. нар. правителство в сепаратистката Севернокипърска турска република, представяйки програмата си, с която иска вот на доверие, излезе с “нови идеи” за решаване на кипърския въпрос. Според “министър-председателя” Ерсин Татар, лидер на близката до Ердоган националистическа Партия на националното единство, неуспешните досега преговори за федерално решение са доказали, че моделът на федерация вече е изчерпан. Затова е време на масата на преговорите да се сложат по-реалистични “алтернативни модели” в търсене на мирно споразумение. Според Татар трябва да се отвори т.е. окончателно разделяне на Кипър. Това, обясни Ерсин Татар, може да стане чрез ЕС или по друг начин, като не уточни дали предполага отново намеса на Турция като “гарант”. “Правителството” в Северен Кипър дори призова публично лидера на кипърските турци Мустафа Акънджъ, настояващ за федерално решение, да се адаптира към “новата политическа реалност” и да ревизира позициите си. “Трябва да се върнем към преговорите възможно най-скоро”, настоя новоизбраният кипърски евродепутат в първите си изявления. “Мирът е в нашите ръце”, заяви Къзълюрек. Преговорният процес е замразен от почти две години – след провала на международната конференция за Кипър в Кран Монтана през юли 2017 г. При острата конфронтация и нарастващото напрежение на острова, включително и заради обявената готовност на Турция за газови сондажи в офшорната зона на Кипър, възобновяване на преговорите не се очаква в скоро време. “До днес се опитвах да приближа двете общности като учен и активист за мир. Сега имам политически възможности в ръцете си, с които да служа на тази цел”, заяви Ниязи Къзълюрек, за когото обединена Европа е ключът към преодоляването на политическата безизходица по кипърския въпрос.", "date": "2019.06.01", "title": "Кипърски турчин срина десетилетни табута, става евродепутат"}
{"url": "https://www.24chasa.bg/novini/article/7484064", "text": "Едни полицаи казаха, ето я докторката. После, когато сложиха кремче, линейката дойде и там бях на тази линейка. Уплаших се. Сега съм добре. Това заяви   Катерина - детето, пострадало най-тежко при избухването на граната на празник на МВР в Силистра. \"Нощта мина с големи болки в крачето, после й дадоха успокоително и се успокои. Не я болеше повече\", сподели майка ѝ – Радостина. До късно снощи продължи работата на службите. Оказа се, че експерти от СОБТ е трябвало да направят огледа, тъй като този тип инциденти се разследват именно от баретите. Според прокуратурата все още е твърде рано за заключения, но водещата версия е именно тази – дефектна граната. „Вчера беше посетено местопроизшествието от специализирана група, каквато винаги посещава огледите на местопроизшествие с взривни вещества. Те ще назначат своите експертизи, за да кажат, как се е стигнало до този инцидент”, каза Ивелин Чафаланов – зам.окръжен прокурор на Силистра. Освен, че директорът на полицията в Силистра е отстранен до изясняване на случая от МВР си забраниха използването, на каквато и да е пиротехника при демонстрации. От днес започват разпити и на множеството свидетели на инцидента. Ако се докаже вина на човек, то предвиденото в закона наказание за причиняване на телесна повреда при боравене с взривни вещества е лишаване от свобода от 3 до 10 години. Пострадалите деца са били на около 50 метра от взрива. Разследването как точно са били ранени все още е в начална фаза.", "date": "2019.06.01", "title": "Детето, пострадaло най-тежко при инцидента в Силистра: Уплаших се, сега съм добре"}
{"url": "https://www.24chasa.bg/novini/article/7484055", "text": "Земетресение с магнитуд 5,3 по Рихтер разтърси селски райони югоизточно от албанската столица Тирана, ранявайки четирима души и нанасяйки щети на около 100 къщи, съобщиха албанските власти, предаде Асошиейтед прес, цитирана от БТА. Министерството на отбраната съобщи, че четирима души са били ранени от падащи стени в техните къщи. Около 100 къщи, повече от половината от които необитавани от дълго време, са повредени. Ранените са изпратени в местна болница. Институтът за геонауки, енергия, вода и околна среда съобщи, че трусът е бил регистриран днес в 4.26 часа по Гринуич /06:26 местно време/ и е засегнал района около Корча, на 180 км югоизточно от Тирана. Властите изпратиха храна и вода за местното население и издигнаха палатки. Албания е част от земетръсна зона като често се регистрират земетресения, повечето от които са слаби и не се усещат.", "date": "2019.06.01", "title": "Четирима са ранени при земетресенията в Албания"}
{"url": "https://www.24chasa.bg/novini/article/7484104", "text": "9 от задържаните за рекет, изнудване и разпространение за наркотици в Монтана остават в ареста. След тях е и ръководителят на групата Марин Антов. Десетият задържан остава под домашен арест, защото е с влошено здраве и не може да пребивава в килия,  Специализираният наказателен съд прие, че от събраните доказателства може да се предположи, че десетимата задържани са изнудвали и рекетирали земеделци и дребни търговци в Монтана, извършвали са редица измами и са разпространявали наркотици. Част от дейността си са прикривали привидно зад услугите на охранителна фирма, на която трябвало да се плаща \"такса спокойствие\".", "date": "2019.06.01", "title": "Девет души от задържаните при спецакцията в Монтана остават в ареста"}
{"url": "https://www.24chasa.bg/novini/article/7484121", "text": "Германският канцлер Ангела Меркел и косовският премиер Рамуш Харадинай ще се срещнат в Берлин на 6 юни и централна тема на разговора им ще бъде диалогът между Белград и Прищина, съобщи Танюг, позовавайки на \"Газета експрес\". Това съобщи говорителката на германското правителство Мартина Фиц. Тя каза за вестника, че срещата между Меркел и Харадинай ще бъде добра възможност за размяна на идеи преди срещата на високо равнище в Париж на 1 юли, информира БТА. Коментирайки развитието на събитията в Северно Косово говорителката на Меркел призова Белград и Прищина да работят за успокояване на ситуацията. Тя добави, че Германия внимателно следи събитията в Косово и реакциите на Белград", "date": "2019.06.01", "title": "Меркел ще се срещне с косовския премиер\nРамуш Харадинай на 6 юни"}
{"url": "https://www.24chasa.bg/novini/article/7484072", "text": "Порой с градушка удави Пловдив за час и наводни болници, детски градини и подлези в петък следобед. По същото време буря връхлетя Стара Загора. В Пловдив само за час се изляха рекордните 80 л/кв. м. Улици и покриви побеляха от ледени топчета колкото грахово зърно. Приземните етажи на онкодиспансера и частната болница “Св. Каридат” плувнаха. Във втората лечебница изби водопровод, беше прекъснато елзахранването и се наложи евакуация на пациенти. Три градини в район “Южен” също бяха потопени. Близо метър вода се образува в подлеза на ул. “Гладстон”, който бе пуснат наскоро след ремонт. Колекторът на бул. “Санкт Петербург” аварира и платното се превърна в езеро. “Още преди дъжда почистихме шахтите, но количеството вода беше толкова голямо и не можаха да го поемат”, обясни шефът на общинското предприятие “Чистота” Иван Стоянов. Той изкара целия си екип, за да отпушва дъждоприемниците. Близо 100 обаждания за наводнени сгради, съоръжения и улици бяха получени след потопа. Девет екипа изпомпваха водата. На помощ им дойдоха и колеги от Пазарджик с 6 мотопомпи. В събота продължи чистенето на шахтите заради прогнозите за още валежи. На горещия телефон в община Стара Загора са получени 200 сигнала за паднали клони и дървета, както и за закъсали във водата леки коли и бусове. За половин час в града паднаха 50 л на кв. м. Реколтата в близкото село Змейово бе смляна от градушка. Четири екипа на пожарната са посетили всички адреси, сред които за паднали дървета върху тролейбусната мрежа и висящи ламарини. Отводнени са мазетата на Средното музикално училище. Пожарникари и работници на общината продължиха да режат вчера паднали клони и да разчистват тротоарите. Валежите у нас ще продължат до петък. “На Балканите се създават условия за динамично време с чести валежи заради висок циклон, който преминава. Затова и през следващите дни ще има значителни валежи”, каза шефът на синоптичната фирма TV-MET Петър Янков. Днес следобед ще вали в Западна и Централна България, а вечерта в североизточната част на страната ще има условия за силни гръмотевични бури. Условия за градушки ще има в Русе, Силистра и Добрич. Валежите ще продължат в понеделник и вторник. Очаква се сумарно в Северна България да паднат средно 50 - 70 л на кв. м. Дъждовете ще продължат в сряда и четвъртък, но ще са по-слаби - основно в Западна България и по-малко в източните райони. Максималните температури ще са от 22 до 27 градуса. По Черноморието температурите ще са между 23 и 26 градуса, а на морската вода - 20 - 21 градуса. В петък, събота и неделя времето ще е по-стабилно с повече слънце.", "date": "2019.06.01", "title": "Порой наводни болници и детски градини в Пловдив, 200 сигнала за щети след бурята в Стара Загора"}
{"url": "https://www.24chasa.bg/novini/article/7483893", "text": "От днес гражданите на Северна Македония ще могат да плащат в брой най-много 500 евро, съобщи МИА. Това става след като в сила влезе законът за платежни операции, който според министъра на финансите е мярка против сивата икономика, информира БТА. Ключово е тази мерка да се спазва с цел да се намали сивата икономика и защото с плащане на черно на практика на гражданите се нанася вреда, заяви министърът на финансите Драган Тевдовски.", "date": "2019.06.01", "title": "Северна Македония спира плащанията в брой над 500 евро"}
{"url": "https://www.24chasa.bg/novini/article/7483908", "text": "Властите идентифицираха като Дуейн Крадък стрелеца, който уби 12 човека в сградата на общината на американския град Вирджиния Бийч, а после беше застрелян от полицията, предаде Асошиейтед прес, цитирана от БТА. Ръководителят на градската администрация Дейв Хансън каза, че 11 от 12-те жертви са били служители на общината. По думите му семействата им са уведомени. Той заяви, че е работил с повечето от тях много години и те \"оставят празнина, която никога няма да може да бъде запълнена\". Властите за първи път обявиха самоличността на стрелеца. Те казаха, че ще назоват името на Крадък само веднъж и повече няма да го споменават. Според тях той е бил дългогодишен общински служител. При стрелбата бяха ранени четирима души, включително полицай, чиято бронежилетка му спасила живота. Началникът на полицията Джеймс Сервера каза, че нападателят влязъл в продължителна престрелка със служителите на реда, които му оказали първа помощ, след като го простреляли, но той умрял от раните си.", "date": "2019.06.01", "title": "Властите идентифицираха стрелеца от Вирджиния Бийч (Снимки)"}
{"url": "https://www.24chasa.bg/novini/article/7483937", "text": "Бивш тв бос е посредничел при уреждането на рушвета за кмета на район \"Северен\" в Пловдив Ральо Ралев, разкриха разследващите. В четвъртък Иван Делевски, който преди години е бил собственик на телевизия в родния си град Карлово, е заловен с 60 000 лева. Парите са дадени от строителен предприемач, за да получи разрешително от Ралев за изграждане на обект. 5 месеца по-рано същият бизнесмен се е оплакал лично на премиера Бойко Борисов, че е изнудван от пловдивския управник. Оттогава кметът е следен и подслушван със специални разузнавателни средства. На 30 май т.г. Делевски е получил пачките от предприемача и веднага е арестуван при акция на спецпрокуратурата и антикорупционната комисия. Посредникът е и бивш съветник в Карлово. Освен с телевизия и доставка на интернет се е занимавал и петролен бизнес, въртял е бензиностанции. С Ральо Ралев го свързвало дългогодишно приятелство.", "date": "2019.06.01", "title": "Посредникът за подкупа на кмета Ралев - бивш тв бос и съветник"}
{"url": "https://www.24chasa.bg/novini/article/7483912", "text": "Сръбският министър на отбраната Александър Вулин каза днес по адрес на президента на Северна Македония Стево Пендаровски, че това как Сърбия ще реши \"вътрешния си проблем с Косово\" не е тема за него, както и че след като мълчи за \"велика Албания\", трябва да мълчи и за Сърбия, предаде Танюг. \"Ако идеята за разграничаване е грозна и недостойна за 21 век, той може да оттегли признаването на Косово в началото на 21 век, или да осъди агресията на НАТО срещу СР Югославия в самия край на 20 век, която доведе до етническо прочистване на сърбите в Косово и Метохия\", заяви Вулин, коментирайки изявлението на президента Пендаровски, че идеята за корекция на границата между Белград и Прищина е немислима, цитиран от БТА. Вулин заяви, че Пендаровски дължи на Сърбия уважение, но още повече е длъжен да каже на своя народ какво мисли за идеята на Хашим Тачи и Еди Рама за обединение на албанците във \"велика Албания\". \"Да не би Пендаровски да е пропуснал, че на картата на \"велика Албания\" се намира половината от Северна Македония? Ако не е видял тази карта, нека да му я покаже председателят на парламента Талат Джафери, той я показва с удоволствие и пред камерите. Ако мълчи за \"велика Албания\", да мълчи и за Сърбия\", подчерта Вулин. Президентът на Северна Македония Стево Пендаровски каза по-рано, че идеята за размяна на територии и за корекция на границата между Белград и Прищина е немислима и колкото може по-скоро трябва да престанат приказките за това. По думите му това е архаична идея, която не принадлежи на 21 век и не може да се случи нищо по-страшно от това ако някой наистина планира да реализира такъв проект.", "date": "2019.06.01", "title": "Сръбският министър на отбраната: Пендаровски да си мълчи за Сърбия"}
{"url": "https://www.24chasa.bg/novini/article/7483948", "text": "Между 1000 и 2000 души участват в днешните протестни акции на \"жълтите жилетки\" по улиците на Париж, съобщи Франс прес, цитирана от БТА. \"Социална справедливост, фискална справедливост\" и антикапиталистически лозунги скандират хората от шествието. В 29-ия ден на протест в Париж има две демонстрации. Първата група протестиращи потегли от площад \"Данфер-Рошро\" в 14-и район на столицата. Още една група \"жълти жилетки\" се отправи по булевард \"Фош\", а крайна точка и на двете групи ще бъде Площадът на нацията, където вечерта ще проведат общ митинг, съобщи ТАСС. През последните седмици мобилизацията на протестното движение отслабва. На 18 май \"жълтите жилетки\" бяха около 15 500 в цяла Франция, а на 25 май бяха 12 500.", "date": "2019.06.01", "title": "\"Жълтите жилетки\" отново излязоха на протест в Париж (Снимки)"}
{"url": "https://www.24chasa.bg/novini/article/7483971", "text": "Унгарски съд нареди днес да бъде арестуван капитанът на плавателния съд, който блъсна и потопи корабче с южнокорейски туристи в р. Дунав в Будапеща, съобщи Ройтерс, цитирана от БТА. Капитанът, 64-годишен украинец, отрича да е нарушил някакви правила или да е извършил престъпление. Той бе поставен в четвъртък под стража от унгарската полиция. Не са му повдигнати официални обвинения, но заповедта за арест, издадена от общински съд в Будапеща, на практика означава, че той няма да напусне града, докато се разследва случаят. Съдът нареди едномесечен арест с възможност за освобождаване под гаранция на стойност 15 милиона форинта (50 000 долара), каза пред Ройтерс заместник-говорителят на прокуратурата Ференц Раб. Не е ясно каква е причината за инцидента, при който дългият 135 метра кораб за речни круизи удари и потопи в сряда през нощта по-малкото туристическо корабче с 35 души на борда. Само седем души оцеляха и седем тела бяха извадени от водата, а останалите 19 продължават да са в неизвестност, но има голяма вероятност да са загинали в бурните води на Дунава. Унгарската полиция съобщи, че е установила по снимки самоличността на седем южнокорейци, загинали при инцидента.", "date": "2019.06.01", "title": "Наредиха арест за капитана на кораба, предизвикал инцидента в Будапеща"}
{"url": "https://www.24chasa.bg/novini/article/7483968", "text": "До края на годината в Сърбия може да влезе в сила пълна забрана на пушенето на закрити пространства, тъй като това е предвидено в промени към Закона за защита на населението от тютюнев дим, съобщава в. \"Курир\", цитиран от Танюг. Тези изменения на закона би трябвало да бъдат приети в следващите шест месеца, пише белградският вестник. В Сърбия пуши една трета от населението а от последиците от вдишването на тютюнев дим годишно умират 15 000 души, от които 5000 от рак на белия дроб.", "date": "2019.06.01", "title": "В Сърбия искат забрана на пушенето в закрити пространства"}
{"url": "https://www.24chasa.bg/novini/article/7484004", "text": "Косовският премиер Рамуш Харадинай заяви, че косовската полиция е арестувала руския член на мисията на ООН ЮНМИК Михаил Красношчоков, защото той, злоупотребявайки с функцията си на служител на ООН, е работил като \"камуфлиран шпионин\", съобщава прищинският вестник \"Газета експрес\", цитиран от БТА. \"Руският гражданин, камуфлиран като служител на ООН шпионин, пречеше на прилагането на закона, използвайки служебен автомобил на ООН\", написа Харадинай във Фейсбук. Той допълни, че действията на Красношчеков са били в противоречие с международното прано. Харадинай вчера обяви Красношчоков за персона нон грата заради \"действия срещу конституционния ред в Косово, универсалните ценности, мира и стабилността\". ООН реагира на решението. Терминът персона нон грата не може да се употреби за сътрудник на ООН, заяви говорителят на генералния секретар на ООН Фархан Хак. Външният министър Беджет Пацоли на свой ред призова представителите на ООН да започнат разследване на участието на Красношчеков в неотдавнашните събития в северно Косово, съобщи косовската телевизия. Пацоли каза, че който злоупотреблява с имунитета си и участва в съмнителни и престъпни планове и действия не само че няма място в Косово, но и не би трябвало да се присъединява към ООН или към нейни мисии по света. Министърът добави, че институциите в Прищина са готови за близко сътрудничество в рамките на такова разследване от ООН. Двама служители на мисията на ООН ЮНМИК, Михаил Красношчоков и косовският сърбин Деян Димич, бяха арестувани и ранени по време на операция на косовската полиция в Северно Косово. В момента и двамата са в болница. Лекарите съобщиха, че Красношчоков е получил травми на главата и лицето.", "date": "2019.06.01", "title": "Харадинай: Михаил Красношчоков е камуфлиран шпионин"}
{"url": "https://www.24chasa.bg/novini/article/7484020", "text": "Броят на пострадалите при взривовете в завод за експлозиви в руския град Дзержинск е нараснал до 42, като 15 от тях са в болница, предаде ТАСС, позовавайки се на прeссъобщение на министерството на здравеопазването на Нижегородска област. Източник на агенцията уточни, че по данни на министерството един от пострадалите при взривовете в завод \"Кристал\" е в тежко състояние. От ранените 38 са работници на предприятието и четирима са местни жители, информира БТА. Специалисти са потушили пожара, предизвикан от взривовете в завода, допълни представител на оперативния щаб. Експлозиите са станали в цех за производство на тротил. Министерството на извънредните ситуации заяви, че в резултат е избухнал пожар на площ около 100 квадратни метра. Впоследствие обхватът на огъня се е увеличил. Съобщава се за двама човека, които са в неизвестност. Местните власти казаха, че в резултат на взривовете е разрушена административна сграда и са пострадали 180 жилища в околността. Според правоохранителните органи причината за взривовете може да е нарушение на правилата за безопасност. Източник от спасителните служби заяви, че са се взривили боеприпаси. Той каза, че част от боеприпасите не са избухнали и има опасност от още експлозии. По думите му сред боеприпасите е имало авиобомби. Регионалното министерство на извънредните ситуации заяви, че няма данни за наличие на бойни снаряди в завода, нито за възможност за нови взривове. В района на Дзержинск в Нижегородска област е обявено извънредно положение, заявиха местните власти.", "date": "2019.06.01", "title": "Ранените при взривовете в руския завод за тротил са вече 42, пожарът е потушен (Снимки)"}
{"url": "https://www.24chasa.bg/novini/article/7484021", "text": "Точно един месец остана до срещата на лидерите от региона на Западните Балкани в Париж, а както пише сръбският \"Блиц\", след неприятните сцени на насилие тази седмица и нахлуването на косовски специални части в населеното предимно със сърби Северно Косово връщането на масата на преговорите от ден на ден изглежда все по-далечно. В текста се поставя въпросът ще се случи ли на 1 юли нещо ключово във френската столица, ще излезе ли някой от европейските официални лица с конкретно предложение за косовския проблеми или ни очаква още едно фиаско, информира БТА. Срещата ще се състои в светлината на още по-голямо напрежение в Северно Косово, на провокации на алабнски политици и липса на воля в Прищина да премахне митата на стоките от Сърбия, пише изданието. Вестникът напомня, че Западът миналия месец се опита да окаже натиск върху двете страни и на срещата на лидерите на региона в Берлин да разхлаби затягания от десетилетия косовски възел. Все пак изглежда, че добра воля няма, оценява изданието. Според \"Блиц\" след неприятните сцени на насилие тази седмица и нахлуването на специалните части РОСУ в Северно Косово връщането на масата на преговорите от ден на ден изглежда все по-далечно. Вестникът посочва, че нещата допълнително се усложняват от изборите за европейски институции и Косово не е приоритет на европйските официални лица. Срещата на лидерите от региона в Париж, насрочена за 1 юли, е под въпрос заради спора между германския канцлер Ангела Меркел и френския президент Еманюел Макрон заради различните им виждания за това кои трябва да бъдат кандидати за европейските институции, пише белградският вестник.", "date": "2019.06.01", "title": "Сръбски вестник: Могат ли Меркел и Макрон\nда спасят диалога между Белград и Прищина"}
{"url": "https://www.24chasa.bg/novini/article/7483416", "text": "S&P Global Ratings потвърди дългосрочния и краткосрочния кредитен рейтинг на България в чуждестранна и местна валута 'BBB-/A-3'. Перспективата пред рейтинга остава положителна. Това съобщиха от пресцентъра на Министерството на финансите. Според обобщената оценка на S&P фискалната и външната позиция на страната остават силни, а очакванията за икономическия растеж се оценяват като благоприятни, независимо от структурните ограничения в дългосрочен план. Положителната перспектива пред рейтинга отразява значителната вероятност България да се присъедини към Валутен механизъм II (ВМ II) през следващите 12 месеца. От рейтинговата агенция очакват БВП да се повиши с устойчив темп от 3,3 % през 2019 г., след което да се забави до 3 % през 2022 г. Водещо влияние ще имат частното потребление и правителствените инвестиции. Растежът на износа се очаква да се възстанови, въпреки по-слабото външно търсене през 2019 г. поради забавената икономическа активност при основните европейски търговски партньори. Според S&P напредъкът по плана за действие за присъединяване към ВМ II се оценява като значителен, като повечето от поетите ангажименти са изпълнени или са в процес на изпълнение. Агенцията би повишила кредитния рейтинг на България при влизане във ВМ II. По-нататъшен напредък в структурните и институционалните реформи също би довел до повишаване на кредитоспособността на страната. S&P може да преразгледа перспективата до стабилна, ако се появи натиск върху платежния баланс или финансовия сектор, например поради натрупване на макроикономически дисбаланси. Перспективата може да бъде ревизирана до стабилна и ако напредъкът по пътя към членство в еврозоната загуби скорост за продължителен период. Пълното съдържание на прессъобщението на S&P Global Ratings можете да видите  .", "date": "2019.06.01", "title": "Standard&Poor's потвърди кредитния рейтинг на България, с положителна переспектива"}
{"url": "https://www.24chasa.bg/novini/article/7483761", "text": "Петима германски полицаи пострадаха при безредици в център за бежанци в провинция Бавария, заявиха днес органите на реда, цитирани от ТАСС. Четирима от ранените са приети в болница. Полицаите били извикани снощи в бежанския център заради хулигански действия на някои от обитателите. Тълпа от около 30 човека започнала да обижда служителите на реда, стигнало се до юмручни удари, полицаите дори били замеряни с велосипеди. Служителите на реда били принудени да използват газови патрони, за да усмирят особено агресивните участници в сблъсъците, предава БТА. На входа на бежанския център били издигнати барикади от полицията. Обстановката се успокоила след пристигането на полицейски подкрепления. Задържани били шестима мигранти от Нигерия.", "date": "2019.06.01", "title": "Безредици в бежански център в Германия, 5-има полицаи са ранени"}
{"url": "https://www.24chasa.bg/novini/article/7483766", "text": "В Турция в понеделник свършва месецът оруч - въздържането от храна и напитки през деня, след който започва празникът Рамазан байрам. Наричаният популярно Шекер Байрам е единият от двата най-големи празника в исляма. Джамиите, чийто брой в Турция вече надхвърли 100 хиляди, снощи преливаха от хора, дошли да отбележат ритуалната нощ Кадир геджеси, която е прелюдия към Байрама. Кадир геджеси /в превод - свещена, величествена нощ/ се отбелязва на 27-ия ден на оруча. Според исляма в тази нощ е започнало предаването на айетите /стиховете/ в свещената книга на мюсюлманите Куран-и Керим от архангел Гавраил на пророка Мохамед. Според народното поверие в тази нощ ангелите слизат на земята сред хората. Поради това традиция за мюсюлманите е да будуват през нощта, отправяйки молитви за опрощение на греховете си. Джамията Селимие в Одрин е била изключително масово посетена в Кадир геджеси, съобщиха местни медии. Много турци от България и от областта Западна Тракия в Гърция участвали в ритуалната нощ. Поради изключителния наплив джамията се оказала недостатъчна да побере всички, затова мнозина прекарали нощта в двора на комплекса. Дните за Рамазан Байрам, който започва в понеделник, бяха слети с уикенда и така ваканцията започна на 31 май и ще завърши на 6 юни. От 4 юни до полунощ на 6 юни движението по магистралите и мостовете над Босфора ще бъде безплатно. Пътуването в градския транспорт в Истанбул в дните 4-6 юни също ще бъде безплатно. Дългата ваканция за Рамазан Байрам активизира хотелиерите, които предлагат изгодни оферти, за да привлекат повече туристи, надявайки се да покрият до известна степен негативите от икономическата криза. Много турци в Истанбул отмениха предварително направените резервации за юни и предпочетоха да почиват през Рамазан байрама, за да може да гласуват на повторния вот за кмет на Истанбул на 23 юни. Пътищата от вчера са се задръстили от коли, съобщиха от Дирекцията по трафика. Влаковете, автобусите, фериботите също са мното натоварени. Голяма част от изселниците си заминаха за България. Туроператори съобщиха, че е значителен напливът и от туристи, които през тези дни посещават България, специално морските курорти край Бургас и Варна. Визовата служба на българското генерално консулство в Истанбул бе изключително натоварена тези дни от желаещи да получат визи за пътуване в България. Голяма част от курортите по крайбрежието на Егейско и на Средиземно море /където значителна част от общините са на основната опозиционна Народнорепубликанска партия, НРП/ отмениха резервациите или ги пренасочиха за друг период, за да улеснят гласоподавателите. Те дори агитират клиентите си да не идват на почивка през този период, гарантирайки им, че ще върнат пълния размер на резервацията. Висшата избирателна комисия /ВИК/ на Турция отмени резултатите от вота на 31 март за кмет на Истанбул, който бе спечелен от Екрем Имамоглу от опозиционната НРП срещу кандидата на управляващата ПСР Бинали Йълдъръм, който претърпя пълен провал. По искане на управляващата ПСР, за която контролът върху мегаполиса Истанбул е от жизнено значение, ВИК насрочи за 23 юни повторение на изборите само за кмет на Истанбул. На вота на 23 юни отново ще се състезават Екрем Имамоглу и Бинали Йълдъръм. След Рамазан байрам се очаква предизборната агитация да се разгорещи още повече.", "date": "2019.06.01", "title": "В Турция се готвят за празника Рамазан байрам"}
{"url": "https://www.24chasa.bg/novini/article/7483776", "text": "Идеята за размяна на територии и за корекция на границата между Белград и Прищина е немислима и колкото може по-скоро трябва да престанат приказките за това, каза президентът на Северна Македония Стево Пендаровски, цитиран от Танюг. По думите му това е архаична идея, която не принадлежи на 21 век и не може да се случи нищо по-страшно от това ако някой наистина планира да реализира такъв проект. \"Това може да бъде работа за експерти, за журналисти, но не и за отговорни политици, защото е безотговорно да се разговаря за една по същество грозна идея, за размяна на население и територии през 21 век. За последен път нещо подобно се случи с подкрепата на великите сили през 1923 г. Турция и Гърция днес се изправят пред последиците от тази размяна на население и територии\", каза Пендаровски, цитиран от БТА. В днешния модерен свят трябва да решаваме всички проблеми по пътя на диалога и компромиса, посочи президентът. Той не очаква най-новото напрежение в Косово да окаже влияние върху състоянието на сигурността в Северна Македония.", "date": "2019.06.01", "title": "Пендаровски: Размяната на територии и корекция на границата между Белград и Прищина са немислими"}
{"url": "https://www.24chasa.bg/novini/article/7483777", "text": "Няма грешка при разпределението на мандатите на евроизборите. Съгласно методиката, която е приложение към Изборния кодекс и всеки може да се запознае с нея, при определянето на мандатите на партиите и коалициите, гласовете \"Не подкрепям никого\" се изваждат, защото те са недействителни по отношение на избора, тъй като не подкрепят нито една кандидатстка листа или независим кандидат. Това заяви пред \"24 часа\" говорителят на ЦИК Александър Андреев по повод твърденията на социолога Михаил Мирчев, че комисията е излъгала, давайки мандат на \"Демократична България\". \"Няма как незаконосъобразно да сме дали мандат. Изчислението на мандатите е качено на сайта на ЦИК и там са всички стъпки. Може би проф. Мирчев не го е видял. Става дума за изменение на Изборния кодекс от 2016 г., когато бе въведено задължителното гласуване. Тогава беше предвидена и опцията \"Не подкрепям никого\". Сами по себе си тези гласове са действителни, защото са подадени според изискванията, но те са недействителни при определянето на мандатите, тъй като в тях няма посочена воля за подкрепа на кандидатстка листа. Методиката на разпределение на мандатите е приложена правилно от ЦИК и е съгласно разпоредбите на Изборния кодекс\", категоричен бе Андреев. ", "date": "2019.06.01", "title": "ЦИК: Няма грешка при разпределението на мандатите"}
{"url": "https://www.24chasa.bg/novini/article/7483793", "text": "Осъденият депутат от парламента на Северна Македония и бивш премиер Никола Груевски обяви днес от Унгария, където получи политическо убежище, че ще подаде оставка като депутат, съобщава агенция МИА, цитирана от БТА. Груевски, който през ноември миналата година избяга в Унгария, за да не влезе в затвора, написа в своя профил във Фейсбук, че официално ще информира за оставката си парламента в Скопие в близките дни. По повод процедурата в парламента да му бъде отнет мандатът, тъй като неоправдано отсъства вече шест месеца, той в дълъг текст изнася твърдения, че това противоречи на конституцията и междуродното право. Груевски пише, че е решил да се оттегли като депутат, тъй като не може да позволи неговата партия ВМРО-ДПМНЕ и нейните депутати да бъдат подлагани на какъвто и да било натиск. В средата на седмицата комисията по мандатно-имунитетни въпроси в парламента на Северна Македония препоръча да бъде отнет мандатът на Груевски, тъй като повече от шест месеца отсъства неоправдано от заседанията. За предложението за отнемане на мандата гласуваха петима депутати от управляващата коалиция, а депутатите от опозиционната ВМРО-ДПМНЕ не гласуваха. Това е втори опит на парламента да отнеме мандата на депутата от ВМРО-ДПМНЕ и бивш премиер, който получи присъда от две години затвор за доставката на луксозен мерцедес. Срещу него се водят още няколко съдебни процеса.", "date": "2019.06.01", "title": "Никола Груевски подава оставка като депутат"}
{"url": "https://www.24chasa.bg/novini/article/7483791", "text": "Иранската полиция за кратко задържа двама европейски дипломати на смесено празненство с участието на мъже и жени, което е забранено в Иран, предаде Асошиейтед прес, цитирана от БТА. Дипломатите - от Великобритания и Холандия, са били освободени вчера, след като е било установено, че са чуждестранни правителствени служители. Съобщава се, че на празненството в Техеран са присъствали няколко мъже и жени, но не се уточнява дали е имало алкохол. В Иран е незаконно да се пие алкохол или да се правят смесени събирания с участието на мъже и жени, които нямат роднинска връзка.", "date": "2019.06.01", "title": "Иран задържа европейски дипломати, били на празненство с участието на мъже и жени"}
{"url": "https://www.24chasa.bg/novini/article/7483787", "text": "В пожара, избухнал тази сутрин в мигрантски център в Северозападна Босна, са ранени 32 души, съобщи полицията, цитирана от Асошиейтед прес, цитирана от БТА. Огънят избухна рано сутринта в център във Велика Кладуша, който приютява около 500 мигранти, блокирани в Босна на път за Западна Европа. Вероятно пожарът е започнал инцидентно от котлон или печка, каза говорителят на местната полиция Але Силдедич. Пожарът се разпространи бързо и мигрантите започнаха да бягат от сградата като някои скачаха от прозорците. Тринадесет мигранти са хоспитализирани с изгаряния и счупвания. Пожарът бе потушен след няколко часа. Няколко хиляди мигранти, бягащи от войни и бедност в техните страни, преминават през Босна на път за Западна Европа. Те се струпват предимно в северозападната част на страната, която граничи с членката на ЕС Хърватия.", "date": "2019.06.01", "title": "Пожар в мигрантски център в Босна, 32-ма са пострадали"}
{"url": "https://www.24chasa.bg/novini/article/7483796", "text": "Трудно е да се връщаме към моментите от историята, когато човешката природа е показвала най-грозното от себе си, но е много важно те да не бъдат забравяни. Това заяви председателят на Народното събрание Цвета Караянчева в словото си пред участниците в националното поклонение в памет на жертвите на тоталитаризма в концентрационния лагер на остров „Персин“ – Белене, информираха от пресцентъра на Народното събрание. Председателят на парламента подчерта, че тези моменти трябва да бъдат помнени, защото единствената противоотрова срещу жестокостите от миналото е будната памет, предавана от поколение на поколение. Белене е пустош на разбитите съдби, на смазаните животи, на потъпканите таланти, на отреченото право на самоопределение, заяви Цвета Караянчева. Белене е символ на четиридесет и пет годишната изолация от свободния свят, на безправие, на страх, на политически разгул, добави тя. Не толкова отдавна тук са били докарвани мъже и жени, чиято основна вина е била, че искат да живеят достойно, отбеляза председателят на Народното събрание. Твърде малко време е минало, за да можем да си позволим да гледаме на тези събития хладнокръвно като на отдавна отминала история, посочи Цвета Караянчева. Живи са преките наследници на някои от жертвите на това престъпление, гневът и болката са също живи и още дълго ще останат живи, добави тя. В традиционното поклонение пред паметта на жертвите на тоталитаризма в концентрационния лагер на остров „Персин“ участваха депутати, представители на изпълнителната и местната власти и много граждани. През 2019 г. се навършват 70 години от създаването на лагера в Белене.", "date": "2019.06.01", "title": "Караянчева: Единствената противоотрова срещу жестокостите от миналото е будната памет"}
{"url": "https://www.24chasa.bg/novini/article/7482670", "text": "Семеен, или поне много сериозно обвързан и с почти никакви шансове за европейска любовна връзка ще е новият български евродепутат. В предни мандати на парламента български евродепутатки намериха европейска любов. Първо Мария Неделчева стана Габриел, после Ева Паунова - Майдел. От 17-те, влизащи в новия състав на ЕП, обаче има само една мома - потомствената социалистка, но иначе инвестиционна банкерка Цветелина Пенкова. 6 жени и 11 мъже ще представляват България в Европарламента през следващите 5 г. Представителките на нежния пол са Мария Габриел, Ева Майдел, Елена Йончева, Цветелина Пенкова, Искра Михайлова, Атидже Алиева. Мъжката група отново е мнозинство - Андрей Ковачев, Андрей Новаков, Асим Адемов, Александър Йорданов, Сергей Станишев, Петър Витанов, Иво Христов, Илхан Кючюк, Ангел Джамбазки, Андрей Слабаков и Радан Кънев. Всъщност политически дебютант освен Пенкова ще е само влезлият като втори от ВМРО Андрей Слабаков. Който обаче гарантирано ще е в Страсбург. Той е първият представител на артистичните среди, който България излъчва в ЕП за всичките тези години. Колоритният режисьор и актьор безспорно ще бъде следен под лупа в работата си като евродепутат. И то не само заради вечно димящата цигара в ръката му... Нищо, че веднага след като стана ясно, че е избран, социалните мрежи се изпълниха с колажи на тотално задимена пленарна зала на ЕП. А и защото за първи път се ангажира така пряко с политиката. Въпреки че някои имат политически опит, почти половината ни делегация - осем души, ще седнат за първи път на депутатските банки в Европа. Ветеран на българската група е Андрей Ковачев, който започва третия си мандат. Всъщност трима са българите с името Андрей в ЕП, сред останалите няма други адаши. Адаш на Слабаков и Ковачев е най-младият ни евродепутат, 31-годишният Андрей Новаков. Доктор по природните науки (Ковачев), доктор по история (Станишев), научен изследовател по политически науки (Габриел), юристи (Кънев, Новаков, Кючюк и Джамбазки), специалисти по международни отношения (Майдел и Витанов), български филолози (Йорданов и Адемов), специалист по индустриални биотехнологии (Алиева), инвестиционен банкер (Пенкова) и журналисти (Йончева и Христов). Сред българските евродепутати има бивши представители и на изпълнителната, и на законодателната, и на местната власт у нас. Сергей Станишев беше премиер при тройната коалиция, а Искра Михайлова - екоминистър в кабинета “Орешарски”. Александър Йорданов бе начело на 36-ия парламент. Джамбазки е бил общински съветник в София, а Адемов в Гърмен. на европейските си политически семейства. Габриел е зам.-шеф на женската структура на ЕНП. Станишев е президент на ПЕС. Най-многодетен в групата е Андрей Ковачев, който е баща на 3 деца. Макар че е само на 51 г., Асим Адемов от ГЕРБ пък е вече и щастлив дядо на внучка. Дали българските евродепутати ще успеят да се сработят в екип, в някаква степен зависи и от характерите, и от зодиите им. Трима са от зодията Дева - това са тримата евродепутати от ДПС - Кючюк, Михайлова и Алиева, които празнуват през няколко дни. Трима са и Водолей - Майдел, Пенкова и Йорданов. По двама са представителите на зодиите Овен, Телец, Везни и Стрелец, по един са Рак, Близнаци и Лъв.", "date": "2019.06.01", "title": "Българският евродепутат е семейно ангажиран, само една мома сред 17"}
{"url": "https://www.24chasa.bg/novini/article/7483847", "text": "\"Единението е най-голямата почит за паметта на тракийските деца. Ние трябва да бъдем гарант за щастливото детство и успешното развитие на нашите деца. Нека в името на тях да не отмъщаваме, но да помним историята. Да не забравяме, че мирът и човешките права не са веднъж завинаги дадени, за тях трябва да се борим всеки ден.\" Това заяви вицепрезидентът Илияна Йотова на Националния младежки събор \"Илиева нива\", който се състоя за 22 пореден път в едноименната местност край село Глумово, община Ивайловград, съобщиха от прессекретариата на държавния глава. Организатори на събитието, което събра от цяла България потомци на тракийци, са Община Ивайловград и Съюзът на тракийските дружества в България. \"Тук, в небето над тази земя са ангелите на над 200 деца, чиито живот бе отнет без време. Коя е тази политика и власт, която може да оправдае това, което се е случило тук преди 106 години - съсечени деца и майчини писъци. Отговор ще продължаваме да търсим, но нашето присъствие днес е завет никога повече да не го допускаме\", е изтъкнала в словото си вицепрезидентът. Илияна Йотова е заявила, че в българската история 1913-а е изключително трагична година заради погубения човек живот, но в същото време - величава заради неговата сила, заради вярата, заради любовта към род и родина. Йотова е благодарила на Съюза на тракийските дружества в България, който с активната си дейност поддържа жива паметта за тези събития. \"На Балканите, знаем колко страшна може да бъде историята, когато един народ се изправя срещу друг. Когато велика сила диктува чужди интереси и сблъсква хора, които до вчера са били съседи, подавали са си ръка в добро и лошо. Но днес българската държава показва на цяла Европа колко важни са Балкани за нея, тук имаме мир, да живеем в разбирателство и заедно да градим бъдещето\", е подчертала Илияна Йотова. Тя е посочила още, че добросъседството означава и справедливост, и решени проблеми. \"За тракийците повече от 100 години няма справедливост и българската държава трябва да постави твърдо въпроса пред турската за обезщетенията на тракийските бежанци\", е подчертала Илияна Йотова, цитирана в съобщението. За подкрепата и отдадеността на тракийската кауза председателят на Съюза на тракийските дружества Красимир Премянов е връчил на вицепрезидента Илияна Йотова почетен знак по повод 175-годишнината от рождението на Капитан Петко Войвода.", "date": "2019.06.01", "title": "Йотова: Единението е най-голямата почит за паметта на тракийските деца"}
{"url": "https://www.24chasa.bg/novini/article/7483853", "text": "Пълна забрана за найлоновите торбички влезе в сила днес в Танзания, като нарушителите са заплашени от сериозни глоби, предаде ДПА. Източноафриканската държавна се присъедини към други африкански страни като Руанда и Кения и забрани замърсяващия околната среда продукт. Който произвежда найлонови торбички, е заплашен от глоба до 400 000 долара или две години затвор. Лицата, които използват найлонови торбички, ще бъдат глобявани с около 13 долара, каза държавният министър на околната среда Дженюъри Макамба, цитиран от БТА. Националният съвет за управление на околната среда посочи в разпространено днес съобщение, че са били събрани около 200 тона найлонови торбички в Дар ес Салам в кампания, продължила около две седмици. Защитниците на околната среда приветстваха забраната. Пластмасовите изделия са най-големият замърсител на околната среда и тих убиец на нашата природа. Така е защото са нужни 100 години, за да се разгради една найлонова торбичка, каза директорът на местното подразделение на Световния фонд за дивата природа. В съобщение на сайта на организацията се посочва, че Танзания се е присъединила към около 12 страни от Африка, които или са забранили, или са въвели налог върху найлоновите торбички, за да се контролира и в крайна сметка да се спре употребата им.", "date": "2019.06.01", "title": "Танзания забрани използването и производството на найлонови торбички"}
{"url": "https://www.24chasa.bg/novini/article/7483758", "text": "Министерството на външните работи в Прищина посъветва гражданите на Косово временно да избягват да пътуват през Сърбия, както и да бъдат внимателни и предпазливи, ако не могат да избегнат влизането на сръбска територия, съобщава вестник \"Коха диторе\". В съобщение на министерството, цитирано от вестника, се преценява, че Сърбия не е територия, която дава \"минимална сигурност\" за косовските граждани и затова предлага временно да се избягва пътуването през Сърбия, предава БТА. Министерството допълва, че е издало тази препоръка поради \"арестите при фиктивни обстоятелства\" на граждани на Косово.", "date": "2019.06.01", "title": "Прищина съветва гражданите си да не пътуват през Сърбия"}
{"url": "https://www.24chasa.bg/novini/article/7483726", "text": "Социологът Михаил Мирчев съобщава за измама от страна на ЦИК във връзка с избирането на Радан Кънев за евродепутат. В профила си във фейсбук Мирчев споделя свое проучване, според което от \"Демократична България\" не са събрали 6,06% на изборите, а само 5,879% и нямат право да изпращат представител в Брюксел, защото не им достигат гласове. Той нарича това манипулация на ЦИК. Ето какво точно написа социологът:  Току що проверих една ИЗМАМА от ЦИК. \"Демокр. Б-я\" нямат обявените 6.06%. Имат едва 5.879%. Не им стига за 1 депутат. Не им стигат 58 гласа. Бариерата е 5.882%. Не им стигат минималните 0.003%. Мъничко е. Но те са под бариерата. Мандатът им е фалшиво даден от ЦИК...  Как е направено от ЦИК? В нарушение на чл. 278 (2) т. 9 от ИК. И в разрез със Методическото Указание на самата ЦИК. Там е императивно записано, че вотът \"не подкрепям никого\" е вот, и той е ДЕЙСТВИТЕЛЕН вот. Значи, той е в 100% от които се вадят %-те на партиите. Точно тук ЦИК лъже и ни прави на разсеяни глупаци. Те махат тези 3% от истинските 100% и после от другите фалшиви 100% вадят %-те на партиите... Това е манипулацията... Става дума за игра с едни 61.029 гласа, които са маркирали вот \"не подкрепям никого\"\", завършва поста си Мирчев.", "date": "2019.06.01", "title": "Социологът Михаил Мирчев: Радан Кънев няма право да е евродепутат"}
{"url": "https://www.24chasa.bg/novini/article/7483734", "text": "Взривове отекнаха в завод за производството на екплозиви в град Дзержинск в централна Русия. 38 души са пострадали. Според властите четирима от ранените при взривовете в завод \"Кристал\" са в тежко състояние, 25 са получили средни по степен наранявания, а деветима са с леки травми. Няма данни за загинали. Експлозиите са станали в цех за производство на тротил. Министерството на извънредните ситуации заяви, че в резултат е избухнал пожар на площ около 100 квадратни метра. Впоследствие обхватът на огъня се е увеличил. Съобщава се за двама човека, които са в неизвестност. Местните власти казаха, че в резултат на взривовете е разрушена административна сграда. Пресслужбата на завода заяви, че в момента на избухването на пожара в цеха са работили петима души. Те са били евакуирани и са живи. Властите казаха, че по предварителна информация няма разрушени жилищни сгради в Дзержинск в резултат на взривовете. Според правоохранителните органи причината за взривовете може да е нарушение на правилата за безопасност. Източник от спасителните служби заяви, че са се взривили боеприпаси. Той каза, че част от боеприпасите не са избухнали и има опасност от още експлозии. По думите му сред боеприпасите е имало авиобомби. Регионалното министерство на извънредните ситуации заяви, че няма данни за наличие на бойни снаряди в завода, нито за възможност за нови взривове. В района на Дзержинск в Нижегородска област е обявено извънредно положение, заявиха местните власти.", "date": "2019.06.01", "title": "Взривове избухнаха в завод за експлозиви в Русия, 38 са ранени (Обновена)"}
{"url": "https://www.24chasa.bg/novini/article/7483739", "text": "Както става ясно от социологическо проучване, резултатите от което са публикувани днес във вестниците \"Курир\" и \"Клайне цайтунг\", скандалното видео от Ибиса и последвалите го политически трусове в Австрия не са повлияли на националистите в страната и не са разколебали вярата им в Хайнц-Кристиан Щрахе. Проучването сочи, че 60 процента от избирателите на Австрийската партия на свободата смятат за възможно връщането на техния любимец на политическата сцена. Измежду всички анкетирани 44 процента смятат, че Щрахе може да го направи без да бъде член на правителството, предава БТА. Щрахе получи от 44 500 преференциални гласове на евровота в Австрия, които му дават право да замине за Брюксел като депутат в Европейския парламент. От неизбираемото 42-о място изборната листа преференциалните гласове го изпратиха на избираемото второ място. АПС получава общо която получава три места в ЕП. По последни засега данни Щрахе обмисля дали да замине в ЕП като евродепутат. На своята Фейсбук страница Щрахе написа, че гласовете \"са задача, поставена от избирателите, които са взели пряко демократично решение\". Толкова гласове не може да игнорира с лека ръка и самата АПС. Затова отговорът на всички партийни функционери е един: \"Щрахе трябва сам да вземе решение\". Днес \"Курир\" съобщава, че са се състояли разговори между новото партийно ръководство и Щрахе, но тъй като мандатът е личен, решението трябва да вземе той, като не му е поставян срок докога трябва да определи как ще процедира по-нататък. За някои партийни членове връщането му толкова скоро след аферата от Ибиса не е опасно за авторитета на партията и няма да й навреди: \"Брюксел е далече, няма да е грешка\", е заявил пред \"Курир\" депутат, пожелал анонимност. Във виенската партийна организация неофициалното мнение на високопоставени представители е същото. \"Съществува опасението, че политическите ни опоненти ще използват този факт\", заявява един от тях, но допълва, че \"популярността на Щрахе е важен аргумент\". \"Няма причина той да се крие, сега сигурно ще навреди на партията, но след шест, седем месеца...\", цитира \"Курир\" друг партиен представител, също пожелал анонимност.", "date": "2019.06.01", "title": "Избирателите на Хайнц-Кристиан Щрахе искат да го видят отново в политиката"}
{"url": "https://www.24chasa.bg/novini/article/7483492", "text": "Четирима души са загинали при катастрофи през изминалото денонощие в страната, съобщиха от пресцентъра на МВР. От там уточняват, че 21 души са пострадали в станалите общо 17 пътни инцидента. Само за територията на столицата са възникнали три тежки и 36 леки пътни инциденти, при които един човек е загинал, а други двама са ранени.", "date": "2019.06.01", "title": "4-ма загинали и 21 ранени при инциденти на пътя за денонощие"}
{"url": "https://www.24chasa.bg/novini/article/7483462", "text": "Мексиканското правителство не възнамерява да престава да подкрепя мигрантите въпреки заплахите от икономически характер от страна на САЩ. Това заяви вчера в реч в щата Тласкала мексиканският президент Андрес Мануел Лопес Обрадор, цитиран от ТАСС. \"Винаги ще защитаваме нашите сънародници мигранти и не само мексиканските мигранти, а всеки, който е принуден да замине в друга страна\", е посочил той според вестник \"Универсал\". \"Те заминават, защото нямат възможност да работят или заради това, че там, откъдето идват, е много опасно, всички мигранти заслужават нашето уважение и разбиране, (заслужават) по братски да им бъде протегната ръка\", каза Лопес Обрадор, цитиран от БТА. Мексиканският министър на външните работи Марсело Ебрард заяви в Туитър, че в сряда ще има среща на високо равнище САЩ-Мексико във Вашингтон за \"уреждане на спора\", предизвикан от увеличаването от президента Тръмп на митата за мексиканските стоки, предаде ДПА. \"Бих искал да уведомя всички, че срещата на високо равнище за уреждане на спора между САЩ и нашата страна ще бъде в сряда във Вашингтон\", написа Ебрард в социалната мрежа. \"Майк Помпейо ще бъде начело на северноамериканската делегация. Аз ще водя мексиканската. Има готовност за диалог. Ще бъдем твърди и ще защитим достойнството на Мексико\", допълни той. Ръководителят на Търговската служба на Мексико във Вашингтон Гилермо Малпико Сото заяви, че САЩ не са уведомявали страната му за митата предварително. Той допълни, че Мексико може да предприеме контрамерки и че Канада е била сюрпризирана по същия начин, когато Вашингтон е обявявал заплахата си. Между трите северноамерикански страни има споразумение за свободна търговия, известно като НАФТА, което в момента се преработва и ще носи ново име - Споразумение за свободна търговия САЩ-Мексико Канада (ЮСМКА). Вчера Канада и Мексико обявиха, че ще запазят намеренията си да ратифицират ЮСМКА въпреки заплахата на Тръмп, която според критици ще се отрази на шансовете на договора да влезе в сила, а според представител на Американската търговска камара ще навреди на отношенията с двете съседки на САЩ. Съветникът в Белия дом Келиан Конуей заяви пред репортери, че митата, които заплаши да въведе Тръмп срещу Мексико заради нелегалната миграция, не трябва да застрашават ЮСМКА, предаде Ройтерс. Тя допълни, че Мексико не е направило нищо, за да спре потока от мигранти по границата, още по-малко, отбеляза Конуей, е направил Конгресът на САЩ. Председателят на Камарата на представителите на американския Конгрес и най-високопоставен представител на Демократическата партия във Вашингтон Нанси Пелоси заяви, че със заплахата си за митата срещу Мексико Тръмп \"сее хаос заради границата\" и го призова да работи с Конгреса по имиграционна реформа.", "date": "2019.06.01", "title": "Мексико: Ще продължим да подкрепяме  своите и чуждите мигранти"}
{"url": "https://www.24chasa.bg/novini/article/7483503", "text": "Администрацията на президента на Украйна Володимир Зеленски потвърди медийните информации, че той е получил покана от американския президент Доналд Тръмп за официална визита във Вашингтон, предаде ТАСС. Зеленски благодари на Тръмп за поканата, се казва в съобщение на президентската администрация. В него се посочва още, че проектът на закон за засилване на поддръжката за Украйна, представен в Камарата на представителите на американския Конгрес, е важен сигнал за стратегическото партньорство между двете страни. По-рано днес украински медии казаха, че по срещата на Тръмп със Зеленски \"ще се проведе съдържателен разговор за уреждане на конфликта в Донбас, а също и за бизнес проекти\", предаде БТА. Проектът на закона за предоставяне на подкрепа за Украйна с цел защита на нейната независимост, суверенитет и териториална цялост, представен в Камарата на представителите, предвижда засилване на отбранителната способност на украинската държава. В частност се предвижда продажба на летателни средства за отбрана, прехвърляне на въоръжение и укрепване на възможностите на Украйна да противодейства на кибератаки. Списъкът с видовете въоръжение, което може да бъде прехвърлено в Украйна, се допълва с противотанкови, противокорабни и противовъздушни системи. В документа освен това се предвижда предоставяне на Украйна на статут на главен военно-политически съюзник на САЩ.", "date": "2019.06.01", "title": "Тръмп покани Зеленски във Вашингтон"}
{"url": "https://www.24chasa.bg/novini/article/7483533", "text": "Информационната служба на китайското правителство заяви, че ще публикува бяла книга за търговските преговори между Китай и САЩ, предадоха Ройтерс и ТАСС, като се позоваха на агенция Синхуа. Документът, озаглавен \"Позицията на Китай за китайско-американските икономически и търговски консултации\", ще бъде представен утре сутринта на пресконференция на правителствената информационна служба, предава БТА. Днес Китай въведе вносни мита за над 5000 търговски стоки от САЩ на стойност 60 милиарда долара. Мярката беше предприета в отговор на решението на американското правителство да повиши от 10 май митата за китайски стоки на стойност 200 милиарда долара. По-рано Китай и САЩ няколко месеца водиха преговори за уреждане на търговския им спор. Последният кръг от консултациите беше през май във Вашингтон, но оттогава те са в застой.", "date": "2019.06.01", "title": "Китай ще публикува бяла книга за търговските преговори със САЩ"}
{"url": "https://www.24chasa.bg/novini/article/7483558", "text": "Серия земетресения, от които най-силното от 5,3, разтърсиха тази сутрин югоизточната част на Албания, съобщи Танюг. Ранени са петима души след като една къща се срути, съобщи министерството на отбраната, цитирано от БТА. За два часа са били регистрирани шест земетресения. Епицентърът на първия трус е на 15 км югоизточно от град Корча, на дълбочина 14 км. След седем минути е последвало друго земетресение на дълбочина 18 км в област, която граничи с Гърция и Северна Македония. Следващите трусове били с по-ниска интензивност.", "date": "2019.06.01", "title": "Серия от трусове в Албания"}
{"url": "https://www.24chasa.bg/novini/article/7483547", "text": "Учените често черпят идея от \"великия творец\" - природата, за да проектират машини. Инженери от САЩ, вдъхновени от ленивците - едни от най-мързеливите създания на планетата, са конструирали робот, който умишлено се движи бавно, пестейки енергия, пише сп. \"Попюлър меканикс\". Според специалистите от Джорджийския технологичен институт прототипното им творение, наречено СлотБот, може да намери основно приложение в наблюдението на околната среда. Ако изобщо решат да се размърдат, ленивците се движат изключително бавно. По този начин животните изразходват по-малко калории и не им се налага да търсят обилна храна, предава БТА. СлотБот е конструиран основно от части, отпечатани на триизмерен принтер, захранва се от две слънчеви батерии и е проектиран да прекарва с месеци сред короните на дърветата. Идеята е роботът да се задвижва само при необходимост, за да отчита климатични и химически промени в заобикалящата го среда, или да наблюдава дивата природа, в това число и истинските си \"събратя\". За целта е проектирана и система от кабели за окачване между дървесните клони, на които придвижващият се на колелца СлотБот да виси хоризонтално. ", "date": "2019.06.01", "title": "Създадоха робот, вдъхновен от ленивците"}
{"url": "https://www.24chasa.bg/novini/article/7483484", "text": "Миграционните служби на китайското Министерство на обществената сигурност от 1 юни променят модела на визите и разрешението за пребиваване за чужденци. Издадените преди тази дата документи са валидни до датата на изтичане на срока им, съобщиха от Националното имиграционно управление в петък, цитирани от  . Новата версия на визите и разрешителните за пребиваване в Китай са във вид на стикер, проектиран на базата на спецификациите в документ 9303 на Международната организация за гражданска авиация (ICAO) за машинно четими документи за пътуване, с употребата на множество технологии, предотвратяващи фалшифициране. В сравнение с настоящата версия на документите, новата е с корекции във формата, разделите и машинно четимите кодове. Начините и изискванията за кандидатстване, процедурите по разглеждане и одобрение, както и стандартите и таксите остават непроменени, подчертаха от миграционните служби.", "date": "2019.06.01", "title": "Китай ще издава нова версия на визите от 1 юни"}
{"url": "https://www.24chasa.bg/novini/article/7483579", "text": "Кремъл заяви, че е отговорност на Турция да възпре бунтовниците в сирийската провинция Идлиб да стрелят по цивилни и руски цели, давайки по този начин сигнал, че Русия ще продължи да подкрепя офанзивата на сирийските правителствени сили, независимо от протестите на Анкара, съобщи Ройтерс. Продължаващата един месец офанзива, най-голямата ескалация на войната между президента Башар Асад и бунтовниците от миналото лято насам, засили опасенията за хуманитарна криза, тъй като хиляди хора потърсиха убежище от въздушните удари край турската граница. Турският президент Реджеп Тайп Ердоган заяви на своя колега Владимир Путин в четвъртък, че иска прекратяване на огъня в Идлиб, за да бъдат предотвратени нови убийства на цивилни и бежанска вълна в Турция. Ердоган заяви също на Путин по телефона, че Сирия се нуждае от политическо решение, съобщава кабинетът на Ердоган, цитиран от БТА. Сирийският Център за наблюдение на човешките права съобщава, че над 290 цивилни и 369 бойци са били убити от 30 април в района, контролиран от бунтовниците. В същия период 269 правителствени войници и 22 цивилни са убити в правителствените райони от бунтовнически огън. Агенцията на ООН за децата УНИЦЕФ съобщи, че над 130 деца са били убити в района. Началникът на генералния щаб на въоръжените сили на Руската федерация Валерий Герасимов е обсъдил по телефона с турския си колега Яшар Гюлер мерки по прекратяване на огъня в сирийската провинция Идлиб, съобщи ТАСС, позовавайки се на министерството на отбраната на Русия. Разговорът се е състоял по инициатива на турската страна. В началото на май ситуацията в зоната за деескалация \"Идлиб\", която се контролира от бунтовниците, се изостри. През последните дни въоръжени формирования ежедневно предприемат масирани атаки по позиции на сирийската армия. Освен това бойците редовно обстрелват руската авиобаза Хмеймим в провинция Латакия, отбелязва ТАСС.", "date": "2019.06.01", "title": "Кремъл: Турция е отговорна да постигне спиране на боевете в Идлиб"}
{"url": "https://www.24chasa.bg/novini/article/7483592", "text": "Депутатът от ГЕРБ Георги Марков коментира в студиото на \"Денят започва с Георги Любенов\"  по   успеха на партията на европейските избори. Той заяви, че тази победа на ГЕРБ е увертюрата пред голямата опера, която ще бъде на местните избори през есента. Марков коментира и оставката на вече бившия заместник-председател на ГЕРБ Цветан Цветанов. \"Борисов е човекът партия, той е лидерът и той е избиран винаги мажоритарно за премиер. Така че негово право е, той е качил всички на гръб, той е създал тая партия. В един момент като е загубил доверие, да се работи със загубено доверие, това е една агония. Не ми се искаше да става тази седмица, да се радвахме ми се искаше на успеха, но те си знаят нещата. Аз не мога да бъда нито адвокат на Цветанов, нито съдник на Бойко, не ми отива, но пък не съм човек, който да няма собствено мнение и да се скомросам и да се гърча пред тебе и да не го казвам\", каза депутатът.", "date": "2019.06.01", "title": "Георги Марков: Не мога да бъда нито адвокат на Цветанов, нито съдник на Борисов"}
{"url": "https://www.24chasa.bg/novini/article/7483601", "text": "Премиерът Бойко Борисов поздрави децата за днешния празник. Той им пожела щастливо и безгрижно детство.  \"Честит празник, деца! Пожелавам Ви щастливо и безгрижно детство\", написа премиерът във фейсбук.                                                                                                                                                                                                                                                                                                                       ", "date": "2019.06.01", "title": "Борисов: Честит празник, деца! Пожелавам Ви щастливо и безгрижно детство"}
{"url": "https://www.24chasa.bg/novini/article/7483607", "text": "Майки на деца с увреждания отново протестират пред Министерски съвет. За БТА Вера Иванова от Инициативата \"Системата ни убива\", която е инициатор на протеста, организиран в социалните мрежи, коментира, че сега протестът им е за здравите деца в системата на социлното подпомагане - настанени в институции или приемни семейства вместо при свои близки или роднини. И този път протестът на майките на деца с увреждания е под надслов: \"Да спасим децата от системата\". \"Държавата влага огромен финансов ресурс за институции, които имитират семейства като по този начин обрича на геноцид биологичните родители, изпаднали в затруднение поради бедност\", коментира Иванова. Според нея деца се отнемат и сега. \"Строг е контролът на съда, но само за тази година имаме около 20 съдебни решения, в които се посочва, че детето е отнето неоснователно. Същевременно всички тези социални работници продължават да работят в системата\", каза още Вера Иванова. Едно от протестните искания е именно за незабавното уволнение на директорите от системата на социалното подпомагане в случаите, в които необходимостта на мярката по извеждане на детето от биологичното семейство не се потвърди от съда. Вера Иванова констатира, че подкрепата от страна на държавата вместо към биологичните родители е изцяло насочена към приемните семейства. Затова е и друго протестно искане, свързано с изработването на стратегия за семейството и детето. С протеста си майките на деца с увреждания искат еднаква месечна подкрепа на децата в приемни семейства и тези отглеждани от близки или роднини. За да се случи това, те искат премахване на чл. 49 от Правилника за прилагане на Закона за закрила на детето. Според Вера Иванова децата, настанени при близки, получават помощ до 300 лв., докато тези при приемни семейства 300 лв. Преценката за размера на издръжката ставала по усмотрение на социалния работник. \"Ние искаме еднаква финансова помощ, за да могат децата да не губят връзката със семейството и с близките си и да не е пречка бедността пред отглеждането им\", обясни Иванова. Тя каза още, че днес на протеста ще излязат деца, които са били в системата. \"Ще говорят те - какво са преживели и какво са им причинили социалните. Крайно време е това безобразие да се спре. Протестът е за тях\", каза още Иванова. Предвижда се родителите да завършат своя протест пред сградата на Народното събрание. Там преди една година майките на деца с увреждания останаха на палатков лагер за повече от 8 месеца. Целта им бе реформа в социалната сфера в подкрепа на хората с увреждания. \"Надявам се и този път социалното министерство и Народното събрание да ни чуят\", посочи Иванова и допълни, че сега цялата им енергия е насочена към това да спасят здравите деца от системата.", "date": "2019.06.01", "title": "Майки на деца с увреждания отново протестират пред Министерския съвет"}
{"url": "https://www.24chasa.bg/novini/article/7483609", "text": "НАСА ще изпрати оборудване на Луната през 2020 г. и 2021 г. за първи път от 70-те години на миналия век, съобщи АФП. Космическата агенция избра три апарата, разработени от американските дружества \"Астроботик\", \"Интюитив машинс\" и \"Орбит бийонд\", с които да бъдат изпратени инструменти и научно оборудване на Луната, преди планираното завръщане на астронавти през 2024 г. в рамките на програмата \"Артемида\", предава БТА. Спускаемите апарати са с различен размер и форма. Единият е много висок, другите два са по-тумбести, на четири крака. Предназначени са да спуснат на лунната повърхност двайсетина полезни товара, които ще бъдат осигурени от НАСА. Първи на Луната ще кацне апаратът на \"Орбит бийонд\" - през септември 2020 г. Всяка от компаниите ще получи от 77 до 97 милиона долара за разработването на модулите. НАСА ще избере през лятото какво научно оборудване да бъде изпратено. Американците нямат никакво присъствие на Луната от последната мисия \"Аполо\" през 1972 г., макар и да изпращат апарати на лунна орбита. Китай обаче спусна два пъти сонди на Луната - през 2013 г. и през януари тази година.", "date": "2019.06.01", "title": "НАСА изпраща оборудване на Луната догодина"}
{"url": "https://www.24chasa.bg/novini/article/7483623", "text": "Лошото време промени отчасти плановете за пътуване на папа Франциск до западната централна част на Румъния, където по-късно днес той ще отслужи литургия в богородичното светилище в Шумулеу Чук в Трансилвания, предадоха световните агенции. Папата трябваше да пътува дотам със самолет от Букурещ до Бакъу и после с хеликоптер оттам до храма в Шумулеу Чук, градче, което е сгушено в планините. Гръмотевичните бури и проливният дъжд наложиха малка промяна в плана, предава БТА. Папата пристигна със самолет в град Търгу Муреш от другата страна на карпатските планини. Така към пътуването се прибави и почти тричасова обиколка с кола из планинските пътища до Шумулеу Чук. Там около 80 000 души вече са се събрали въпреки дъжда в очакване на папската меса.", "date": "2019.06.01", "title": "Лошото време в Румъния наруши програмата на папа Франциск"}
{"url": "https://www.24chasa.bg/novini/article/7483639", "text": "Как е кръстил дъщеря си зам.-шефът на ВМРО Ангел Джамбазки? Разбира се - Биляна. За човек, в чиято кръв е Македония и въобще българските общности извън пределите на страната, изборът на име е по подразбиране. Ангел Джамбазки наистина има дъщеря Биляна, която е родена преди 5 месеца. Но това е всичко, което заместникът на Красимир Каракачанов в патриотичната партия е склонен да разкаже за личния си живот. Отклонява въпроси за майката на дъщеря си и въобще всички, които не засягат дейността му като общественик. “За голямо разочарование на Сидеров, Марешки и всички останали личния си живот не обсъждам. Чувам, че се притесняват, интересуват се. Благодаря им за интереса, но нека държат калните си ръце далеч от дъщеря ми”, препоръчва Джамбазки. Завършил е Софийската математическа гимназия и Което не му пречи да усвои уменията да се защитава и да се справя сам. “Хиляди пъти съм се бил - откровен е Ангел. И уверява: Всеки бой е бил за българщината.” Има близки приятели, всички те са във ВМРО. Останалите, които са извън организацията, са просто добри познати. Отива в организацията през есента на 1994 г., когато е още в гимназията. Хващат се с група приятели, които са си близки и до днес, и тръгват по партийните централи, за да търсят начин да са полезни на обществото. “Обиколихме няколко партии - националистически, царски, да видим къде как е. Имаше най-различни движения по това време. Нагледахме се на невероятни типове. После отидохме във ВМРО и там видяхме невероятни хора”, разказва Джамбазки, днес на 40 години. Във ВМРО има строга йерархия. Ето защо, преди да стигне до лидера, Джамбазки с години работи - в младежка организация, в студентска. - след 1997 г., като започват да комуникират чак след парламентарните избори през 2001 г. Ангел си спомня и до днес с вълнение първите години от партийната си дейност - от начало до край. Тогава се хвърля в каквото му хрумне - със съратниците си от младежката организация правят срещи, сбирки, изложби, филми, събират книги за българите от Западните покрайнини и от Македония. Първият вестник на младежката организация се казва “Хляб и сол”. Правят и друг - “Македония”, както и списание “Ние”. “Вече няма такава идейна битка. През годините Но аз целия си живот съм бил част от една-единствена организация - ВМРО, и това го намирам за почтено”, железен е Джамбазки. Родът му има над 300-годишна история. Прапрапрадядо му, който е записан първи в църковната книга, очевидно е търгувал с добитък, след като му дават тази фамилия. Казвал се Гълъб. Те са бежанци от Западните покрайнини. “По майчина линия родът ми е от Македония, а по бащина - от Одринска Тракия, селото Булгаркьой (днес на територията на Гърция). Целият ми род е бежански”, разказва Джамбазки. Понеже сърце не трае, веднага след като ЦИК обяви, че Ангел продължава да е евродепутат и в новия мандат, той възобнови битката си срещу пакета “Мобилност”. Джамбазки подкани останалите ни 16 представители в бъдещия Европарламент да излязат отсега като стена срещу документа, който ще обезкърви българската икономика. Както за всяка кауза, и за тази Ангел е готов да пусне кръв.", "date": "2019.06.01", "title": "Джамбазки кръсти дъщеря си Биляна - на охридската мома"}
{"url": "https://www.24chasa.bg/novini/article/7483628", "text": "Шведската активистка за климата Грета Тунберг планира да прекъсне училище за една година, за да се посвети на своята международна кампания, заявиха източници, цитирани от ДПА и БТА. 16-годишната Тунберг привлече вниманието към въпроса за климата, обвинявайки настоящите световни лидери, че разочароват младите хора, като не правят достатъчно за спиране на климатичните промени, и оглавявайки поредица от младежки протести. Тя възнамерява да участва в среща на върха на ООН за климата през септември в Ню Йорк и в климатичната конференция на световната организация през декември в Чили. Миналата година Тунберг присъства на климатичната конференция на ООН в полския град Катовице.След края на тази учебна година тя планира да се посвети изцяло на своята кампания за климата, заявиха източниците, цитирани от ДПА. Според съобщенията, които се появиха най-напред в шведския вестник \"Дагенс нихетер\", Тунберг не се тревожи за своя напредък в училище и възнамерява да премине в по-горните класове с една година по-късно от обичайното. По думите й моментът е решаващ. \"Това трябва да стане сега. 2020 е годината, в която трябва да обърнем кривата на емисиите надолу, ако искаме да задържим глобалното затопляне в рамките на 1,5-2 градуса по Целзий\", каза тя пред в. \"Дагенс нихетер\". Тунберг не пътува със самолет, затова заедно със своето семейство тя проучва как може да прекоси Атлантическия океан, вероятно с кораб, заявиха източниците.", "date": "2019.06.01", "title": "Защитничката на климата Грета Тунберг \nсмята да прекъсне училище за една година"}
{"url": "https://www.24chasa.bg/novini/article/7483635", "text": "Руска алуминиева компания търпи критики от страна на феминистки за това, че предлага бонуси на своите служителки, ако ходят на работа с рокли или поли, съобщи в. \"Мирър\". Офертата бе определена от активистките като сексистка и гнусна в социалните мрежи. Но от компанията \"Татпроф\" твърдо стоят зад предложението си през месец юни да проведат своя \"маратон на женствеността\". Компанията ще възнаграждава служителките си със 100 рубли над заплатата, ако се явяват на работа с по-секси одежди. Полите не трябва да се спускат на повече от 5 сантиметра под коляното. Служителките освен това трябва да изпратят снимки, че са ги носили именно в алуминиевото предприятие, предава БТА. Но за разлика от фениминстките, служителките в компанията не считали за обидно да бъде оценен техният сексапил. В \"Парада на женствеността\" са се включили вече 60 дами. Те нямали нищо против да \"изплакнат очите\" на колектива, съставен 70 процента от представители на силния пол. В по-късен етап служителките ще се включат и в конкурс за бързо правене на пелмени, докато мъжете ще мерят сили в състезание за лицеви опори.", "date": "2019.06.01", "title": "Руска фирма предлага бонуси за служителки с поли"}
{"url": "https://www.24chasa.bg/novini/article/7483288", "text": "На 1 юни празнуваме Международния ден на детето. Празникът води началото си от Световната конференция по въпросите на детското здраве, състояла се в Женева през 1925 година. Идеята за отбелязване на този ден идва през 1925 година, когато китайският генерален консул в Сан Франциско събира няколко китайски деца сираци и ги води на празника на лодките-дракони (китайски празник, водещ началото си от древността и свързан с пролетното равноденствие). По-късно неговата инициатива е продължена, като независимо от благотворителната акция в САЩ и в Европа се провежда международна конференция по въпросите на детското здраве. През 1949 г. денят официално е обявен за Международен ден за защита на децата. А през 1950 г. 1 юни за първи път е честван едновременно в 51 страни по света.", "date": "2019.06.01", "title": "Международният ден на детето е"}
{"url": "https://www.24chasa.bg/novini/article/7483331", "text": "Полицаите са ранили по време на престрелка въоръжено лице, открило стрелба вчера в сградата на общината в курортния град Вирджиния Бийч, щата Вирджиния, впоследствие той умрял. Това съобщи на пресконференция, излъчена по Си Ен Ен началникът на полицията във Вирджиния Бийч Джеймс Сервера, цитиран от ТАСС. \"Заподозреният влязъл в престрелка с полицаите и бил ранен\", каза той. \"Полицаите направили това, което са длъжни да направят - оказали са му първа помощ и са го евакуирали от сградата. Впоследствие той починал от раните си\", заяви Сервера. Началникът на полицията уточни, че жертвите на трагедията са станали 12. Убити са били откривани на всеки един от трите етажа на сградата, а един застрелян е открит в паркирана пред сградата кола, предава БТА. Сервера отбеляза, че самоличността на стрелеца е известна, но все още няма да бъде съобщавана, защото не са уведомени роднините му. По последни данни на полицията общински служител с голям стаж е открил стрелба по своите колеги. Сервера заяви, че престрелката с него е продължила дълго. Раненият при нея полицай е бил спасен от бронежилетката си, предаде Ройтерс. Заподозреният бил въоръжен с пистолет 45-ти калибър със заглушител и е стрелял безразборно по жертвите. Сервера заяви, че той е бил дългогодишен служител в сферата на комуналните услуги, и го определи като \"недоволен\", но отказа да каже повече за това каква може да е причината за нападението. Заместник-кметът Джеймс Уд обясни, че самата сграда, където е станало всичко, е място, където се приемат плащания за комунални и други услуги. Смята се, че това е стрелбата с най-много жертви при насилие с огнестрелно оръжие на работното място в САЩ от февруари, когато работник във фабрика застреля петима свои колеги в Орора, Илинойс, малко след като бил освободен от работа, отбелязва Ройтерс.", "date": "2019.06.01", "title": "Мъж откри стрелба в щата Вирджиния и уби 12 (Снимки)"}
{"url": "https://www.24chasa.bg/novini/article/7483359", "text": "САЩ започнаха да събират от тази сутрин по-високи, 25-процентни мита върху много от китайските стоки, пристигащи по море в американските пристанища. Стъпката представлява ожесточаване на търговската война между двете най-големи икономики в света и предизвика ответни действия на Пекин, предаде Ройтерс. По-високите мита засягат широк набор от потребителски стоки и компоненти от Китай, включително модеми за интернет и рутери, печатни платки, мебели, прахосмукачки и осветителни тела, уточнява БТА. На 10 май президентът на САЩ Доналд Тръмп наложи увеличение на митата за списък с китайски стоки на стойност 200 милиарда долара, но даде гратисен период за превозваните по море товари, които са отпътували от Китай преди тази дата и митата за тях оставаха на предишните нива от 10 процента. На 15 май кабинетът на Американския търговски представител определи краен срок 1 юни за тези стоки да пристигнат в САЩ, след което американските гранични власти ще започнат да събират 25-процентни мита по пристанищата на САЩ. Този краен срок изтече в 00.01 ч. тази нощ северноамериканско източно време. По-рано днес Китай започна да събира по-високи ответни мита върху по-голямата част списък с американски стоки за 60 милиарда долара. Тези мита, които бяха обявени на 13 май влязоха в сила в полунощ пекинско време (16 ч. по Гринуич вчера). Китайския отговор на американските действия предвижда въвеждане на допълнителни 20-процентни и 25-процентни мита за повече от половината от 5140-те американски стоки, които попадат под прицела на ответна мярка. Пекин преди това беше наложил допълнителни мита от 5 и 10 процента на тези стоки. ", "date": "2019.06.01", "title": "САЩ започват да събират по-високи мита \nза китайските стоки, пристигащи по море"}
{"url": "https://www.24chasa.bg/novini/article/7483357", "text": "От края на Втората световна война САЩ са доминираща сила в Азиатско-тихоокеанския регион. Но ситуацията се променя, тъй като Китай запълва пропастта, според Азиатския индекс за мощта на държавите 2019. Той бе представен тази седмица в Сингапур от австралийския института Лоуи. Според него първите по регионална мощ 10 страни са: САЩ, Китай, Япония, Индия, Русия, Южна Корея, Австралия, Сингапур, Малайзия и Тайланд, предава  . Изследователите от института казват, че САЩ все още поддържат някаква степен на предимство, но Китай бързо запълва разликите. Докато САЩ все още запазват първото място в четири от осемте показатели – военни способности, отбранителни мрежи, икономически ресурси и отношения, дипломатическо и културно влияние, устойчивост и бъдещи ресурси, общата им оценка за сила остава същата като миналогодишната. Но според повечето прогнози вероятно няма да успеят да спрат стесняващата се разлика с Китай. Представен на 28 май, индексът класира държавите по отношение на силата, която притежават в Азиатско-тихоокеанския регион. Той се публикува за втора поредна година. Тазгодишната му версия е разширена до 126 индикатора за власт и включва над 300 000 измервани стойности, което го прави един от най-цялостно оценяващите наличната мощ на съответните държави.", "date": "2019.06.01", "title": "Китай е на второ място според азиатския индекс за мощта на държавите"}
{"url": "https://www.24chasa.bg/novini/article/7483369", "text": "От 3 до 10 г. лишаване от свобода заплашват отговорните за инцидента по време на полицейска демонстрация в Силистра, при който три малки деца бяха ранени. Това каза пред   зам.-окръжният прокурор Ивелин Чафаланов. Учебна шокова граната докара изгаряния на две момчета и момиче, които наблюдавали униформените от над 50 метра. 6-годишно момиче беше оперирано в Русе заради нараняванията си. „Никой не може да си обясни как се е стигнало до този инцидент”, призна прокурор Чафаланов, като допълни, че експертизи ще установят точните причини – например, дали гранатата не е била дефектна. При невнимателно боравене с взривни материали, довело до средна или тежка телесна повреда на повече от едно лице, Наказателният кодекс предвижда затвор.", "date": "2019.06.01", "title": "От 3 до 10 г. затвор заплашват отговорните за инцидента с граната в Силистра"}
{"url": "https://www.24chasa.bg/novini/article/7483371", "text": "Електронните услуги, предоставяни от Имотния регистър, Търговския регистър, регистър БУЛСТАТ и Регистър на имуществените отношения на съпрузите няма да бъдат достъпни от 15:00 ч. до 18:30 ч. днес, съобщиха от Агенцията по вписванията. Причината е оптимизация на системите и въвеждане на нови функционалности. Подобни спирания ще има и следващите два уикенда – на 8-9 юни и на 15-16 юни. Все още не са оповестени часовете за профилактика. От агенцията подчертават, че първият етап от работата е планиран да започне след края на кампанията за деклариране на действителните собственици (31 май) и целта е системите да са в пълна изправност в пика на подаването на годишни финансови отчети (30 юни).", "date": "2019.06.01", "title": "Без достъп до Имотния и Търговския регистър за няколко часа днес"}
{"url": "https://www.24chasa.bg/novini/article/7482703", "text": "Децата обожават да гледат анимационни филмчета. Колко по-вълнуващо обаче би било, ако могат да си направят сами анимация - в новата работилница Maker space в интерактивния детски музей “Музейко” ще получат тази възможност. Ще могат да си изработят собствени герои от пластелин, дървени фигури или хартия, както и среда, в която те да оживеят. След това хлапетата ще заснемат сами своята кратка анимация с измислен от тях сценарий. Това е втората тема, върху която малките ще творят, експериментират и сглобяват в специалното пространство Maker space. То отвори врати през февруари със създаването на летящи машини. На помощ вече гостуваха авиоинженерът от авиобаза Граф Игнатиево Дилян Неделчев, който сглобяваше самолети с тях, както и диригентът Максим Ешкенази. Освен музикант той е летец и конструктор на дронове, който отлично може да обясни на хлапетата какво има в един дрон, как работи той и може ли хора да летят с него. “Много е важно децата да се срещат с истинските личности. На 2 юни пристигат и авиомоделисти, които ще сглобяват модели. Тук искаме да научим децата, че може да се провалят, но трябва да опитат отново и да не се страхуват от неща, които им се струват невъзможни, защото това е начинът да стигаме до откритията”, казва Бистра Кирова, главният изпълнителен директор на “Музейко”. Затова в Maker space, единственото подобно пространство в България, малките изобретатели работят с истински инструменти в контролирана среда - силиконов пистолет, отвертка, ножовки. Новата тема “анимация” ще започне от 10 юни и ще продължи 3 месеца. Тя ще бъде достъпна и за децата, записали се за лятната академия на “Музейко”, която отваря врати на 10 юни. Провежда се всеки месец през лятото и трае 3 седмици. “Основната насоченост е наука под формата на игри и проекти. Всяка година сменяме темата, защото си имаме редовни деца. Това лято едната основна тема ще е животни, разгледани през всяка една област на науката, а втората - експерименти. Затова едно дете може да бъде записано само 2 седмици. Академията е преди обяд, а следобед имаме спортна занималня, защото ни е ясно, че не може цял ден да се занимаваме с учене. С децата работят момчета, завършили НСА, заедно ходят до зоопарка, до Витоша, имат спортни занимания. Родителят може да избере дали да запише детето само сутрин или и следобед”, пояснява Кирова. Академията предлага и групи на английски език. На 1 юни пък входът ще бъде свободен за всички деца, които ще могат да видят научни експерименти и презентации, както и много други изненади. В “Музейко” се провеждат и постоянни научни работилници, артателиета като керамична работилница, има лаборатория за опити по физика, химия, биология. Общо постоянните инсталации са над 130, разположени на три етажа. Те пресъздават миналото с археология, геология и палеонтология, настоящето с природа, архитектура и строителство и бъдещето с околна среда, храни, комуникации, енергия и космос. Тук е и любимото място на малчуганите - единственият действащ планетариум в София. В музея има и специален кът за най-малките - до 4 години, в който могат да развиват необходимите за тях умения като движение, разпознаване на цветове и форми. “Забелязваме, че все повече малки деца идват, и започнахме да добавяме дейности като четене на приказки, рисуване с ръчички и краченца, влизане в различни роли. Това ни е много важна група”, категорична е Кирова. Детските градини също все повече проявяват интерес, редовно идват и организирани групи от училищата - от 1-и до 7-и клас. За тях се организират програми, съобразени с учебното съдържание - чрез интерактивни игри се усвоява и надгражда материалът от училище. “Работим с много млади български учени, децата могат да се срещнат и да си поговорят с тях. Половината от нашия екип е насочен към образованието. Те са педагози и учени - физици, биолози, историци, хора, които с истинска страст говорят за това, което правят. Колкото по-млади са учените, толкова повече това въздейства на децата, те обичат да говорят с млади хора. Те се вдъхновяват и много често се случва, когато едно дете си тръгва, да обяснява на родителите си как иска да стане археолог, космонавт, химик. Това ни зарежда и ни кара да творим и да създаваме нови програми. Това е нещото, което поставя детските музеи като допълваща среда към конвенционалното образование”, твърди изпълнителната директорка. “Малкото ми дете израсна в “Музейко” и виждам ефекта от това, че има достъп до този тип образование и хората, които са тук. И други родители споделят, че виждат разлика в начина, по който децата анализират, комуникират с връстниците си и работят в екип”, категорична е изпълнителната директорка на музея Бистра Кирова. Фондация “Америка за България” се свързва с нея с молба тя да ръководи проекта. Кирова е опитен финансист, работила е 15 години в сферата - в Българо-американския инвестиционен фонд, в банка, като директор на лизинг, във фонд за междинно финансиране. Предложението за “Музейко” получава преди 7 години докато е по майчинството с второто си дете, което променя мисленето ѝ и тя решава да смени посоката и да се впусне в проект с кауза. Сега Кирова казва, че има три деца - дъщеря на 10 години, син на 7, а третото е “Музейко”. “Световна тенденция е дори в съществуващи музеи да се създават детски интерактивни кътове - в Африка, в Аляска, във всеки един континент има детски музеи. Неизбежно беше в даден момент това да се случи и в България”, разказва Бистра. И това се случва преди 3 години и половина - през октомври 2015 г. Това е един от най-големите проекти на Фондация “Америка за България” с инвестиция от 20 млн. долара. Едни от най-добрите дизайнери на интерактивни изложби и инсталации, специалисти от Ню Йорк и България, участват в създаването му. Идеята е на Весела Герчева, която в момента отговаря за образователните програми и изложби в музея. Тя е археолог и е работила в детски музей в САЩ, което я вдъхновява да направи такъв и у нас. Благодарение на Фондация “Америка за България” това става възможно, защото навсякъде най-големият проблем за такива институции е финансирането. Първо, инвестицията е много голяма, и второ, никъде по света те не се издържат сами. “Приходите от билети и събития покриват около половината от разходите ни, което е нещо непонятно в България, докато на Запад се знае. Затова и може би сравнително късно у нас се появява такъв музей”, смята Кирова.", "date": "2019.06.01", "title": "Деца ще създават свои анимационни герои и ще снимат филмче в “Музейко”"}
{"url": "https://www.24chasa.bg/novini/article/7483364", "text": "В продължение на 2 минути от 12.00 ч. на 2 юни сирените в цялата страна с прекъснат вой ще оповестят отдаването на всенародна почит към паметта на Ботев и на загиналите за свободата на България. Това съобщиха от МВР. При подаване на сигнала всички пешеходци и пътни превозни средства в страната, с изключение на влаковете, следва да преустановят движението си по улиците и площадите, като останат на място.", "date": "2019.06.01", "title": "Утре в 12 ч. вият сирените в памет на Ботев"}
{"url": "https://www.24chasa.bg/novini/article/7483373", "text": "Днес, на 1 юни, събота, от гара Пловдив за първи път ще потегли влак по маршрут от Пловдив за Одрин. Чрез тази композиция \"БДЖ-Пътнически превози\" ЕООД ще осигури на своите клиенти удобна възможност за туристическо пътуване до Турция за отиване и връщане през почивните дни, съобщиха от пресцентъра на БДЖ. От Пловдив влакът ще заминава в 8.40 ч. и ще пристига в Одрин в 12.18 ч. В обратно направление влакът ще тръгва от Одрин в 17.00 ч. и ще пристига в Пловдив в 21.15 ч. Композицията ще пътува в състав от два вагона и ще се движи през почивните и празнични дни. Цената на билета за отиване и връщане Пловдив-Одрин-Пловдив е 28.56 лв. с включени запазени места.", "date": "2019.06.01", "title": "Днес тръгва влакът от Пловдив до Одрин"}
{"url": "https://www.24chasa.bg/novini/article/7483366", "text": "Унгарското министерство на вътрешните работи заяви вчера, че според експертите е нужен \"уникален\" метод, за да бъде извадено потъналото туристическо корабче от Дунав и да бъдат прибрани каквито и да било тела, намиращи се на борда му, предаде Асошиейтед прес. Министерството посочи, че лошите условия, включително нулевата видимост под водата и покачващото се равнище на бързо течащите води на реката, не позволяват използването на никакви традиционни методи. Водолазите не можаха дори да доближат потъналото корабче \"Русалка\", което е дълго 27 м и се намира на дълбочина от над 6 м близо до построената в неоготически стил сграда на унгарския парламент, предава БТА. Министерството заяви, че 60 инженери, строители на мостове и други експериментират с теоретични модели и пробни гмуркания, за да открият решение. От 35-те души на борда, предимно южнокорейски туристи, 21 са все още в неизвестност, след като в сряда корабчето се сблъска с круизен плавателен съд. За седем души е потвърдено, че са мъртви, има и седем оцелели. ", "date": "2019.06.01", "title": "Унгарско външно: Нужен е \"уникален\" метод, за да се извади потъналото корабче"}
{"url": "https://www.24chasa.bg/novini/article/7483377", "text": "\"Аз ще оставя без коментар думите на премиера. За тези 40 дни бях коректен, лоялен, не казах и една дума. Не смятам, че е редно, може би е само негово право да дава оценки на всеки един, но аз смятам, че когато 18 години си бил с един човек, по-добре да запазиш хладнокръвие, да бъдеш уверен в това, което си взел като решение. Аз се гордея с това, че познавам Веско Маринов\". Това заяви по Би Ти Ви Цветан Цветанов, след като тази седмица подаде оставка от всички ръководни постове на ГЕРБ.  \"Взимам решенията си дълбоко осъзнато\", заяви Цветанов. На въпроса какво го е наранило от думите на Борисов, той отговори: \"Нищо, защото за мен това е нещо, което не съм го виждал през всичките тези години, но ще се съобразя с неговото мнение. Хората са тези, които ще дадат оценка, не аз, нито той\".  \"Многообразието от различни виждания не трябва да те прави да даваш негативна оценка, аз с Веско Маринов се запознах когато бях заместник кмет в столична община. Той е много ранима душа, но ако не е с тези си качества, той нямаше да бъде Веско Маринов\". Така коментира той думите на Борисов за Веселин Маринов. \"Взех решението си, разсъждавайки над 40 дни и когато отидох при Борисов във вторник, само да уточня, че предишната вечер говорих със съпругата си до 2 през нощта\", каза Цветанов. С Борисов провели 3 часа и половина разговор. \"Третият вариант беше да остана в партията, но да нямам никакви контакти и изяви, но това редно ли е?\", попита Цветанов. \"Казах, че вариантите са само два, или работим както досега, или си тръгвам. Идва един момент, когато единият казва, че вече не си нужен, аз това нещо го усещам. Усещам, че има недоверие, което не е съществувало досега\".  \"Аз не съм човек, който ще сложи личното пред националното, пред партийното и пред колектива, който сме създали в ГЕРБ. Затова Борисов е в правото си да говори каквото иска, но и аз имам права и мога да говоря. Лоша дума за Борисов няма да кажа, но мога да коментирам политически решения, които според мен са грешни. Аз съм бил винаги за евроатлантическата позиция на страната\".  \"Аз му благодаря, че за тези 18 години работим заедно. Всичко, което се е случвало в партията, съм го споделял с Борисов\", категоричен беше Цветанов. Той заяви, че няма никаква информация, с която да държи премиера. \"Това са разсъждения на хора, които може би са правили подобни неща\". Относно новия апартамент той заяви, че имало много спекулации. \"Замених двете жилища 200 квадрата с жилище, което е 239 квадрата и съм доплатил 100 000 лв. От всички собственици в нашата кооперация аз може би съм с най-скъпата цена. Тя не е под 1100 евро\". Това ми е единственото основно жилище. Аз други собствености нямам, мит е, че съм си взел поредния апартамент\". За отношенията си с \"Артекс\" той каза: \"Със семейство Мирянови се запознахме през 2017 година, съжалявам, че на това семейство се случиха толкова несгоди. Доколкото сме си говорили, те никога не са кандидатствали за обществена поръчка, те са били инвеститор на имоти, които са придобивали от купуването с частни лица. Семейно сме се виждали само веднъж. Но аз се възхищавам на хората, които са успели в живота, защото фирмата \"Артекс\" е на 20 години. Чувал съм от други хора, че семейство Мирянови са отказвали на хора с лоша репутация да си закупят апартамент, независимо от цената\". Цветанов беше категоричен, че не е лобирал за Мирянови и че не ги е предупредил за проверката. \"Ще бъда редови член на ГЕРБ. Смятам, че в момента само съм закачил шпайковете на стената. Засега ГЕРБ е партията, която е най-припознаваща се в моите виждания. Аз дадох всичко от себе си\", каза Цветанов. И допълни, че имал вече нови предложения, включително и политическо предложение от партия. ", "date": "2019.06.01", "title": "Цветанов: Лоша дума за Борисов няма да кажа"}
{"url": "https://www.24chasa.bg/novini/article/7483385", "text": "Съдбата на арестувания кмет на пловдивския район \"Северен\" Ральо Ралев ще е ясна утре. Тогава се очаква спецпрокуратурата да съобщи дали ще поиска постоянен арест за управника, или ще го освободи с по-лека мярка, научи \"24 часа\". Междувременно се появи информация, че Ралев има луксозно жилище на последния етаж в суперлукзозна кооперация в Пловдив. До апартамента се стига с частен асансьор, а покривът е превърнат в градина. Районният кмет бе задържан в четвъртък около 17, 30 ч. във фитнес под тепетата. Срещу него е повдигнато обвинение за подкуп, потвърди адвокатката му Сузана Алекова. \"Ралев е спокоен, защото не е извършил нищо незаконно. Притеснява се единствено за семейството си\", каза защитничката. Според разследващите кметът е поискал рушвет от строителен предприемач за да му подпише разрешително. Човекът пък се е оплакал лично на премиера Бойко Борисов. Разработката срещу Ральо Ралев е започнала преди 5 месеца, като са използвани специални разузнавателни средства. Задържани са още четирима участници в схемата с рушвета.Заместник-главният прокурор Иван Гешев намери сходство със случая на кметицата на столичния район \"Младост\", но уточни, че в пловдивския не ставало въпрос за такова \"балъшко\" вземане на пари. В четвъртък, когато изнудваният предприемач е трябвало да предаде пачките, е получил инструкции от рекетьорите да ги обмени в чужда валута в три различни чейнчбюра. По неофициална информация става въпрос за 60 000 лв. Очаква се разследващите да проверят имотите и банковите сметки на Ральо Ралев. В имуществената си декларация той е посочил, че притежава апартамент от 73 кв.м, придобит през 2013 г., парцел от 2000 кв.м, както и два автомобила - фолксваген и ягуар. Доходите му са единствено от кметската заплата. Теглил е кредит от 58 000 лева. Говори се, че Ралев има и луксозно жилище в нова кооперация на бул. \"Шести септември\" в Пловдив. Подобно на Цветан Цветанов, районният кмет използвал специален чип за асансьора за последния етаж, където е въпросният апартамент. На покрива има цяла градина, аранжирана с цветя и зеленина. Фирмата строител твърди, че не е продавала апартамент на Ралев.", "date": "2019.06.01", "title": "Решават  дали кметът Ральо Ралев остава в ареста постоянно"}
{"url": "https://www.24chasa.bg/novini/article/7483390", "text": "Придворната политология цели да изкара зъбите на БСП. Дай, Боже, всеки му такава загуба - с едни евродепутат повече в листата и увеличение на процентите, коментира народният представител от левицата Александър Симов в сутрешния блок на Нова тв \"Събуди се\". Според него не може да се говори за поражение на изборите. Той обаче е на мнение, че разделението в партията е объркало хората. В момент, в който БСП трябвало да има единен глас, тя не успяла да го направи. \"Убедили сме избирателите, че сме алтернатива. Проблемът е ужасяващото недоверие към политиката\", каза Симов. Той добави, че БСП е единствената партия, която не е участвала в коалиция с ГЕРБ. \"Всички други извън нас са им били в един момент коалиционни партньори и са се крили под мускула на Бойко Борисов\", каза Симов. Според него ръководството на партията в лицето на Корнелия Нинова имало право да предложи своя листа, а Националния съвет да я пренареди. Симов е на мнение, че БСП е трябвало да даде знак на промяна и да предложи листа с нови лица. Той призова да не се отнема на социалистите прекия избор на лидер.", "date": "2019.06.01", "title": "Александър Симов: Придворната политология цели да изкара зъбите на БСП"}
{"url": "https://www.24chasa.bg/novini/article/7483406", "text": "Чешкият премиер и милиардер Андрей Бабиш опроверга   Това заяви самият той вчера пред журналисти, цитиран от ТАСС. \"Това не е вярно\", каза Бабиш. \"Става дума само за проект на одиторски отчет (подготвен за ЕК). Това е само юридическо тълкувание (на експертите на ЕК), с което компетентните органи в Чехия не са съгласни. Тяхното мнение е съвършено различно\", добави чешкият премиер, цитиран от БТА. Преди това пражкият вестник съобщи, като се позова на свои източници, че ЕК е открила при Бабиш конфликт между държавните и личните интереси. Тя поискала от холдинга \"Агроферт\", обединяващ около 200 компании, да върне над 280 милиона крони (около 11 млн. евро), получени през последните две години под формата на субсидии от ЕС.", "date": "2019.06.01", "title": "Бабиш за конфликта на интереси: Не е вярно, става дума за проект на одиторски отчет"}
{"url": "https://www.24chasa.bg/novini/article/7483411", "text": "Авиокомпания Ер Франс информира клиентите си, че е имало бактерия листерия в сандвичи с риба тон, предложени в девет полета до презокеански дестинации в периода 21-24 май, предадоха Франс прес и ТАСС. Ер Франс била информирана за наличието на листерията в сандвичите от компанията Сервер, която доставяла храната на борда на нейните самолети. Сандвичите с риба тон, заразени с листерия, са били предлагани в класите Икономична и Премиум икономична на полети, потеглили от Париж и пътуващи за Дубай, остров Реюнион, Акра, Нджамена, Бамако и Абуджа, предаде БТА. Засегнатите пътници са били информирани по имейла от Ер Франс. Засега няма случаи на заболели от листериоза. Сандвичите, които са били произведени от компанията Ер Фуд и после доставяни на борда от Сервер, са били изтеглени от мрежата на Ер Франс, както и всички други храни на Ер Фуд. Листериозата е потенциално сериозно заболяване, особено при децата, възрастните и бременните жени. То поразява централната нервна система и може да предизвика менингит и енцефалит, допълва ТАСС. Инкубационният период може да достигне осем седмици, припомня Франс прес. Симптомите са треска и евентуално главоболие. Болестта се предава основно чрез прием на заразени храни. Ер Франс се извинява на клиентите си и препоръчва на онези от тях, при които се забележат симптоми на листериоза, да се обърнат към личните си лекари. Компанията е предоставила на хората, пътували с гореспоменатите полети, и телефони за контакт. От Франция той е 0800091091, а от чужбина +33144180692. Линиите са отворени от 8 до 22 ч. парижко време.", "date": "2019.06.01", "title": "Листерия в сандвичите на самолетна компания за презокеански полети"}
{"url": "https://www.24chasa.bg/novini/article/7483425", "text": "Полицай се е блъснал в билборд в района на Централна гара в Пловдив тази сутрин. Няма жертви и пострадали. Сигнал за инцидента е получен в 5:30 часа. \"Алкохолната проба на шофьора е положителна. Образувано е следствено дело\", съобщиха от пресцентъра на областната дирекция на МВР в Пловдив. При произшествието има само материални щети.", "date": "2019.06.01", "title": "Пиян полицай се заби в билборд в Пловдив"}
{"url": "https://www.24chasa.bg/novini/article/7483429", "text": "Президентът на САЩ Доналд Тръмп подкрепи кампанията на Борис Джонсън за следващ премиер на Великобритания и призова всички кандидати да обещаят да повишат разходите за отбрана. Той направи това в интервю за вестник \"Сън\", цитирано от Ройтерс. \"Смятам, че Борис ще свърши много добра работа. Смятам, че той ще се справи отлично\", заяви Тръмп за бившия британски министър на външните работи и едно от водещите лица на кампанията за Брекзит. Джонсън е един от фаворитите за приемник на Тереза Мей начело на Консервативната партия, предаде БТА. В понеделник Тръмп пристига във Великобритания на тридневна държавна визита по покана на кралица Елизабет, след което ще участва във възпоменателни церемонии във Франция, посветени на Втората световна война, и ще посети Ирландия. Пред \"Сън\" той допълни, че има други депутати на торите, които са се стремяли към подкрепата му - сред тях обаче не бил министърът на околната среда Майкъл Гоув, който разкритикува позицията на президента на САЩ за Иран. Тръмп изрази задоволство и от обещанието на британския министър на външните работи Джереми Хънт за повишаване разходите на Обединеното кралство за отбрана. \"Обединеното кралство трябва да може да се защитава. Това е прекрасно и много специално място\", заяви президентът и отбеляза, че по-високите разходи за отбрана от британска страна биха могли да доведат до увеличаване на износа на американско военно оборудване. Ройтерс отбелязва, че думите на Тръмп в това интервю представляват учудваща намеса от негова страна преди държавната му визита следващата седмица. По отношение на Тереза Мей Тръмп разкритикува начина, по който тя е водила преговорите с ЕС за Брекзит, допълва Асошиейтед прес. В същото интервю Тръмп нарече \"лоша\" съпругата на британския принц Хари - Меган Маркъл, която е херцогиня на Съсекс, предаде Асошиейтед прес. Тази оценка той даде заради неин коментар от 2016 г., когато тя предупреди, че ще се премести в Канада, ако Тръмп спечели американските президентски избори. \"Не знаех, че тя е лоша\", заяви Тръмп след като прочете нейните думи отпреди три години, направени още когато тя не беше омъжена за принц Хари. По време на държавата си визита Тръмп и съпругата му Мелания, както и четирите му по-големи деца, се очаква да се срещнат и с принц Хари и брат му принц Уилям, както и със съпругата му Кейт, херцогинята на Кембридж. Меган вероятно ще си остане у дома, за да се грижи за бебето Арчи, което се роди в началото на май. В интервюто Тръмп каза, че не е знаел, че няма да се срещне с Маркъл, но прогнозира, че тя ще бъде \"много добра американска принцеса\".", "date": "2019.06.01", "title": "Тръмп: Борис Джонсън би бил много добър вариант за премиер на Великобритания"}
{"url": "https://www.24chasa.bg/novini/article/7483431", "text": "Отнемането на деца от техните родители никога не е било и няма да бъде цел на националните политики и законодателство. Съгласно Конституцията на Република България отглеждането и възпитанието на децата е право и задължение на техните родители и се подпомага от държавата. Това се посочва в позиция на Министерството на труда и социалната политика /МТСП/, с която то възразява срещу твърденията в социалните мрежи за \"неправомерно отнемане на деца\", съобщиха от пресцентъра на МТСП. От там уточняват, че настаняването на дете извън семейството може да стане само при наличие на основания, определени в Закона за закрила на детето, които не се променяни от 10 години, а предприемането на такава мярка за закрила винаги подлежи на съдебен контрол. Във връзка с реда за настаняване на деца извън семейството от социалното министерство уточняват, че той не е променян от 2006 г. В него единствено е премахната възможността за настаняване в специализирани институции, тъй като до 2021 г. всички домове за деца, лишени от родителска грижа и домове за медико-социални грижи за деца ще бъдат закрити. \"Извеждането на дете от биологичното семейство е крайна временна мярка за закрила, която се базира на прецизно проучване и оценка на конкретния сигнал за дете в риск и се потвърждава със съдебно решение. Такова решение се прилага за много крайни случаи на насилие, неглижиране и нарушаване на интереса на детето (склоняване към проституция, просия). Социалните работници и полицията извежда деца само ако животът и здравето на детето са застрашени. Това е принципът в закона, който социалните работници са длъжни да спазват\", се посочва още в позицията, изпратена до медиите. От там възразяват и срещу определянето като доносници на хората, които помагат на децата в риск или сигнализират за дете в рискова ситуация. В позицията се посочва, че това е задължение на всяко лице, регламентирано в Закона за закрила на детето още от 2003 г. \"Това задължение съществува от 16 г. и не е въведено с последните промени в закона. Сигналите обаче не са достатъчни за прилагане на мерки за закрила, а се проверят за тяхната достоверност и основателност. Не се разглеждат анонимни сигнали, освен в случаите на насилие над дете\", се посочва още в становището на ресорното министерство.", "date": "2019.06.01", "title": "Социалното министерство: Отнемането на деца от родителите им никога не е било цел на националните политики"}
{"url": "https://www.24chasa.bg/novini/article/7483445", "text": "Подкрепяното от Иран ливанско движение Хизбула определи вчера като дълг това да се окаже отпор на близкоизточния мирен план на САЩ, лансиран от президента Доналд Тръмп като \"споразумението на века\", предаде Ройтерс. \"Това е религиозен, морален, хуманитарен, джихадистки дълг. Това споразумение е историческо престъпление\", заяви лидерът на Хизбула шейх Хасан Насралла в телевизионно обръщение. Той допълни, че е малко вероятно да се стигне до война в региона между Вашингтон и Техеран, защото САЩ са наясно, че ще платят висока цена, предава БТА. \"Евентуална война срещу Иран няма да се ограничи само в пределите на Иран. Целият регион ще пламне\", заяви Насралла. Той посочи, че това ще означава, че \"всички сили и интереси на САЩ в региона ще бъдат унищожени\" и че това ще удари по американските съюзници Саудитска Арабия и Израел. ", "date": "2019.06.01", "title": "Лидерът на Хизбула: При евентуална война срещу Иран целият регион ще пламне"}
{"url": "https://www.24chasa.bg/novini/article/7483447", "text": "Селища без ток, паднали дървета и непроходими булеварди – това е равносметката за Пловдив и Стара Загора след мощните бури, които ги удариха в късните следобедни часове на вчерашния ден, предава  .  Колектор изби, като в резултат беше съсипан натоварен булевард. Наложи се евакуация на една от болниците в Пловдив, след като тя остана без ток заради наводнение. Продължава отводняването на приземни етажи, мазета и избени помещения.  Там бурята се е простирала на около 50 км, т.е. на практика върху цялата област. Областният управител Гергана Микова посочи, че и военни от Втора механизирана бригада са помогнали за нормализиране на ситуацията. Към момента няма затворени пътища, наводнени сгради и бедстващи хора, но все още няколко населени места остават без ток.", "date": "2019.06.01", "title": "Пловдив и Стара Загора се възстановяват след мощните бури"}
{"url": "https://www.24chasa.bg/novini/article/7483452", "text": "Двете части на първия магистрален мост, свързващ Китай и Русия през река Хейлундзян (или р. Амур), бяха съединени в петък. С дължина от 1 284 м и ширина 14,5 м, той се простира от граничния град Хейхъ до руския Благовещенск. Мостът е ключов пункт по дългата 19,9 км магистрала, за строежа, на която ще бъдат похарчени около 2,47 милиарда юана (около 385 милиона щатски долара), като 566 милиона юана са от китайска страна, а 1,9 милиарда юана от руска, предава  . За да се гарантира качеството, в строежа му са използвани стоманени греди, които издържат до минус 60 градуса по Целзий, както и стоманени болтове с висока устойчивост на екстремни атмосферни условия. В проекта и изграждането на моста за сведени до минимум влиянието върху екосистемата и водите на реката. Идеята за построяването на моста бе предложена за първи път през 1988 г. Строителството му започна през декември 2016 г. и се очаква да приключи през октомври тази година. Благодарение на него вероятно потокът от хора между двата града ще достигне 1,4 милиона до 2020г., което е три пъти повече от сегашния, а обемът на пренасяните товари ще се увеличи 10 пъти, т.е. до 3 милиона тона.", "date": "2019.06.01", "title": "Свързаха двете части на магистралния мост между Китай и Русия"}
{"url": "https://www.24chasa.bg/novini/article/7483471", "text": "\"Ямайка айс\" е един уличен жаргон, един хит на пазара. Тази марихуана се отглежда по специфичен начин и търпи надграждане, което се постига с определени химикали и добавки\". Това каза в ефира на \"Събуди се\" по   началникът на сектор \"Наркотици\" от СДВР Петьо Петков за това какво представлява дрогата и ефектът ѝ върху младите хора. Той обясни, че марихуаната се третира като лек наркотик. \"Нещата, които са свързани с тези иновации, могат да предизвикат едни доста повърхностни аномалии при подрастващите\", каза Петков. По думите му експертите се стремят да обяснят на младите хора за вредното влияние на наркотиците върху тях. \"Това, което правим, е една доста уникална превенция, която е насочена към младите и цели да им обясним по най-достъпния начин ефекта от наркотиците\", каза още началникът на сектор \"Наркотици\". Според него децата често използват социалните мрежи, за да научат повече за наркотиците.", "date": "2019.06.01", "title": "Нова дрога се разпространява сред децата"}
{"url": "https://www.24chasa.bg/novini/article/7483477", "text": "От днес отпадат ограниченията за работа на граждани на България в Швейцария. Сънародниците ни ще могат да пребивават свободно в страната при условие, че имат работно място. Това стана възможно, след като правителството на Швейцария прие на 15 май решение за отмяна на квотите за пребиваване на граждани от България и Румъния. С него се променя регламентът за изпълнението на Споразумението за свободно движение на хора между Швейцария и ЕС, съобщиха от МТСП. Протоколът към документа предвиждаше преходен период от максимум 10 години за гражданите от България и Румъния, който изтича на 31 май 2019 г. По последни данни на миграционните служби към края на март тази година в страната пребивават около 11 400 български граждани. От 1 юни българските граждани няма да се нуждаят от разрешение, за да започнат работа в Швейцария (Arbeitsbewilligung/work permit). При заетост с продължителност до 3 месеца сънародниците ни не трябва да кандидатстват за получаване на разрешение за пребиваване. Необходимо е обаче да бъдат регистрирани от своя работодател по електронен път. Министерският съвет предлага промени в Закона за българските лични документи При започване на работа за повече от 3 месеца в една календарна година работникът/служителят следва да получи разрешение за пребиваване срещу представяне на своя трудов договор. Документът е валиден за цялата територия на Швейцария и дава право на смяна на професията или работното място. За да го получат, българските граждани следва да направят адресна регистрация в общината по местоживеене и да заявят получаване на разрешение за пребиваване. За целта следва да представят лични документи (лична карта или паспорт) и писмен трудов договор с работодател. Това трябва да се случи до 14 дни след пристигането в Швейцария и преди заемането на работното място. Разрешенията са два вида: за краткосрочно пребиваване (категория „L“ при договори за работа между 3 месеца и една година (364 дни) и за продължително пребиваване (категория „В“ при представяне на договор за работа за срок по-дълъг от година или при безсрочен договор), което е валидно до 5 години. Командированите работници могат да пребивават в Швейцария до 90 дни за една календарна година без разрешение за пребиваване. Въпреки това имат задължението за регистрация. При командироване за повече от 90 дни важат други правила, които са определени извън рамките на Споразумението с ЕС за свободно движение. Българските граждани, които искат да работят в Швейцария като самостоятелно заети, е необходимо до 14 дни след пристигането си в страната да направят адресна регистрация в общината по местоживеене и да заявят получаване на разрешение за пребиваване за извършване на самостоятелна дейност в компетентните служби по въпросите на заетостта и трудовата миграция в съответния кантон. За целта следва да носят лични документи (лична карта или паспорт) и да могат да докажат пред тези служби, че ефективно ще упражняват самостоятелна заетост в Швейцария (например доказателства за наличие на начален капитал, регистрация в търговския регистър и др.). Самостоятелна заетост се осъществява само след получаване на разрешение, което е с 5-годишна валидност.", "date": "2019.06.01", "title": "От днес отпадат ограниченията за работа на българи в Швейцария"}
{"url": "https://www.24chasa.bg/novini/article/7483675", "text": "Президентът Доналд Тръмп обяви, че от 5 юни САЩ прекратяват преференциалното си търговско отношение към Индия, предаде Ройтерс. \"Прецених, че Индия не е гарантирала на САЩ, че ще предоставя справедлив и приемлив достъп до пазарите си\", заяви Тръмп. Той беше обявил още през март решението си да извади Делхи от Общата система за преференции на САЩ, а датата 5 юни последва изтичането на 60-дневния уведомителен срок, предава БТА. Индия е най-облагодетелстваната страна от Общата система за преференции, която позволява преференциален безмитен внос от азиатската държава в размер на до 5,6 милиарда долара. Индийски представители споменаха за възможност да бъдат въведени по-високи мита върху вноса на над 20 стоки от САЩ, ако Тръмп изключи Делхи от системата. На 3 май 24 членове на американския Конгрес изпратиха писмо до правителството на САЩ, в което го призоваха да не премахва достъпа на Индия до Общата система за преференции.  Индийското правителство заяви, че ще продължи да се стреми да изгражда силни икономически връзки със САЩ въпреки решението на американския президент, предаде Ройтерс. Индийското правителство реагира сравнително меко на решението на САЩ, като изрази съжаление, че опитите му да отговори на значителните американски искания не са били приети от американска страна. \"Индия, подобно на САЩ и другите държави, винаги ще поддържа националните си интереси по тези въпроси\", каза правителството. Според него Индия разглежда въпроса като част от своите икономически отношения със САЩ и \"ще продължи да гради върху силните си връзки със САЩ - както икономически, така и на междучовешко ниво\". \"Уверени сме, че двете страни ще продължат усилено да работят заедно за по-нататъшно разширяване на тези връзки по взаимно изгоден начин\", заяви правителството.", "date": "2019.06.01", "title": "Тръмп прекратява на 5 юни търговските привилегии за Индия"}
{"url": "https://www.24chasa.bg/novini/article/7483670", "text": "Първият влак от Пловдив за Одрин замина тази сутрин от Централна гара с 50 пътници. Обратно за Пловдив влакът трябва да потегли от Одрин в 17,00 часа. Това казаха от ръководството на гарата. Влакът ще бъде с два вагона и ще пътува през почивните и празничните дни, като цената от Пловдив, в двете посоки, е 27,56 лева с включени запазени места, предаде БТА. По данни от официалната страница на БДЖ, пътниците от Първомай, Димитровград и Свиленград могат да пътуват с този влак до Одрин с билети, съответно от 10,37 лева, 7,28 лева и 4,30 лева.", "date": "2019.06.01", "title": "Първият влак от Пловдив за Одрин е заминал с 50 пътници"}
{"url": "https://www.24chasa.bg/novini/article/7483708", "text": "Народното събрание ще финансира изготвянето на две копия на Търновската конституция и реставрация на Сребърната конституция. Средствата за едното копие ще бъдат осигурени от бюджета на парламента, а за второто копие и реставрацията на Сребърната конституция – от народните представители, съобщиха от пресцентъра на НС. Двете конституции се съхраняват при специални условия в архивохранилището на Централния държавен архив и в качеството си на уникални архивни документи изнасянето им е възможно само при изключителни случаи. Във връзка със 140-ата годишнина на Търновската конституция, която отбелязваме през тази година, двата оригинала бяха показани в София, Велико Търново, Бургас. Излагането им на естествени атмосферни условия създава риск за дългосрочното им съхранение и води до ускоряване на процесите на стареене на хартията и окисляване на среброто. Затова ръководството на Държавна агенция „Архиви“ предложи да бъдат изготвени две мулажни копия на Търновската конституция и да бъде извършена реставрация на Сребърната. Едното копие на Търновската конституция ще бъде предоставено на Народното събрание, а другото ще бъде съхранявано в държавния архив.", "date": "2019.06.01", "title": "Народното събрание ще плати за две копия на Търновската конституция и реставрация на Сребърната конституция"}
{"url": "https://www.24chasa.bg/novini/article/7483710", "text": "Трима румънци загинаха и други четирима бяха тежко ранени тази сутрин в сблъсък на техния миниван с камион в Североизточна Франция, съобщи агенция Франс прес. Пожарникарите съобщиха за четирима ранени, трима от които с опасност за живота. Всички са откарани в болница в Реймс. Шофьорът на камиона, \"по-скоро в шок, отколкото ранен\", бе откаран в друга болница в района, предава БТА. Според първите данни от разследването миниванът е бил блъснат от камиона, съобщи префектурата.", "date": "2019.06.01", "title": "Трима румънци загинаха в катастрофа между миниван и камион във Франция"}
{"url": "https://www.24chasa.bg/novini/article/7483716", "text": "Кметът на район \"Северен\" Ральо Ралев е изнудвал месеци наред строителен предприемач, който щял да изгражда 4-5-етажен блок за сумата от 60 000 лв. срещу даване на разрешение за строеж. Това стана ясно от думите на зам.-главния прокурор Иван Гешев. Самият документ не се издава от кмета, а от главния архитект на общината. Кметът прибрал документите на предприемача при себе си в края на миналата година и оттогава започнали неволите на строителя. Той изпращал различни хора в кметството, които се срещали с подчинени на Ралев и всеки път се чувала цифрата 60 000 лв. В началото на януари предприемачът подал сигнал до премиера Бойко Борисов в Министерския съвет. Оттам жалбата била препратена в КПКОНПИ, а оттам в специализираната прокуратура. След многобройните разговори и мотаене станала връзка между строителния предприемач и много близък приятел на Ралев - бизнесмен с кабелна телевизия в Карлово и бизнес в Пловдив, който изиграл ролята на посредник. Той уверил, че ще се свърши работата, тоест получаването на разрешителното, като самият посредник, който също е задържан и обвинен, бил известен с това, че всички кметове на Пловдив ходели на почивка в неговата къща в Гърция. Предаването на парите станало в четвъртък  в колата на посредника, като часове наред той карал из града, гледал дали не го дебнат, дори казал на предприемача, че ще се наложи да обикалят всички чейндж бюра из града. Това било с цел да се сменят парите, ако са белязани, но в края на краищата от дългите обиколки се уморили и до смяна не се стигнало. Утре пред Специализирания съд  ще се изправят кметът Ральо Ралев и посредникът.", "date": "2019.06.01", "title": "60 000 лв. искал кметът на район \"Северен\" от строителен предприемач"}
{"url": "https://www.24chasa.bg/novini/article/7483712", "text": "Учени откриха микроби, живеещи при 89 градуса по Целзий в силно киселинна среда на етиопски вулкан, съобщи в. \"Индипендънт\". Пробите са взети от вулкана Далол, който е едно от най-горещите и негостоприемни за живот места на Земята. Откритието може да помогне в търсенето на живот на Марс и други планети, предава БТА. В района около вулкана Далол има много соли, включително сребърен хлорид, цинков и железен сулфид, каменна сол. Учените от испанския Център по асторбиология са взели проби от тях и са ги транспортирали до лабораторията си в стерилни запечатани стъкленици. След това са ги изследвали с електронна микроскопия, направили са им химически и ДНК анализ. Така открили малки сферични структури, които се оказали микроби Nanohaloarchehaeles, живеещи в компактни колонии. Всеки микроб е 20 пъти по-малък от обичайното. Вулканът Далол е на 125 м под морското ниво. Хидротермалната активност се подхранва от вода, загрявана от плитък магмен резервоар под него. \"Това е екзотична, мултиекстремна среда, с организми, които обичат високите температури, солта и много ниското рН\" - каза ръководителят на екипа д-р Фелипе Гомес. Заради необичайните си геохимически характеристики районът е подобен на хидротермалната среда, която би трябвало да е съществувала на Марс, включително и на мястото на кратера Гусев, където кацна роувърът \"Спирит\". Макар и Марс сега да е пустинен, много данни насочват, че вероятно там е имало големи водни басейни преди три-четири милиарда години.", "date": "2019.06.01", "title": "Откриха микроби, живеещи при 89 градуса по Целзий"}
{"url": "https://www.24chasa.bg/novini/article/7483741", "text": "Дванадесет души бяха убити, а четирима ранени в американския курортен град Вирджиния бийч от мъж, открил огън в местната община. След продължителна престрелка с органите на реда той беше прострелян и почина от раните си. Началникът на полицията на Вирджиния бийч Джеймс Сервера определи случилото се като \"най-опустошителния ден в историята на града\". По този повод агенция Франс прес, цитирана от БТА, представя справка на най-смъртоносните масови стрелби в САЩ в последните години, подредени в своеобразна класация според броя на убитите: На 1 октомври 2017 г. Стивън Падок откри огън от 32-ия етаж на хотел по множество, събрало се на концерт на открито. Освен 58-те жертви имаше и близо 500 ранени. Ислямска държава пое отговорност за стрелбата, но според американската полиция няма никакъв елемент, който може да свърже Падок с джихадистката организация. Падок се самоуби на местопрестъплението. Това беше масовата стрелба с най-много жертви в историята на САЩ. На 12 юни 2016 г. американецът от афганистански произход Омар Матин откри огън в гей клуб. Освен 49-те жертви имаше и около 50 ранени. След три часа на преговори със силите на реда, те щурмуваха сградата на гей клуба и застреляха нападателя. ИД пое отговорност за атаката, а нападателят се оказа, че се е врекъл във вярност на терористичната организация. Това беше най-кървавият терористичен акт в САЩ след тези от 11 септември 2001 г. На 14 декември 2012 г. младият Адам Лейн откри огън в началното училище \"Санди Хук\", като сред 26-те убити имаше 20 деца. После нападателят се самоуби. На 5 ноември 2017 г. Девин Кели откри огън по богомолци в църква. Освен 25-те убити, сред които и бременна жена, бяха ранени и двайсетина души. После нападателят се самоуби. Той бил бивш военен, отстранен от военновъздушните сили за непристойно поведение. На 14 февруари 2018 г. Никълъс Круз откри огън в гимназия в града във Флорида. След като уби 17 души, той беше арестуван. На 2 декември 2015 г. семейна двойка радикализирани ислямисти от пакистански произход - Саид Фарук и Тешфин Малик - откриха огън на коледно парти. Освен 14-те убити, те раниха и 22 души. След преследване на автомобила, с който избягаха, двамата бяха убити в престрелка със силите на реда. Според местните медии жената се врекла във Фейсбук във вярност на лидера на ИД Абу Бакр ал Багдади. На 20 юли 2012 г. Джеймс Холмс откри огън по време на прожекция на филм от сагата за \"Батман\". В киносалона освен 12-те жертви бяха ранени 70 души. Нападателят беше осъден след три години на доживотен затвор без възможност за освобождаване. На 7 ноември 2018 г. бившият войник Йън Лонг, известен на полицията за психически отклонения, откри огън в претъпкан бар. Сред 12-те жертви имаше полицай, който се опитал да се намеси. Нападателят се самоуби на местопрестъплението. На 27 октомври 2018 г. Робърт Боуърс откри огън в синагогата \"Дървото на живота\" по време на служба. Той беше обвинен по 29 пункта за масовата стрелба и може да получи смъртна присъда. На 18 май 2018 г. Димитриос Пагурцис откри огън в местата гимназия. Сред 10-те му жертви имаше 8 ученици. Той беше обвинен за убийство и може да получи смъртна присъда.", "date": "2019.06.01", "title": "Най-смъртоносните масови стрелби в САЩ през последните години"}
{"url": "https://www.24chasa.bg/novini/article/7483744", "text": "Специалисти от университета Къртин в Австралия констатираха, че вулканично изригване, наблюдавано от ранни хора, всъщност е станало 245 000 години по-късно, отколкото смятаха повечето учени, съобщи Физ.орг. Следователно очевидци на катастрофата са били съвременни хора, а не неандерталци. Специалистите са установили възрастта на стъпките, оставени от прародители на човека в слоя пепел, който се образувал при изригването на вулкана Чакалар на днешната територия на Турция преди хиляди години. За целта образци от пепелта са изследвани посредством два метода - датиране въз основа на радиогенен хелий и космогенен хлор. Първият метод позволява да се определи възрастта на зърната циркон във вулканичните скали, а вторият - да се заключи колко дълго пепелта е била на повърхността, предава БТА. Първоначално се предполагаше, че следите са от неандерталци, живели през плейстоцена. Получените резултати обаче разкриват, че следите са много по-скорошни - оставени са от съвременни хора, живели преди 4700 години, през бронзовата епоха. По мнението на специалистите, хората са наблюдавали вулкана от безопасно разстояние, когато активността му намаляла. Същите представители на Хомо сапиенс са създали скални рисунки недалеч от мястото, където са открити стъпките. ", "date": "2019.06.01", "title": "Откриха кои са тайнствените наблюдатели на древно вулканично изригване"}
