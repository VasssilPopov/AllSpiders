{"url": "https://www.24chasa.bg/novini/article/7341337", "text": "Успокойте хората, че няма сделка! Това помоли премиерът Бойко Борисов патриарх Неофит и главния мюфтия Мустафа Хаджи, с които говори в Министерския съвет. Причината да ги покани са обществените и политическите реакции, след като миналата седмица с гласовете на ГЕРБ и ДПС парламентът прие на 1-о четене опрощаване на дълговете на мюфтийството към държавата за над 8 млн. лв. Премиерът заявил, че на проведени срещи и със Светия синод, и с мюфтийството много ясно е заявено каква е целта на промените в Закона за вероизповеданията: “За българските вероизповедания Това не е и обида към другите държави”. По този начин няма да може чужди разузнавателни централи да работят по разединението на нашия народ. “Така че целта е била да поставим всичко на чисто и оттук насетне държавата да си плаща за съответните вероизповедания. Вие, спазвайки закона, съответно да водите своята отчетност”, казал им Борисов. “Патриархът с мюфтията, докато седят заедно и могат да си говорят, можем да сме спокойни за етническия мир и толерантност. Това ми е важно, всичко останало ще го наредим”, заявил още той пред духовните водачи. Главният мюфтия Мустафа Хаджи отбелязал, че промените в закона са закъснели. “Затова благодаря на българското правителство във ваше лице, че намерихте сила и воля да направите това. Необходимо е всички тези въпроси да бъдат решени овреме и ако бяха решени овреме, нямаше да се стигне до такива проблеми”, заяви той. След срещата обясни, че дълговете на мюфтийството са натрупани след 2005 г., а приходите от вакъфските имоти не стигат за покриването им, тъй като голяма част от одържавените след 1944 г. още не са върнати. Не искам да казвам нещо, което може да ви подведе”, обясни Хаджи. Патриарх Неофит благодарил, че се откликва винаги на нуждите на църквата. Стараем се да бъдем толерантни. Вниманието по темата ще е полезно за всички вероизповедания, уверил той. После пред медиите заяви, че тази тема не трябва да се политизира. И определи разговора като полезен за всички, които очакват от патриарха и от духовния водач на мюсюлманите да бъдат в добри отношения.", "date": "2019.03.11", "title": "Борисов към патриарха и мюфтията: Успокойте хората, че сделка няма! (Обзор)"}
{"url": "https://www.24chasa.bg/novini/article/7341347", "text": "Планинарите, които преминават през австрийските алпийски пасища, ще трябва да спазват по-строги правила, след като крава намушка и уби туристка, предават ДПА и Ройтерс, цинирани от БТА. \"Ако не следват новия правилник, срещу тях ще бъдат предприети юридически мерки\", заяви австрийският канцлер Себастиан Курц по време на пресконференция във Виена. Местните фермери се надигнаха , след като миналия месец съд в Инсбрук се произнесе срещу стопанин на животни, чието стадо излязло извън огражденията. Подразнени от кучето на немска туристка, кравите се спуснали срещу нея, а една от тях я намушкала фатално. Случката се разиграла през 2014 година. \"Ние не желаем планинските пасища да бъдат изцяло оградени. Поради тази причина сме длъжни да информираме туристите за по-отговорно поведение в тези райони, където има диви и селскостопански животни\", заяви министърката на устойчивото развитие и туризма Елизабет Кьостингер. Правилата за поведение, които ще бъдат въведени през месец април, указват как да се придвижват планинарите, които са в компанията на своите домашни любимци. Понякога майките крави отчаяно защитават своите телета срещу кучетата. Стопаните на домашните любимци трябва да ги водят на поводи и да ги освобождават от тях, когато биват нападнати. Ще бъде променен и гражданско-процесуалният кодекс, така че при инциденти да не бъдат държани отговорни само собствениците на селскостопанските животни, а също и туристите, ако не съблюдават правилата.", "date": "2019.03.11", "title": "Австрия затяга мерките за туристите, след като крава уби планинар"}
{"url": "https://www.24chasa.bg/novini/article/7341351", "text": "В Габрово разследват побой на ученичка над друго момиче, записът от който изтече в социалните мрежи. Случката се разиграва вчера по обед. Свидетели няма, съобщи Авторът на видеоклипа е стоял на метър-два от женския бой, между две жилищни сгради. Записът е разпратен до почти всички деца от училището на побойничката – 15-годишна, тренирала бокс. \"Агресивна е, повечето пъти предпочита да си решава нещата с бой”, казват нейни суъченички. Осмокласничката вече веднъж е порицавана, казват от училищното ръководство. \"Ученичката ни е проблемна, имаше и друг случай с нея, поведението й е разгледано\", заяви директорът на ПГТ „Пенчо Семов” Радослав Стоянов. \"Лично тя на мен ми каза, че не е имала намерение изобщо да стига до саморазправа\", обясни педагогическият съветник Полина Помакова. Случаят се проверява и от детската педагогическа стая. Авторът на видеото и пасивните наблюдаващи също се разпитват. Потърпевшата е седмокласничка в друго училище. Отървала се е с охлузвания в тила. \"Допълнително ще бъде извършена проверка от РУО. Ще бъдат проверени обстоятелствата\", каза директорът на РУО – Габрово Георги Маринов. От Закрила на детето се самосезираха.", "date": "2019.03.11", "title": "15-годишна преби друга ученичка в Габрово"}
{"url": "https://www.24chasa.bg/novini/article/7341350", "text": "Гърция възнамерява да защити пред ЕС произвежданото в страната кисело мляко, съобщи агенция Синхуа. Министърът на земеделието Ставрос Араховитис се похвали с успеха на Атина да спре продажбите на имитиращ продукт в Чехия. Досега в ЕС са регистрирани 107 гръцки продукта. След регистрацията на киселото мляко Гърция ще се бори да защити и гироса, местна версия на турския дюнер. През последните години категорията кисело мляко в гръцки стил се радва на огромно търсене в Европа и САЩ. Гръцкият тип е около половината от цялото кисело мляко, което се продава в САЩ от “Данон”, “Чобани” и “Генерал Милс”, които държат лъвския пай от пазара със 70%. ", "date": "2019.03.11", "title": "Гърция брани киселото си мляко"}
{"url": "https://www.24chasa.bg/novini/article/7341316", "text": "\"Реновираният площад \"Георги Измирлиев\" е поредната придобивка за жителите и гостите на Благоевград, която се случи благодарение на европейската солидарност. Когато има един добър административен капацитет на местно ниво, когато има стабилност в управлението и не се спират европейските фондове, те могат действително да стигнат до всички европейски граждани.\" Това каза при откриването на реновирания площад в Благоеград председателят на ПГ на ГЕРБ и зам.-председател на партията Цветан Цветанов. Похвали кмета Атанас Камбитов, като един от най-успешните кметове в България. \"Кметът Камбитов заедно с екипа му успяха да се възползват не само от европейската солидарност, но и от Националната програма за енергийна ефективност, където една голямата част от жителите на града вече плащат 50% по-ниски сметки, поради постигнатия ефект от тази енергийна ефективност\", допълни Цветанов и отбеляза и пряката и лична заслуга на премиера Бойко Борисов. В новия програмен период 2021-2027 г. страната ни трябва да получи близо 4 млрд. лв. повече средства по оперативни програми, отбеляза зам.-председателят на ГЕРБ. Кметът д-р Камбитов пък каза, че реновирането на площад \"Георги Измирлиев\" е пример за последователност, приемственост и надграждане. Благодари на хората, които са изградили площада преди повече от 30 г. и лично на тогавашния кмет Лазар Причкапов. \"Подходихме много отговорно към реализацията на проекта. Идеята беше да не се промени по никакъв начин визията на този комплекс. През всички тези години площадът стана символ за визията на Благоевград, а един символ не бива да се променя\", каза кметът Камбитов. Допълни, че през последните 7-8 години общината е реализирала десетки проекти за стотици милиони, финансирани през еврофондовете и с национално финансиране, което се е случило заради успешната държавна политика. Кметът благодари на правителството и лично на премиера Борисов и на Цветан Цветанов, както и на изпълнителите и екипа на Община Благоевград. Противно на разпространените слухове, по всички проекти, общината не е платила нито лев финансова санкция, допълни кметът.", "date": "2019.03.11", "title": "Цветанов: Атанас Камбитов е един от най-успешните кметове"}
{"url": "https://www.24chasa.bg/novini/article/7341376", "text": "Президентът на Алжир Абделазиз Бутефлика, срещу когото от две седмици има безпрецедентни протести, днес обяви, че се отказва да се кандидатира за пети мандат и отлага за неизвестна дата предвидените за 18 април президентски избори, предаде Франс прес, цитирана от БТА. В обръщение към нацията, публикувано от държавната информационна агенция АПС, Бутефлика уточни, че президентските избори ще се състоят след национална конференция за реформа на политическата система и изготвяне на проект за нова конституция до края на 2019 г. Алжирският премиер Ахмед Уяхия подаде оставка, предаде Ройтерс. Бутефлика е на власт от 20 години.", "date": "2019.03.11", "title": "Бутефлика отложи президентските избори в Алжир, отказа да се кандидатира"}
{"url": "https://www.24chasa.bg/novini/article/7341300", "text": "Китайски физици завършват работа по създаването на експериментален реактор за термоядрен синтез EAST, съобщава в. \"Ейша таймс\". В това устройство учените се надяват да получат същата реакция, която се осъществява ядрото на нашето Слънце. Изкуственият му аналог на Земята е призван да бъде един ден евтин, сигурен и неизчерпаем източник на енергия. Ръководителят на Китайската национална ядрена корпорация Дуан Сеуру отбеляза, че специалистите планират да произведат \"промишлени обеми\" енергия още през тази година, предаде БТА. Изданието припомня, че първият експериментален реактор от такъв тип беше тестиран в средата на 90-те години на миналия век и оттогава непрекъснато се усъвършенства технологията. Китайските физици отбелязват, че работната температура на тяхното устройство може да достигне 105 милиона градуса. Крайната цел на специалистите е постигането на импулс на плазмата от една хилядна от секундата. Това ще позволи да бъдат включени към реакторите не само промишлени предприятия, но и цели градове.", "date": "2019.03.11", "title": "Китай завършва работа над реактора си за термоядрен синтез"}
{"url": "https://www.24chasa.bg/novini/article/7341311", "text": "САЩ са казали на Германия, че ще споделят по-малко разузнавателна информация с нейните служби, ако безжичната й мрежа използва технология на китайската компания \"Хуауей\" за ъпгрейдване до 5G, пише в. \"Уолстрийт джърнъл\", цитиран от Ройтерс. Според вестника предупреждението е било отправено с писмо на посланика на САЩ в Германия Ричард Гренел от петък. В четвъртък германският министър на икономиката Петер Алтмайер заяви за телевизия Цет Де Еф, че Германия не иска да забранява \"Хуауей\", но ще приеме законови изменения за обезопасяване на всички използвани в мрежата 5G компоненти, предаде БТА. В писмото си Гренел казва, че съгласно китайския закон от китайските компании може да се поиска да съдействат на китайските служби за сигурност и че проверките на софтуера на \"Хуауей\" не могат да гарантират, че няма уязвими места, пише вестникът. Говорител на посолството на САЩ в Берлин отказа коментар на статията в \"Уолстрийт джърнъл\", но заяви, че използването на ненадеждни доставчици за мрежите 5G в съюзници на САЩ може да породи въпроси за целостта и поверителността на деликатните комуникации. \"Това може в бъдеще да постави на риск бързото сътрудничество и обмена на някои сведения\", каза той.", "date": "2019.03.11", "title": "САЩ щели да споделят по-малко информация с Германия заради \"Хуауей\""}
{"url": "https://www.24chasa.bg/novini/article/7341313", "text": "Проливни дъждове са отнели живота на поне 11 души в най-големия бразилски град Сао Пауло и околностите му. Сред жертвите има и едногодишно дете, предаде Асошиейтед прес, цитирана от БТА. Противопожарната служба в града съобщи днес, че четирима души са загинали при срутването на къща в град Рибейрао Пирес, в покрайнините на мегаполиса. Двама души са са удавили в придошлите води на река Тамандуатей, а друг е починал в Сао Бернардо до Кампо. Другите жертви са в Ембу дас Артис, Санто Андре и Сао Каетано. Проливният дъжд е започнал снощи и се очаква да продължи. Противопожарната служба в Сао Пауло съобщи също, че в района на града има 155 паднали дървета. Няколко пътища са блокирани. Телевизионният канал \"Глобо\" излъчи кадри с наводнени улици и дворове, както и многобройни задръствания по магистралите, предаде ТАСС. След продължилите през цялата изминала нощ валежи много предградия на финансовия център на Бразилия се оказаха откъснати от столицата на едноименния щат Сао Пауло. Срутили са се 54 постройки и са се появили 3 големи свлачища. Заради наводненията една от линиите на метрото в Сао Пауло не работи.", "date": "2019.03.11", "title": "Проливен дъжд отне живота на 11 в бразилския мегаполис Сао Пауло"}
{"url": "https://www.24chasa.bg/novini/article/7341314", "text": "Продажбите на туристически пакети за почивки в Турция на Международното туристическо изложение в Берлин са намалели, след като турски министър отправи миналата седмица предупреждение към туристите с неблагонадеждни политически възгледи, а в отговор на това Германия промени съветите си към германци, планиращи да посетят Турция, посочи днес ръководителят на Сдружението на хотелиерите в Турция, предаде Ройтерс. Тимур Байъндър, ръководител на Сдружението на хотелиерите в Турция, заяви пред Ройтерс, че някои туроператори, участващи в туристическото изложение в Берлин продават само 300-500 пакета на ден след предупреждението от турския министър на фона на 1000 пакета дневно преди това, предаде БТА. Появи се възприятието, че \"ще бъдеш арестуван, ако отидеш в Турция\". Ние се опитахме да смекчим това негативно възприятие по време на Международното туристическо изложение в Берлин, каза Байдемир, имайки предвид туристическото изложение в германската столица от 6 до 10 март. Бизнесът, който вървеше добре, се обърка. Някои туроператори ни казаха, че техните продажби са намалели, добави Байъндър. Миналата година 4,5 милиона германци са посетили Турция, която е посрещнала през 2018 г. общо 40 милиона туристи. Само руските туристи превишават по численост броя на германските туристи, посещаващи Турция. Но в сряда турският министър на вътрешните работи Сюлейман Сойлу каза, че Анкара е предприела мерки, за да установи дали европейците, които пристигат в популярните места за почивка в Турция, имат предполагаеми връзки с нелегалната Кюрдска работническа партия /ПКК/. Ние предприехме също мерки за тях сега. Нека да дойдат и да влязат през нашите летища. Те ще бъдат арестувани и марш /изгонени/, каза Сойлу. В събота Германия промени съветите си към германците, посещаващи Турция, като предупреди германските граждани, че рискуват да бъдат арестувани там заради изразяване на мнения, които биха били толерирани в родината им.", "date": "2019.03.11", "title": "Продажбите на пакети за почивки в Турция намаляха в Берлин след изказване на турски министър"}
{"url": "https://www.24chasa.bg/novini/article/7341323", "text": "Британската министър-председателка замина за Страсбург, където по-късно днес ще се срещне с председателя на ЕК Жан-Клод Юнкер, за да обсъди в последния момент споразумението си за Брекзит, съобщиха Франс прес и Ройтерс, цитирайки говорител на британското правителство. Той съобщи, че се очаква Мей да пристигне в Страсбург към 20 часа по Гринуич. Срещата на Мей с Юнкер означава, че има база за по-нататъшни преки разговори в рамките на преговорите, каза говорителят, цитиран от БТА. За утре бе предвидено британските депутати отново да се произнесат по договорената от Мей сделка за излизане на Лондон от ЕС, която бе отхвърлена през януари. Появиха се коментари, че Мей се опитва в последния момент да постигне промени в сделката, за да си осигури подкрепа за приемането й.", "date": "2019.03.11", "title": "Мей замина за Страсбург за среща с Юнкер относно Брекзит"}
{"url": "https://www.24chasa.bg/novini/article/7341336", "text": "Правителството на Черна гора одобри предложение за изменение на закона за вътрешната търговия, според което се забранява търговията на едро и дребно в неделя и на празници, написа черногорският премиер Душко Маркович на профила си в Туитър, като добави, че това е положителна новина за 37 хиляди работници в търговията, предаде Танюг. Премиерът посочи, че обектите, \"необходими за безпрепятствено функциониране на обществото\", са изключени от това правило. На официалния сайт на черногорското правителство е посочено, че приемането на този закон има за цел подобряване на положението на работниците в страната, предава БТА. Естеството и организацията на работата в търговията не изискват работа в неделя и с въвеждането на почивен ден в края на седмицата няма да се застрашат приходите на търговците, тъй като те ще се увеличат в останалите дни от седмицата, смята правителството.", "date": "2019.03.11", "title": "Магазините в Черна гора вече няма да работят в неделя и по празници"}
{"url": "https://www.24chasa.bg/novini/article/7341226", "text": "Комисия утвърди състава на екипажа на изолационния експеримент СИРИУС-19, съобщи ТАСС. В екипа са включени шестима участници, от които три са жени. В условия на изолация ще попаднат двама представители на САЩ. Командир на екипажа по решение на комисията ще бъде космонавтът Евгений Тарелкин, бордови инженер - Даря Жидова, лекар - Стефания Федяй, изпитатели-изследователи Рейнхолд Повилаитис, Анастасия Степанова и Ален Микрадиров. Данил Дубар и Полина Кузнецова са били определени за дубльори, предаде БТА. Първият от поредицата руско-американски експерименти СИРИУС беше проведен през 2017 година, като продължителността му беше 17 дни. Екипажът осъществи над 60 опита, \"улавя спътници\" с роботизирана ръка, управлява роувър на повърхността на Луната. Вторият експеримент СИРИУС-19 ще стартира на 19 март тази година и предвижда 4-месечна изолация. А в следващите два изолацията ще бъде съответно 8 и 12 месеца.", "date": "2019.03.11", "title": "Утвърдиха екипажа на изолационния експеримент СИРИУС-19"}
{"url": "https://www.24chasa.bg/novini/article/7341233", "text": "И България, и Словения работят за съхраняването на кохезионната политика като фактор за растеж и икономическо и социално сближаване в ЕС, но получаваните днес средства трябва да бъдат използвани преди всичко за създаването на устойчиви икономически модели, които да не доведат до срив след преустановяването на европейските фондове за страните от Източна Европа. Това заяви президентът Румен Радев, който откри днес в Любляна заедно със своя колега Борут Пахор Словенско-български бизнес форум, съобщиха от прессекретариата на президента. Във форума участваха над 120 български и словенски компании в областта на информационните технологии, иновациите, енергетиката, строителството, земеделието и производството на храни, изпълнителният директор на Българската агенция за инвестиции Стамен Янев и заместник-изпълнителният директор на Изпълнителната агенция за насърчаване на малките и средни предприятия Яна Топалова. България може да се поучи от Словения как се постига реална икономическа и социална конвергенция в ЕС, подчерта президентът Румен Радев. Независимо, че населението на Словения е малко над 2 млн. души и вътрешният пазар е силно ограничен, експортноориентираната словенска икономика разчита на износ с висока добавена стойност и успява да създаде висок стандарт на живот за словенските граждани. Двамата президенти отбелязаха тенденцията на увеличаване на двустранния стокообмен и на туризма през последните години, но подчертаха че достигнатите 400 млн. евро не отговарят на възможностите на България и Словения. Откриването на посолство на Словения в България през 2018 г., както и на пряка въздушна линия между София и Любляна през март м.г. имат своя принос както за насърчаването на контактите между бизнеса, така и на туризма, беше позицията на Румен Радев и Борут Пахор. Двамата държавни глави бяха единодушни, че засилването на връзките между бизнеса, взаимните инвестиции и създаването на смесени предприятия и износ на трети пазари, е следващата логична стъпка за увеличаване на двустранния икономически обмен. Президентът Борут Пахор поздрави представителите на българския бизнес и ги покани да участват и на икономическия форум, който ще съпътства предстоящата среща на високо равнище в рамките на регионалната инициатива \"Три морета\", на която Словения ще бъде домакин.", "date": "2019.03.11", "title": "Радев: На Източна Европа трябват  устойчиви икономически модели след края на еврофондовете"}
{"url": "https://www.24chasa.bg/novini/article/7339091", "text": "Фирми за инвестиции онлайн, регистрирани в България, мамят италианските потребители. Много от тях са завлечени със стотици хиляди евро, съобщи в свой репортаж сайтът на италианския седмичник “Панорама”. “Измама по компютъра от България”, озаглавява статията си “Панорама”. Авторът разказва как със самия него се свързал по телефона човек, който му предложил лесни и бързи печалби чрез инвестиции онлайн. “Обадихме ви се, защото знаем, че вие сте професионалист”, казал му женски глас на италиански със славянски акцент. Според жената тя се обаждала от Лондон и можела да предложи печалба на лесни пари при пълна сигурност срещу много малко евро. След това жената дала слушалката на свой колега, който трябвало да обясни техническите подробности за печеленето на пари. Целта му била да каже как функционира forex, или trading on line. Според “Панорама” името на въпросната компания било Forexgrand и към нея се числяла фирмата Nordic Pearl Limited, която била оторизирана от италианските власти да действа на финансовия пазар онлайн. Форекс, или пазар за обмяна на валута (forex exchange market) е децентрализиран международен финансов пазар, при който инвеститорите и спекулантите печелят от обмяната на валути. ние, с инвестиции от няколко евро. За да ви покажем как работим, трябва да използваме заедно малка програма на име TeamViewer”, казал човекът от другата страна на слушалката на италианския журналист. TeamViewer е програма, която позволява на външен човек да влезе в компютъра ви и да го контрoлира така, сякаш борави с вашата клавиатура. Журналистът обаче отказал подобен вариант, затова двамата се договорили да използват друг начин – онлайн, но без влизане в компютъра. Последвали и обясненията на “експерта” за това как действат платформите за trading, за пазара на валутна обмяна, за криптовалути и капитали, които да се използват за печеленето на хиляди евро. Според “Панорама” методите на убеждение на хората от въпросната компания са подобни на тези на героя на Леонардо ди Каприо във филма “Вълкът от Уолстрийт” - действаш върху хора, които нямат финансови познания, обещаваш им лесни печалби, a след това ги завличаш. В началото за няколко секунди печелиш малки суми, които са част от банкови сметки онлайн в чужбина и трудно могат да сe проследят. За да увеличиш печалбата, се иска и да увеличиш началната инвестиция. Когато решиш да изтеглиш сумата си, това не може да стане - фирмата изчезва. В много случаи и се отказват да си искат парите. Според италианската Национална комисия за фирмите и борсата (КОНСОБ) Forexgrand, която стои зад тези трикове и измами онлайн, не може да оперира в Италия, защото нарушава финансовите ѝ закони. Фирмата Nordic Pearl Limited не е оторизирана да предоставя инвестиционни услуги и да извършва дейности в Италия”. На 2 август 2018 г. италианската комисия за фирмите и борсата е издала заповед за Nordic Pearl да спре да предлага услуги за италианските потребители, тъй като нарушава финансовото законодателство. Комисията посочва и сайта на компанията forexgrand.com. От сайта е видно, че като адрес е посочено София, кв. “Овча купел”, ул. “Лиляче” 7. Дадените телефони за връзка обаче не са с кода на България, а с 41, което води към Швейцария. Според журналиста от “Панорама” обаче операторите на фирмата говорят на италиански език с албански акцент. “24 часа” потърси и кой е посочен като собственик на компанията Nordic Pearl Ltd, за която става дума в репортажа на “Панорама” и за която се казва, че е регистрирана на адрес в кв. “Овча купел”. Това е Forexgrand, която от своя страна се притежава от Capital FXG ltd. За неин адрес в сайта на компанията е посочен адрес на Маршалските острови. От Търговския регистър обаче става ясно, че управител на Nordic Pearl Ltd е българинът Георги Донков Йонков. Самата фирма е собственик на капитала на още 2 компании у нас - “Крос Кинг промоут” и “Пейпър кол център”. Техен управител е Андрей Андреев Алексиев. И трите дружества са с капитал от по 2 лева и широк предмет на дейност. Основани са през 2016 г. В интернет може да се намери и документ в PDF формат за сайта на Forexgrand, според който въпросната Nordic Pearl Limited е регистрирана в софийския квартал “Гео Милев”, бул. “Шипченски проход”, 43 вх. А, ет.1, офис 5. В Търговския регистър обаче фирмата е вписана с адреса в “Овча Купел” - ул. “Лиляче” №7. Италианските власти не са търсили българските си колеги за съдействие, научи “24 часа”. Във фейсбук също италиански потребители предупреждават за измами на въпросната фирма, регистрирана на “Шипченски проход”, която действа и чрез други сайтове, като например fxginvest.com. Предстaвител на италианската Aсоциация за защита на потребителите Джузепе д’Орта свидетелства, че получават всекидневно оплаквания от жертви на измами. други пък по 100 000 евро, трети - само няколко хиляди. Forexgrand е обаче една от многото подобни компании, които завличат като лавина потребителите. Когато една от тях бъде блокирана, се появява друга на нейно място, която действа в държави с по-слаб финансов контрол. Италианските прокуратури не са в състояние да оценят на колко възлизат щетите от подобни измамни дейности. Само през 2018 г. италианската комисия за фирмите и борсата е санкционирала 183 платформи за измамна онлайн търговия. Жертви стават най-вече възрастни хора или пристрастени по хазартните игри, които започват с инвестиции от няколко евро. Най-опасното в случая според експерта по компютърна сигурност Никола Ванин е, че се извършват и кражби на самоличността. С малко ровене в интернет измамниците се сдобиват с рождените дати на жертвата, телефона, стигат и до номера на банковата сметка. Освен това са в състояние да произведат и фалшив документ на името на жертвата, с който могат да атакуват банковите му сметки. Две банди, свързани с България, въртяха измами, подобни на схемата на Nordic Pearl Ltd. Едната завлече българи с близо 1 млн. лв., а другата имаше колцентрове в София, от които набираше чужденци и ги завлече с над 100 млн. евро. Първата група бе разбита в края на октомври при акция на ГДБОП и спецпрокуратурата. Това бе първата акция в Европа за подобна схема със задържани. В ареста попаднаха израелецът Давид Менахем, сърбинът Михайло Маничич и българката Мария Велева. Те действали у нас от година с 2 колцентъра и 7 интернет платформи с домейн в Естония. Служители, наемани от групата на работа, били обучавани като оператори. Основно в колцентровете били назначавани ученици или студенти. По указание на “работодателите” младежите не се представяли с истинските си имена, а с фалшива самоличност, уж като мярка за сигурност. Набирали “клиентите” си по телефон, който на джиесемите на потенциалните жертви излизал като позвъняване от Великобритания. Предлагали им търговия с акции и злато. Жертвите превеждали по интернет платформи различни суми, най-малката била 300 евро. В началото се създавало впeчатление у клиента за печалба, но след известно време под предлог “сриване на борсата” той не получавал очаквания дивидент. В другата схема, при която жертвите са най-вече германци и австрийци, 2-та колцентъра, от които са се обаждаили на жертвите, бяха в София. В столицата ни бяха и инфраструктурата и сайтовете, които се използваха за набиране на жертвите. Лидерът на бандата - израелецът Гал Барак, бе задържан у нас в края на януари е в процедура по екстрадиция в Австрия. Целта на групата била да се намерят хора, които да инвестират парите си в бинарни опции - повишаване или понижаване стойността на определени валути. Обикновено, докато жертвите са имали средства за инвестиране, акаунтите им показвали, че печелят. Общуването ставало през интернет телефония или вайбър. Докато хората са имали средства, те са били карани да повишават инвестициите, да внасят още пари, за да повишат печалбата си. В момента, в който човек поискал да изтегли средствата си или няма повече, изведнъж всичко се е занулявало и се е обаждал супервайзерът. Казвал му, че брокерът, който е водил комуникацията, не е бил коректен, но има опция да си върне парите. Така се е влизало в една спирала на перманентно изнудване, докато човек не изчерпа всичките си средства.", "date": "2019.03.11", "title": "Фирма от България завлича италианци с измами в интернет"}
{"url": "https://www.24chasa.bg/novini/article/7341254", "text": "Американският президент Доналд Тръмп смята, че е добра идея лятното часово време да стане постоянно, предаде Асошиейтед прес. Федерален закон постановява, че лятното часово време започва в 2 часа сутринта във втората неделя на март и продължава до 2 часа сутринта в първата неделя на ноември в райони, които изрично не са се освободили от правилото. Повече от две дузини ат американските щати обмислят мерки за избягване на въртенето на стрелките два пъти в годината. Сенаторът Марко Рубио и конгресменът Върн Бюканън, и двамата от Флорида, миналата седмица внесоха предложение за превръщане на лятното часово време в постоянно за цялата страна, предава БТА. Докато федералният закон дава възможност на щатите да избират местното часово време за постоянно, от което са се възползвали Хавай и Аризона, обратното е забранено и изисква съответни действия на Конгреса. Президентът Тръмп написа днес в Туитър, че идеята лятното часово време да стане постоянно \"за мен е ОК!\". През последния уикенд мнозинството американци, както всяка година преди идването на пролетта, преместиха стрелките на часовниците си с един час напред (и ще направят обратното с наближаването на зимата), предаде Франс прес. Смяната на часовото време, въведена за насърчаване на икономията на енергия, стана тема за непрекъснати и страстни дебати в САЩ. Противниците на смяната на времето посочват най-вече негативните ефекти върху съня и здравето.", "date": "2019.03.11", "title": "Тръмп: Идеята лятното часово време да стане постоянно за мен е ОК!"}
{"url": "https://www.24chasa.bg/novini/article/7341204", "text": "По покана на началника на отбраната генерал Андрей Боцев днес на официално посещение в България пристигна генерал-полковник Наджмадин Садъков, първи заместник-министър на отбраната и началник на Генералния щаб на Въоръжените сили на Република Азербайджан, съобщиха от пресцентъра на Министерството на отбраната. В състава на чуждестранната делегация участва също заместник-министърът на отбраната по материално-техническото осигуряване генерал-майор Фуад Мамaдов. Настоящото посещение допринася за развитието на диалога и задълбочаване на взаимоотношенията между двете страни в областта на отбраната, базирани на взаимно уважение и разбирателство, са посочили на среща началниците на отбраната на двете страни. Обсъдени са били общите области на интерес и възможностите за взаимодействие по линия на партньорството на Република Азербайджан с НАТО и Европейския съюз, както и перспективите за разширяване на двустранното военно сътрудничество. В срещата са участвали също заместник-началникът на отбраната вицеадмирал Емил Ефтимов, командващият на Съвместното командване на силите, командирите на Военновъздушните сили и Военноморските сили, заместник-командирът на Сухопътните войски, както и директори на дирекции от Щаба на отбраната. По-рано днес генерал Андрей Боцев и генерал-полковник Садъков са се поклонили пред Паметника на незнайния воин в столицата. В рамките на визитата си у нас делегацията от Азербайджан ще се срещне с министъра на отбраната Красимир Каракачанов.", "date": "2019.03.11", "title": "Ген. Андрей Боцев посрещна азербайджанския си колега"}
{"url": "https://www.24chasa.bg/novini/article/7341209", "text": "Британският морски пехотинец от запаса Ли Спенсър, който е с ампутиран крак, стана първият инвалид, който със самостоятелно плаване прекоси Атлантическия океан с гребна лодка, съобщи в. \"Стрейтс таймс\". Четиридесет и девет годишният британец на 9 януари отплава от португалското пристанище Портимау и пристигна край бреговете на Френска Гвиана рано сутринта на 11 март. Неговият морски преход беше с продължителност 60 дни, като рекордьорът успя да преодолее разстояние от 5,6 хиляди километра. При това Спенсър постави и рекорд за скорост, въпреки че му се наложи да направи пауза от четири дни на Канарските острови за ремонт на навигационната му система, предаде БТА. Досега рекордът за скорост при прекосяването на Атлантическия океан с гребна лодка принадлежеше на норвежеца Стейн Хоф, който не е инвалид. През 2002 година той преодоля пътя от Португалия до Гвиана за 96 дни.", "date": "2019.03.11", "title": "Британец инвалид прекоси Атлантическия океан с гребна лодка (Видео)"}
{"url": "https://www.24chasa.bg/novini/article/7341208", "text": "Румънският президент Клаус Йоханис съобщи, че е обнародвал закона за бюджета на държавното социално осигуряване за 2019 г., като подчерта, че \"пенсионерите не трябва да страдат отново заради некомпетентността и безразличието на Социалдемократическата партия\", предаде Медиафакс. Той призова правителството и парламентът са се уверят, че необходимите суми за пълното изплащане на пенсиите през 2019 г. са предвидени в бюджета. \"Изчисленията показват, че липсват около 1,4 милиарда леи за цялостното покриване на пенсиите за текущата година. Практиката да се покриват сумите с корекции или някакви други счетоводни хитрости с марката на СДП вече не може да убеди никого\", изтъкна Йоханис. Държавният глава обвини управляващата Социалдемократическата партия (СДП), че е закъсняла с приемането на бюджета в парламента. По думите му правителството е изпратило в парламента проектобюджета за 2019 г. чак през февруари, тоест с три месеца закъснение, предаде БТА. \"Заради СДП развитието на Румъния в последните години изостана много и резултатите се виждат. Върхът на провала е да не успееш да създадеш развитие чрез големи инвестиции в болници, магистрали и училища в период, когато икономиката расте и възможности съществуват\", изтъкна президентът. Йоханис върна в петък за преразглеждане държавния бюджет за 2019 г., след като съдиите от Конституционния съд установиха, че законът е конституционен. Президентът твърди, че бюджетът е базиран на нереалистична прогноза, а от друга страна не осигурява реално функциониране на някои държавни институции с важна за обществото роля. \"СДП забрави един основен принцип на демокрацията - когато управляваш, го правиш на първо място за страната, а не за себе си. Ако не са способни да спазват този принцип, което се доказва всеки ден, да напуснат управлението\", заяви още Йоханис.", "date": "2019.03.11", "title": "Клаус Йоханис обнародва бюджета на социалното осигуряване за 2019 г. в Румъния"}
{"url": "https://www.24chasa.bg/novini/article/7341214", "text": "Няма никакво нарушение на Конституцията с опрощаването на дълговете на вероизповеданията. Това е поредната опорна точка на нашите политически опоненти. Изненадах се как БСП потърсиха политически дивидент от темата с вероизповеданията, но явно просто не могат да избягат от себе си. Те търсят противопоставяне в обществото. Вчера, когато отбелязахме 76 години от уникалния акт по спасяването на българските евреи, всички дадохме много ясен сигнал за силата на толерантността и че противопоставянето на хора по даден признак няма място в обществото. Нека БСП запомнят това. Това заяви пред журналисти в Благоевград председателят на ПГ на ГЕРБ и зам.-председател на партията Цветан Цветанов, съобщиха от ГЕРБ. „Когато ГЕРБ управлява, еврофондовете стигат до България и по този начин се реализират множество инфраструктурни проекти. Ние можем да покажем конкретни видими резултати от нашата работа, които са подобрили средата на живот на хората. БСП са на другия полюс. Неслучайно те критикуват качеството на проектите, изпълнени по време на мандата на ГЕРБ. Това е защото те нямат с какво да се похвалят. Хората обаче виждат всички направено и оценяват“, посочи Цветанов. По думите му желанието на БСП да настъпи политическа криза, за да дойдат на власт не кореспондира с политически отговорното поведение. „Управлението не е привилегия, а отговорност. БСП не могат да носят такава и провалиха много проекти. Вижте какво стана с АМ „Струма“ при кабинета Орешарски“, отбеляза той. Председателят на ПГ на ГЕРБ изтъкна огромната заслуга, която имаше българското правителство начело с премиера Борисов за осигуряването на европейска перспектива за страните от Западните Балкани. „Вижте Северна Македония и колко по-близо е до членство в ЕС и НАТО“, подчерта той. Цветанов, който говори пред медиите непосредствено преди откриването на ремонтирания площад „Георги Измирлиев – Македончето“, отчете значителното подобрение в средата за живот в Благоевград, което се изразява както в обновения площад, така и в многото санирани жилищни сгради. Той разказа как по време на своите обиколки из страната всички граждани му споделят своите надежди националната програма за енергийна ефективност да продължи. „Нашата работа трябва да е насочена към това гласът на България в Европа да се чува както досега. Пресен пример за това е бюджетът от 18 млрд. лв. за България за периода 2021-2027 година, който Европейският парламент одобри. Това е рекорден бюджет - 4 млрд. лв. повече европейски средства за България. Всички те ще отидат в българските общини и ще подобрят средата на живот, от което ще се възползват и симпатизантите на БСП“, завърши зам.-председателят на ГЕРБ.", "date": "2019.03.11", "title": "Цветанов: Изненадах се как БСП потърсиха дивидент от вероизповеданията, явно не могат да избягат от себе си"}
{"url": "https://www.24chasa.bg/novini/article/7341213", "text": "Омбудсманът Мая Манолова ще представи утре пред медиите отговорите на „Топлофикация София“ ЕАД, получени по закона за достъп до обществена информация на 11 март 2019 г. Омбудсманът ще коментира предоставената информация и дали има разминаване с отговорите на столичното топлофикационно дружество, спрямо други официални източници. Припомняме, че съдебната сага на омбудсмана с „Топлофикация“ продължи близо три години, тъй като ръководството отказваше да даде исканата информация за какво са похарчени събраните през 2015 г. юрисконсултски възнаграждения за милиони левове чрез започнати дела срещу 21 хиляди столичани. В тези производства дружеството е поискало минимум 300 лева пред съда, 350 лева пред частен съдебен изпълнител и 300 лева по исково производство. На 25 февруари т.г. с Решение № 1149 Административен съд София-град отмени отказа и изпрати преписката на изпълнителния директор за предоставяне на информацията, изрично и изчерпателно посочена в заявлението на омбудсмана.", "date": "2019.03.11", "title": "Манолова вади милионите, събрани от „Топлофикация София“ от юрисконсултски хонорари"}
{"url": "https://www.24chasa.bg/novini/article/7341218", "text": "Представители на 24 страни членки и партньорки на НАТО ще участват в многонационалните командно-щабни учения \"НАТО-Грузия'2019\". Те ще се състоят в околностите на Тбилиси между 18 и 29 март. Това съобщи днес грузинското министерство на отбраната, цитирано от ТАСС. \"Между 18 и 29 март в Съвместния център за обучение и оценка НАТО-Грузия (JTEC) в Кърцаниси (в околностите на Тбилиси) ще се състоят ученията \"НАТО-Грузия'2019\", церемонията по откриването им ще бъде на 18 март\", се казва в съобщението. Според грузинското министерство на отбраната тези учения ще бъдат вторите многонационални учения в Грузия, които ще бъдат осъществени в рамките на програмата за сътрудничество на Грузия с НАТО, приета на срещата на върха на алианса в Уелс през 2014 година. Първите подобни учения в Грузия бяха през 2016 г., припомня БТА. Сегашните учения ще са с по-широк характер. \"В ученията през 2016 г. участваха представители на въоръжените сили на 14 страни, а в сегашните - на 24 страни\", заяви министерството и добави, че ще участват 350 военни. Ведомството отбелязва, че \"тези учения са много важни за Грузия от гледна точка на разширяването и засилването на военно-политическото сътрудничество с НАТО\". \"Тези учения ще бъдат първите многонационални командно-щабни учения, които ще бъдат ръководени от Грузинските сили за отбрана\", се казва в съобщението. \"Целта на ученията е да бъде повишена съвместимостта между Грузинските сили за отбрана и въоръжените сили на страните членки и партньорки на НАТО, да бъде разширено сътрудничеството с държавите членки и партньорки на алианса, да бъде отработена широкообхватна реакция на кризисни ситуации\", допълва грузинското министерство на отбраната. В ученията като наблюдатели ще участват представители на службата на ООН по мироопазващите операции и Световната здравна организация. Ведомството отбелязва, че \"на 25 март ученията ще наблюдава генералният секретар на НАТО Йенс Столтенберг\".", "date": "2019.03.11", "title": "В ученията \"НАТО-Грузия'2019\" в Грузия ще участват военни от 24 страни"}
{"url": "https://www.24chasa.bg/novini/article/7341261", "text": "Президентът на Северна Македония Георге Иванов отказал да подпише няколко закона, гласувани в парламента и изпратени до него с името Северна Македония, съобщиха македонски сайтове, които получиха потвърждение от парламента. Сега законите ще трябва отново да бъдат подложени на гласуване, след което президентът ще трябва да ги подпише, както налага законът, отбелязва сайтът 24. От кабинета на Иванов няма отговор ще подпише ли законите, когато ги получи за втори път, или ще продължи да бойкотира името Северна Македония. Президентът отказа да смени и табелата на институцията и все още стои старата с досегашното име - Република Македония, предава БТА. От Държавен вестник заявиха, че в бъдеще няма да публикуват нищо, което получат от кабинета на Иванов, докато той не смени името в Република Северна Македония. Преди време Иванов отказа да подпише указа за Преспанския договор и закона за езиците, макар депутатите да ги гласуваха за втори път. Председателят на парламента Талат Джафери ги изпрати в Държавен вестник със своя подпис. По този повод в прокуратурата бе получен анонимен иск с обвинение за нарушаване на конституцията. От прокуратурата съобщиха за телевизия 24, че по случая се работи, събират се и експертни мнения от няколко професори от Правния факултет по отношение на това предвижда ли неподписването на указа наказателна отговорност. След като процедурата завърши, прокуратурата ще вземе решение.", "date": "2019.03.11", "title": "Георге Иванов отказва да подписва закони с името Северна Македония"}
{"url": "https://www.24chasa.bg/novini/article/7341264", "text": "Организирана престъпна група за разпространение на наркотици е неутрализирана в Ямбол, съобщиха от Областната дирекция на МВР. Операцията е проведена от служители на ГДБОП и колегите им в Сливен и Ямбол, под ръководството на Специализираната прокуратура. На четирима участници в престъпната дейност са повдигнати обвинения, се посочва в съобщението. Според събраните до момента данни, групата е била сформирана през януари миналата година и оттогава се е занимавала с разпространение на амфетамини и марихуана. Извършени са множество претърсвания и обиски, намерени и иззети са различни количества от наркотичните вещества. В къщата на ръководителя на групата е открита лаборатория за производство на амфетамини. Установява се откъде наркоразпространителите са се снабдявали на едро с марихуана, се казва още в съобщението. С определение на Специализирания наказателен съд на трима от обвинените е наложена мярка за неотклонение \"задържане под стража\". За четвъртия участник в групата Специализираната прокуратура не е поискала най-тежката мярка, тъй като в момента изтърпява присъда в затвора за друго престъпление. Мерките за неотклонение могат да бъдат обжалвани пред Апелативния специализиран наказателен съд, посочват от полицията.", "date": "2019.03.11", "title": "Разбиха група наркодилъри в Ямбол"}
{"url": "https://www.24chasa.bg/novini/article/7341265", "text": "Основният проблем за финансирането на мюфтийството е започнал да се очертава през 2014-2015 г. Той е в това, че от началото на прехода българската държава фактически не е плащала на имамите и заплатите им са били договорени с турската държава. Това заяви експертът по сигурността Тихомир Безлов в предаването \"Още от деня\" по . \"Не знаем какви са приходите на мюфтийството, както и на БПЦ. Те често се обръщат към държавата за подкрепа, а ние не знаем тяхната финансова ситуация. Основният проблем за финансирането на мюфтийството се е появил с промяната на курса на Ердоган, най-вече след военния преврат срещу него\", смята Безлов. Според него, досега политическите интереси в определени правителства са предпочитали тази тема да не се повдига. Ситуацията обаче се е променила след кризата в ДПС в моментау в който партията е сменила председателя си и се е появила ДОСТ. \"Според мен би трябвало НАП да излезе с оценка какви са приходите на мюфтийството и БПЦ, за да няма дискусия в обществото\", допълни той. Безлов коментира и сравненията с Косово и възможността от поява на етническо напрежение заради опрощаването на дълговете на мюфтийството. \"Това, че при нас не се е случило като в Косово, има много обяснения, но не означава, че ние отвън не изглеждаме достатъчно рискова страна. Опрощаването на дълговете има своите последствия, особено ако е вярно, че този дълг е натрупан от неплатени социални и здравни осигуровки на мюфтийството. Основният въпрос е как ще се гарантира това, че парите отвън няма да продължат да идват\", обясни експертът в заключение.", "date": "2019.03.11", "title": "Тихомир Безлов: НАП да излезе с оценка за приходите на мюфтийството и БПЦ"}
{"url": "https://www.24chasa.bg/novini/article/7341280", "text": "Съпредседателите на екипа на Прищина за диалога с Белград предадоха днес гласуваната в косовския парламент платформа за диалога в кабинета на върховния представител на ЕС за общата външна политика и сигурността Федерика Могерини, съобщи съпредседателят на екипа Фатмир Лимай за прищинската агенция Косовапрес. Лимай и другият съпредседател Шпенд Ахмети информираха сътрудниците на Могерини за закона за диалога и ангажимента на косовските институции за развитие на този важен процес за Косово. Лимай посочи, че това е е редовна среща на прищинската делегация в Брюксел и че от по-рано е договорено след гласуването на платформата тя да бъде представена в Брюксел, предаде БТА. Приетата платформа е неприемлива за Белград, според който тя на практика блокира диалога и води към замразяване на конфликта. Документът предвижда Белград да признае независимостта на Косово, премахване на резолюция 1244 на Съвета за сигурност на ООН, формиране на специален съд за престъпленията на сърби по време на конфликта и изплащане на военни репарации. Диалогът между Белград и Прищина е блокиран от въвеждането на стопроцентните мита върху стоките от Сърбия и Босна и Херцеговина от страна на Косово на 21 ноември миналата година.", "date": "2019.03.11", "title": "Предадоха официално в Брюксел платформата на Косово за отношенията със Сърбия"}
{"url": "https://www.24chasa.bg/novini/article/7341286", "text": "Към 18.50 часа, на пътя София – Перник, след Владая, посока Перник е станал пътен инцидент между няколко автомобила. По първоначални данни, няма загинали, вероятно има тежко пострадал, съобщиха от МВР. Екипи на Пътна полиция, Спешна помощ и пожарната са на мястото на инцидента. Движението по основния път временно е преустановено до освобождаването на пътните платна и е пренасочено през Владая.", "date": "2019.03.11", "title": "Катастрофа между няколко коли на пътя София – Перник след Владая, има пострадал"}
{"url": "https://www.24chasa.bg/novini/article/7341294", "text": "Ирак и Техеран подписаха днес споразумение за изграждане на жп линия между градовете Басра и Шаламче на ирано-иракската граница, съобщи пресслужбата на президента на Иран Хасан Рохани, който е на официално посещение в Ирак. През първия ден на визитата на Рохани в Ирак бе подписан меморандум за взаимно разбирателство. Документът предвижда опростяване на визовия режим за инвеститорите, развитие на сътрудничеството в областта на медицината, изпълнение на проекта за железопътна линия Басра-Шаламче и укрепване на сътрудничеството между министерствата на промишлеността и петрола на двете страни, предаде ТАСС. В навечерието на визитата си в Ирак Рохани съобщи, че Техеран се стреми да увеличи стокообмена с Багдад от днешните 12 милиарда долара до 20 милиарда долара годишно. Пред журналисти Рохани подчерта желанието на Иран да задълбочава сътрудничеството си с Ирак в търговията, инвестициите, промишлеността, туризма, енергетиката и банковия сектор.", "date": "2019.03.11", "title": "Ирак и Иран подписаха споразумение за изграждане на жп линия"}
{"url": "https://www.24chasa.bg/novini/article/7341175", "text": "Мъж, въоръжен с два ножа и брадва, е бил арестуван в събота в холандски град, където крайнодесният депутат антиислямист Герт Вилдерс е раздавал листовки, съобщи националната служба за сигурност и борба с тероризма (NCTV), цитирана от Франс прес. Мъжът бил задържан малко преди идването на Вилдерс в южния град Херлен за агитация преди провинциалните избори на 20 март. \"Според това, което ми казаха тази сутрин от службата, арестуваният в събота в Херлен мъж носел два ножа и брадва. Моите поздравления за бдителността на полицията и на антитерористичните служби. Избегнаха се много неприятности\", написа днес Вилдерс в Туитър, предаде БТА. Вилдерс е пряк политически приемник на популиста Пим Фортьойн, бившият лидер на Партията на свободата, който беше убит през 2002 година. Вилдерс, който е сегашният лидер на тази партия, вече многократно е бил заплашван, по-специално заради свои публикации против исляма в Туитър. Партията на свободата има 20 места в долната камара на парламента и 9 в горната и е основната опозиционна партия в Холандия, която се управлява от коалиционното правителство на либерала Марк Рюте. В провинциалните избори на 20 март холандците избират непряко членове на горната камара на парламента. Тази година този вот е особено важен за правителството, което според допитванията може да загуби мнозинството си в тази камара.", "date": "2019.03.11", "title": "Арестуваха мъж, въоръжен с два ножа и брадва, на предизборен митинг в Холандия"}
{"url": "https://www.24chasa.bg/novini/article/7341196", "text": "Ученици и адвокати в Алжир днес организираха отделни протести срещу желанието на президента Абделазиз Бутефлика да се кандидатира за пети мандат, ден след като 82-годишният президент се върна от двуседмичен болничен престой в Швейцария, предадоха ДПА и Асошиейтед прес. Алжирците почти не са виждали Бутефлика на обществено място откакто през 2013 г. той получи инсулт, който затрудни говора му и го постави в инвалидна количка, предаде БТА. Десетки гимназисти излязоха по улиците на столицата Алжир и други градове. В столицата протестираха и стотици адвокати с лозунги против Бутефлика. Те заявиха, че \"законът и конституцията са били многократно нарушени\" и призоваха Конституционния съвет да не приема кандидатурата на Бутефлика. В сряда Конституционният съвет ще обяви окончателния списък на допуснати кандидати на президентските избори през април. По изключение в протеста на адвокатите в град Бежая се включиха и съдии, въпреки че им е забранено да участват в публични протести, подобно на полицаите и войниците.", "date": "2019.03.11", "title": "Протестите в Алжир продължават и след завръщането на президента Бутефлика"}
{"url": "https://www.24chasa.bg/novini/article/7341197", "text": "Сръбската православна църква /СПЦ/ и патриарх Ириней няма да променят становището си, че Косово е неделима част от Сърбия, заяви протодякон Любомир Ранкович, редактор на вестник \"Гласът на Църквата\", цитиран от агенция Бета. Той напомни, че това становище е потвърдено и на заседанието на Събора на СПЦ през май - че Косово е неделима част от Сърбия и не може да става и дума да се отдели от нея. \"Тази позиция има силата на непроменим канон на СПЦ\", каза Ранкович за Бета, запитан има ли промяна в позицията на СПЦ относно Косово след вчерашната среща на президента Александър Вучич и патриарх Ириней, предава БТА. \"В Косово е Печката патриаршия, централата на нашата Църква, както и светинята над светините - нашият верен народ\", каза Ранкович. От официалното съобщение след срещата се вижда, че президентът и патриархът са съгласни, че платформата на Прищина е неприемлива за Сърбия, че \"позициите им са напълно идентични, както се вижда от съобщението\". Косовският парламент прие в четвъртък платформа за диалога със Сърбия, предвиждаща взаимно признаване на двете страни. По думите му няма промяна в позицията на СПЦ, нито някой от Църквата би могъл да я промени дори да иска, защото тази позиция е представена на Събора. Ранкович напомни и че сръбската конституция още в преамбюла говори за Косово като неделима част от Сърбия.", "date": "2019.03.11", "title": "Сръбската църква няма да промени становището си, че Косово е неделима част от Сърбия"}
{"url": "https://www.24chasa.bg/novini/article/7341202", "text": "Необходимо е изграждането на 400 000 сигурни и охраняеми зони за паркиране в Европейския съюз. Това е заключението в проучване на Европейската комисия, публикувано днес, цитирано от пресслужбата на ЕК. Товарните камиони често стават жертва на кражби и нападения, като близо 75% от тези инциденти се случват, когато камионите са паркирани на неохранявани паркинги. В отговор на този феномен изследването на Комисията представя подробна карта с местата, където има нужда от безопасни пространства за паркиране в ЕС и редица минимални изисквания за предоставянето на ясна информация за тяхното местонахождение на шофьорите, собствениците на товари и транспортните компании. В тази връзка Европейската комисия насърчава изграждането на безопасни зони за паркиране, предоставяйки финансиране от 45 милиона евро по линия на Механизма за свързване на Европа. Беше съставена и експертна група, която да прилага единни стандарти в тази сфера. „Шофьорите в Европа заслужават сигурност и комфорт по време на почивката си. Това е от изключителна важност за тяхната безопасност и за безопасността на тяхната работа по европейските пътища. Сегашната ситуация е неприемлива. С оглед на подобряването условията на труд на водачите на камиони в Европа и защитата на социалните им права като част от Пакета за мобилност I настоящото проучване показва необходимите следващи стъпки. Ще предприемем необходимите действия, за да гарантираме на шофьорите и собствениците на товари сигурни паркинги в ЕС,“ заяви Виолета Булц, комисар по въпросите на транспорта.", "date": "2019.03.11", "title": "Еврокомисията: Трябва да се изградят 400 000 паркинга за камионите в ЕС"}
{"url": "https://www.24chasa.bg/novini/article/7341065", "text": "УМБАЛСМ \"Н. И. Пирогов\" получи голямо дарение благодарение на принцеса Tеофана Аладжова фон Саксен, съобщиха от \"Пирогов\" Електрически болнични легла, проходилки и медициснки помощни средства втора употреба ще подпомагат лечебния и болничен престой на пациентите на спешната болница. Те пристигат в \"Пирогов\" като дарение от Германия. Това се случва благодарение на дама с голямо сърце, която милее за България и българите - принцеса Теофана фон Саксен. Официално дарението прие зам.-изпълнителният директор на \"Пирогов\" проф. д-р Николай Габровски. Той благодари на българите от чужбина, които и да са те и където и да са те, че се сещат за родината си и помагат както могат.колегия на д-р Асен Меджидиев подчерта, че не само като завеждащ отделението по УНГ на \"Пирогов\", но и като председател на Столичната Лекарска на БЛС, поднася благодарности за дарението и се надява, че и други болници в София ще могат да се възползват от щедростта и да получат нови легла и медицински помощни средства. Tеофана Аладжова фон Саксен e саксонска принцеса от български произход. Родена е през 1949 г. в България. Баща ѝ – Петър Аладжов е бил директор на Българска търговска банка. Саксонската принцеса с български корени се занимава с хуманитарна и благотворителна дейност от няколко десетилетия. Благодарение на нейните усилия до момента в България са доставени над 3000 болнични легла и медицински помощни средства.", "date": "2019.03.11", "title": "\"Пирогов\" получи дарение от електрически легла и проходилки"}
{"url": "https://www.24chasa.bg/novini/article/7341110", "text": "Различни организации и фирми от цялата страна се присъединяват към инициатива за организиране на 15-минутна обща стачка в Румъния на 15 март с призив към властите да бъдат построени магистрали, съобщава информационният сайт Зиаре, цитиран от БТА. Кампанията с хаштаг #sieu (#и аз) тръгва от бизнесмена Щефан Мандаки, който сам построи един символичен метър магистрала в областта Молдова (Североизточна Румъния). Мандаки е похарчил 45000 евро за строежа на един метър високоскоростен път и планира да открие официално \"участъка\" на 15 март. Бизнесменът, който притежава верига от ресторанти, хотел, конферентна зала и фитнес зала, заяви, че служителите му са принудени да шофират по пътищата на Румъния и прекарват два пъти повече време на волана заради лошата инфраструктура. \"Бих искал да имаме магистрала от Сучава (Североизточна Румъния) до Букурещ\", заяви бизнесменът. Той каза, че е изненадан от огромната подкрепа към инициативата му и че очаква град Сучава да бъде изцяло блокиран на 15 март. Редица лица и компании обявиха намерение да спрат работа на същия ден за 15 минути от 15.00 часа. Протестът е озаглавен \"15-минутна обща стачка. Румъния иска магистрали\". Към акцията ще се включи компанията ЮСК Румъния, чиито над 800 служители в 73-те магазина в страната ще спрат работа за 15 минути \"Съществуването на магистрали, които да свържат ключовите градове на страната, както и страната с останалата част на Европа, е все по-належащ въпрос. За един търговец магистралите означават по-кратко време за доставки, по-малки разходи за транспорт, по-малък отпечатък върху околната среда и т.н.\", заяви Алекс Брату, мениджър на ЮСК за Румъния и България. Към протеста се присъединява и кметът на централния град Брашов. \"Солидарни сме с този протест, защото липсата на инфраструктура създаде много проблеми на Брашов, който загуби съществени инвестиции\", посочи кметът Джордже Скрипкару. Редица фабрики, магазини, транспортни организации, граждански организации и други също обявиха, че ще се присъединят към протеста.", "date": "2019.03.11", "title": "Румънците с 15-минутна обща стачка в петък, искат магистрали"}
{"url": "https://www.24chasa.bg/novini/article/7341113", "text": "В България няма нито един самолет от типа на този, който се разби в Етиопия. Това съобщи в предаването \"Плюс-Минус. Коментарът след Новините\" по   бившият министър на транспорта Кристиан Кръстев. \"\"Боинг 737 МАКС 8\" е изключително нов модел самолет. Няма по-нов модел от тази серия. Има поръчка за над 5 000 машини. В момента летят около 5000 машини и още толкова очакват да бъдат доставени. Това е среден клас пътнически самолет. Има капацитет от 210 пътници. Той е от класа на \"Еърбъс А321\", съвсем нормален самолет, но от по-нова генерация. Има малко различни спецификации от предишния \"Боинг 737\". Например – крилата му под малко по-различен ъгъл, а двигателите са изтеглени малко по-напред и по-високо. Някои от авиоинженерите казват, че това е предпоставка този самолет да е малко по-трудно управляем\", коментира той. Кръстев допълни, че това е втора катастрофа, за последните 6 месеца, случила се при набиране на височина на самолета и преди да стигне до ешалон. \"След първия инцидент в небето с летателно средство от същия модел намерих предупреждение от американските власти, че сензора АОА прави проблеми. Той показва как се движи самолетът, как е разположен носът му и другите негови части. И на етиопския самолет, ден преди да падне, е свален въпросният сензор и е монтиран нов\", обясни Кристиан Кръстев. Бившият министър на транспорта добави, че в Европа финландски авиолинии ползват такива самолети. Става въпрос за нов модел такъв, от който до този момент са произведени около 7 000 броя.", "date": "2019.03.11", "title": "Бивш транспортен министър: В България няма нито един самолет като този, който се разби в Етиопия"}
{"url": "https://www.24chasa.bg/novini/article/7341087", "text": "Милиони галактики във Вселената в момента се сблъскват. Две от тези галактики се виждат на снимка, направена от телескопа \"Хъбъл\", съобщи ЮПИ. За разлика от автомобилните катастрофи, сблъсъка на астероид с планета или междупланетните сблъсъци, които са мигновени, сблъсъците между галактики продължават милиони години. Това предоставя достатъчно време на астрономите и ползваните от тях наземни и космически телескопи, за да документират този феномен. Астрономите кръстили NGC 6052 междугалактичния сблъсък на снимката, направена от \"Хъбъл\", предаде БТА. Когато за пръв път забелязал NGC 6052 през 1774 г., Уилям Хершел го класифицирал като галактика с неправилна форма. Учените сега знаят, че NGC 6052 не е една-единствена галактика със странна форма, а две галактики, като всяка от тях е притеглена от гравитацията на другата. \"Много отдавна гравитацията събрала заедно двете галактики в хаотичното състояние, което сега наблюдаваме\", се казва в комюнике на Европейската космическа агенция. \"Звездите от двете първоначални галактики сега следват нови траектории в резултат на новия гравитационен ефект.\" Двете галактики, които формират една цялост със странна форма, са кръстени NGC 6052A и NGC 6052B. Очертанията на всяка от тях скоро няма да се различават, а това свидетелства, че NGC 6052A и NGC 6052B са в последните етапи от сливането си.", "date": "2019.03.11", "title": "\"Хъбъл\" засне две сблъскващи се галактики"}
{"url": "https://www.24chasa.bg/novini/article/7341090", "text": "Днес испанските съдилища не насрочиха дело за гледане на мярката за неотклонение на задържаните Ветко и Маринела Арабаджиеви, въпреки че те са в ареста от 7 март и 72 часа вече са изтекли, предаде  . Искането за задържане и за екстрадиция е отправено с европейска заповед от специализираната прокуратура до испанските власти. Това, което обясниха специалистите в Испания е, че в тази ситуация испанският съд е длъжен да информира само българската специализирана прокуратура за това каква е съдбата на семейството. Дори е възможно българските власти да бъдат уведомени ден преди тяхната екстрадиция. Това може да стане и след един месец.  Засега няма информация къде се намират задържаните. До момента дело за гледане на мярката на семейството не е насрочено. Възможно е решението дали да останат в ареста да бъде взето и без те да присъстват в съдебната зала. Властите в Испания много бавно решават всички дела. Когато има искане за екстрадиция, испанските власти никога не отказват екстрадиция, такава е практиката. Очакваме да разберем кога ще бъдат екстрадирани непосредствено преди самия полет.", "date": "2019.03.11", "title": "В Испания днес не насрочиха дело за мярката на Арабаджиеви"}
{"url": "https://www.24chasa.bg/novini/article/7341114", "text": "Tрима от обвинените за схемата с фалшивите пенсии в Силистра остават за постоянно в ареста, реши Специализираният съд. Сред тях е и директорът на НОИ в града – Милен Пенчев. Според съда доказателствата са достатъчни, за да се предположи, че Милен Пенчев, началникът на отдел „Отпускане на пенсии” в Силистра – Стоянка Симеонова, и бившият служител на НОИ в столицата Тодор Тодоров са участвали в престъпна група, която е осигурявала максимално високи пенсии на хора чрез фалшиви документи за трудов стаж. „Ние изложихме една теза, съдът я прие, съгласи се с нас, че към този момент има достатъчно доказателства. Все пак да не забравяме, че има въззивно производство”, каза днес прокурорът Николай Димитров, цитиран от  \"100%, че няма вина, сигурен съм\", заяви Йордан - съпругът на Стоянка Симеонова. \"Тя подписва само. Когато директорът ти каже нещо, го вършиш, нали така?\", каза още той. Обвинението сочи, че Пенчев е диктувал на Симеонова лични данни на лица. Въпросните пенсионни досиета се сдобивали с гриф „Силно мой човек – Пенчев” и се изготвяли бързо и безпроблемно. Близките на Стоянка Симеонова са категорични, че тя е невинна. „Тя само подписва. Фактически, директорът като ти каже да го свършиш това нещо, го вършиш, нали? Трябва да го направиш. Не е ли така?”, коментира съпругът на Симеонова – Йордан. А междувременно първият работен ден на НОИ – Силистра след арестите протече нормално.", "date": "2019.03.11", "title": "Съпругът на задържаната шефка на НОИ в Силистра: 100% няма вина"}
{"url": "https://www.24chasa.bg/novini/article/7340989", "text": "Позициите на Берлин и Рига за конфликта в Украйна и ситуацията около Договора за ликвидиране на ракетите със среден и малък обсег съвпадат. Това заяви днес канцлерът на Германия Ангела Меркел на съвместна пресконференция в Берлин с премиера на Латвия Кришянис Каринш, цитирана от ТАСС. \"Ние, разбира се, обсъдихме отношенията с Русия\", каза канцлерът. \"Напълно споделяме позицията за конфликта в Украйна, както и по други въпроси, например излизането на САЩ от Договора за ликвидиране на ракетите със среден и малък обсег заради нарушеното от Русия споразумение\", посочи Меркел. \"Говорихме за дезинформацията, с която ни се налага да се борим, както в Латвия, така и в Германия\", каза канцлерът, цитирана от БТА. Каринш изтъкна, че ЕС \"трябва да говори на един език, да се придържа към едно мнение спрямо такива страни като Русия\", които, според него, \"нападат ЕС, европейските ценности и се опитват да внесат в него разкол чрез дезинформация\". \"Трябва да запазим сплотеността, за да можем да бъдем истински противовес на това\", посочи Каринш. На пресконференцията Меркел каза още, че европейската отбранителна политика в никой случай не може да замени НАТО, но трябва винаги да се осъществява в рамките на алианса. \"В центъра на внимание в разговорите ни бяха въпроси, свързани с ЕС и стоящите пред него проблеми\", каза Меркел. \"Заявих още веднъж от името на Германия, че европейската отбранителна политика в никой случай не може да замени НАТО, но трябва винаги да се осъществява в рамките на НАТО\", подчерта канцлерът и констатира, че \"европейският отбранителен ландшафт засега е твърде раздробен\". Меркел каза също, че одобрява идеята за създаване от ЕС на собствен самолетоносач. С такава инициатива по-рано излезе председателката на германския Християн-демократически съюз Анегрет Крамп-Каренбауер, припомня ТАСС. Германската канцлерка подкрепи предложения на консервативната си партия за Европа, които се разминават с тези на френския президент, включително за едно-единствено европейско място в Съвета за сигурност на ООН, предаде Франс прес. \"Смятам, че това е много добра идея за бъдещето\", заяви Меркел по повод предложенията за реформи на ЕС, които бяха публикувани през уикенда от новата лидерка на Християндемократическия съюз (ХДС) Анегрет Крамп-Каренбауер. Сред тези предложения, които се явяват отговор на неотдавна представените идеи за Европа на френския президент Еманюел Макрон, е и това за едно-единствено европейско място в Съвета за сигурност на ООН. Меркел подчерта, че призванието на това място трябва да е \"да обедини европейските гласове в Съвета за сигурност на ООН\", тоест да се премахне мястото на Франция, с което тя разполага постоянно от края на Втората световна война. Миналата година канцлерката вече подкрепи идеята за такова европейско място, при невъзможността да получи място за Германия, но не уточни дали това означава премахване на местата на Франция или Великобритания. Подобна идея едва ли би се приела лесно от Париж, отбелязва АФП. \"Добре известно е, че Франция е скептична за европейско място в ООН\", каза единствено Меркел. С подкрепата си за тази идея Меркел и ХДС застават зад предложението, което направи неотдавна финансовият министър социалдемократ Олаф Шолц. Сред други предложения на ХДС, които може да предизвикат спор с Франция, е да се премахне Европейският парламент в Страсбург и да се запази само този в Брюксел. ХДС също така е против европейска минимална заплата.", "date": "2019.03.11", "title": "Меркел одобрява идеята за самолетоносач на ЕС"}
{"url": "https://www.24chasa.bg/novini/article/7339828", "text": "Току-що дипломирал се лекар, млад мъж на 24 г., д-р Шеип Панев е любител планинар, но преди всичко е човек, изцяло отдаден на професията и желанието си да помага на другите. Преди 4 години още като студент се включва в доброволческата програма “Забавно лято, грижовна есен” - съвместен проект на фондациите BCause и “Направи добро - Александровска”. Кампанията организира безплатни прегледи по един месец всяка пролет и есен на хора в отдалечени места, където достъпът до медицинска помощ се свежда до местния фелдшер или джипито, което идва веднъж седмично, а понякога и месечно. “Прегледите са за възрастни хора над 60 години, но който и да дойде, не го връщаме, защото един профилактичен преглед може да покаже дали пациентът има проблем, или не. Ако има и можем да му помогнем на място, го правим, а ако не, го насочваме към болнично заведение - да потърси специализирана помощ”, разказва д-р Панев. Има дни, в които преглеждат и по 200 пациенти, а работното време по време на програмата започва в 8 сутринта и свършва с последния човек, което може да е и късно вечер. В началото младият лекар не знае какво да очаква от програмата. Не след дълго разбира, че това, от една страна, му носи полза като лекар, тъй като вижда интересни случаи, а и проследява процеса на диагностициране само на базата на знанията на лекарите около него, почти без апаратура. “От друга страна, като човек виждам различни съдби. Преди всичко обаче тези прегледи носят на всички нас успокоение за душата, че сме направили нещо през този ден, че сме помогнали на тези хора, че самите ние не живеем напразно, а сме направили нещо за хората, които са забравени някъде там”, категоричен е д-р Панев. Че ще стане лекар, той знае още от 7-годишна възраст, когато губи баща си. Решава го, защото не иска да има и други деца като него, които да страдат. Днес той е специализант в детската травматология на най-голямата спешна болница у нас - “Пирогов”, а вариантът да замине за чужбина присъства в плановете му дотолкова, че да получи допълнителна квалификация. “С времето осъзнах, че неслучайно съм роден в тази страна, че мисията ми е тук и всички са инвестирали в това аз да стана и да бъда лекар тук. Чувствам го като дълг към обществото и най-вече към моите близки и тези, които са ми помогнали да стана лекар и да се изградя като личност”, споделя д-р Панев. В живота си той има и друга мисия - като истински планинар иска да показва на хората, че България е наистина с красива природа. Не спира и да съветва хората да инвестират в себе си, в умения, знания, да бъдат добри, да не вредят на себе си, на хората около тях, на природата, да се огледат и да видят кои са стойностните неща в живота и да им се радват.", "date": "2019.03.11", "title": "Младият д-р Шеип Панев безплатно лекува възрастни  хора в Северозапада"}
{"url": "https://www.24chasa.bg/novini/article/7341133", "text": "Парламентът на Северна Македония води дебати по запитване за работата на вътрешния министър Оливер Спасовски от страна на депутатите от опозиционната партия ВМРО-ДПМНЕ и коалиция За по-добра Македония, предаде агенция МИА. Координаторът на парламентарната група на ВМРО-ДПМНЕ Никола Мицевски каза, че са отправили запитването, защото смятат, че е крайно време Спасовски да напусне поста си заради некомпетентната си работа, предаде БТА. \"МВР е институция, която е един от главните стълбове на нашето обществво, ключова за сигурността на гражданите и техните интереси, а вместо това досегашната работа на на това министерство начело със Спасовски е пример за безотговорност, некомпетентност и класическо партизиране на цялото министерство\", заяви Мицевски. Спасовски отхвърли отправените критики и обвинения, като изтъкна, че интерпелацията на опозицията много напомня тази, която навремето е била отправена към вътрешния министър в бившето правителство на ВМРО-ДПМНЕ. \"Отличителна черта на управлението на Никола Груевски и на ВМРО-ДПМНЕ и на всички, отправили запитването, са престъпността, корупцията, бандитизмът, намесата в институции и непотизмът\", каза Спасовски. Дебатите по интерпелацията трябва да приключат днес.", "date": "2019.03.11", "title": "Дебати в парламента на Северна Македония дали вътрешният министър да остане на поста"}
{"url": "https://www.24chasa.bg/novini/article/7341153", "text": "Посолството на Русия у нас решително опровергава поредните твърдения за хакерска атака срещу българските държавни органи и намесата в местните избори през 2015 г., предаде ТАСС. „За пореден път, със съжаление, сме принудени да констатираме голословността на обвиненията по наш адрес. Русия многократно и на най-високо равнище е опровергала обвиненията за намеса в избирателния процес в чужбина“, подчерта представител на руската дипломатическа мисия в София, предава БГНЕС. По-рано на конференцията „Киберсигурността в Европейския съюз: начини да отговорим на все по-нарастващите заплахи“ началникът на киберпрестъпност в ГДБОП комисар Явор Колев заяви, че руската хакерска група Fancy bear е основен заподозрян за организирането на кибератаките срещу сайтовете на ЦИК, МВР и няколко други институции по време на местните изборите у нас през 2015 г. „Групата е свързана с военното разузнаване на Русия и е заподозряна в атаките към български сайтове през 2015 г. по време на изборния процес, а също така и с манипулациите на изборния процес в САЩ, където те са заподозрени в това, че са подслушвали кореспонденцията на представители на Демократическата партия. И другата група е от служители на Китайската народната армия, които са обвинени от ФБР в различни киберпрестъпления“, разкри Колев и добави, че в повечето случаи този вид престъпления са трансгранични.", "date": "2019.03.11", "title": "Русия опроверга информацията за хакерска атака срещу български институции"}
{"url": "https://www.24chasa.bg/novini/article/7341157", "text": "Близо 5000 банкери в Европейския съюз са получили годишен доход над 1 милион евро през 2018 година, сочи проучване на Европейския банков орган, цитирано от   Броят им се е увеличил с близо 300 души спрямо година по-рано. По-голямата част от тях са базирани в Лондон, но най-вероятно след Брекзит ще се премесят в други държави. След финансовата криза и \"спасяването\" на банки с пари на данъкоплатците европейските власти сложиха лимит на бонусите, които висшите банкови ръководители могат да получават.", "date": "2019.03.11", "title": "5000 банкери в ЕС взели над 1 млн. евро през 2018 г."}
{"url": "https://www.24chasa.bg/novini/article/7341172", "text": "Руската армия е поръчала над 1000 нови летателни машини и хиляди танкове през последните няколко години в рамките на мащабни модернизационни усилия на фона на напрежението със Запада, обяви днес в парламента руският министър на отбраната Сергей Шойгу, цитиран от Асошиейтед прес. Шойгу се похвали с постиженията на военните за шестте години, откакто той заема този пост. В изказване пред депутатите в руския парламент той заяви, че въоръжените сили са станали изключително мобилни, както и че са способни да демонстрират мощ в далечни райони, предаде БТА. Шойгу отбеляза, че между 2012 и 2018 г. армията е получила над 1000 бойни самолети и щурмови хеликоптери и над 3700 танка. Той добави, че въоръжените сили са получили 109 междуконтинентални балистични ракети с наземно базиране, както и 108 с базиране на подводници. По думите му са сформирани и десет бригади, въоръжени с най-усъвършенствани ракети с малък обсег \"Искандер\". Шойгу заяви, че кампанията в Сирия, която Русия води от 2015 г., е демонстрирала руската военна мощ и е позволила на армията да изпита в реална бойна обстановка новото си въоръжение, включително крилати ракети с голям обсег, изстрелвани от кораби и от въздуха. Той отбеляза, че с бързи темпове се е увеличил и арсеналът на армията от безпилотни летателни апарати, артилерийски снаряди с лазерно насочване и други прецизни оръжия. Министърът подчерта, че наброяващият 1 милион души личен състав на армията включва около 400 000 професионални войници и сержанти, сериозна промяна за въоръжени сили, които в близкото минало разчитаха изключително на наборна военна служба, отбелязва Асошиейтед прес. Шойгу заяви, че нарастването на броя на професионалните войници е позволило на армията да сформира 136 батальона с изцяло професионален личен състав. Подобни батальонни тактически групи са основните тактически подразделения, което позволява на въоръжените сили да се разгръщат бързо в даден район. Той каза, че всяка бригада или полк в руската армия сега разполага с по два батальона професионални войници и един, съставен от наборници. Министърът добави, че наборници не се пращат на бойни мисии. Батальонните тактически групи изиграха ключова роля при анексирането от Русия на украинския полуостров Крим през 2014 година. Украйна и Западът също така обвиниха Русия, че праща свои военнослужещи в подкрепа на сепаратистите в Източна Украйна - твърдения, които Москва отрича, отбелязва Асошиейтед прес. Шойгу спомена и усилията на армията да укрепи присъствието си в Крим. Той отбеляза също, че въоръжените сили са разширили присъствието си в Арктика чрез разполагането там на 475 обекта.", "date": "2019.03.11", "title": "Руското министерство на отбраната се похвали с възраждане на военната мощ"}
{"url": "https://www.24chasa.bg/novini/article/7341185", "text": "Дейността на двамата мъже, направили опит за палеж на цистерна с гориво в Гранично поделение Видин говори за изключително добра подготовка, организация и планиране на това недовършено престъпление. Това съобщи във Видин главен комисар Христо Терзийски, директор на ГДНП на МВР, който участва в работно съвещание и представяне на годишния отчет-анализ на ОДМВР-Видин. Това престъпление беше недовършено поради независещи от тях причини и професионалната работа на полицаите от Областна дирекция на МВР Видин. Сега предстоят още процесуално-следствени действия, множество експертизи, ако е необходимо ще бъдат ангажирани допълнително и експерти от Института по криминалистика. Имаме версии за мотивите за това престъпление, но обвинените лица, не се възползваха от правото си да дават обяснения в хода на досъдебното производство, каза Терзийски. Работи се по няколко версии, като не се изключва нито една. Ако имахме показания от обвиняемите, щяхме да имаме по-голяма яснота. Има данни за престъплението по отношение на съучастие и поръчителство, но поради воденото досъдебно производство не могат да се посочат конкретни факти и лица. Оценката на Министерство на вътрешните работи за работата на ОДМВР Видин през изминалата година е много добра, съобщи Христо Терзийски. В работното съвещание във Видин участва и старши комисар Бисер Костадинов, заместник-директор на Главна дирекция \"Гранична полиция\".", "date": "2019.03.11", "title": "Двамата, опитали да запалят цистерна във Видин, са били добре подготвени"}
{"url": "https://www.24chasa.bg/novini/article/7341152", "text": "Председателят на ПГ на ГЕРБ и зам.-председател на партията Цветан Цветанов пристигна в Благоевград за откриването на обновения площад \"Георги Измирлиев-Македончето\". Площадът бе изцяло обновен по проект \"Благоустрояване на градската среда\", който се осъществява с финансовата подкрепа на Оперативна програма \"Региони в растеж\" и е на стойност 5,5 млн. лв. Това е първи ремонт на площада от 30 години насам, като са извършени укрепителни дейности на носещите конструкции, старите плочки са подменени, фонтаните са ремонтирани, реконструирани са зелените площи и са обособени нови зони за отдих. Цветанов откри ремонтирания площад заедно с кмета д-р Атанас Камбитов и депутатът Даниела Савеклиева.", "date": "2019.03.11", "title": "Цветан Цветанов откри обновения площад в Благоевград (Снимки)"}
{"url": "https://www.24chasa.bg/novini/article/7341173", "text": "\"Всеки, който пожелае, може да отрази своята екокатегория, но това не е задължително\", обясни инспектор Димитър Иванов от отдел „Пътна полиция“ към Главна дирекция „Национална полиция“. „Отразяването на екокатегориите се извършва от 2007 г. – от членството на България в ЕС. Голяма част от автопарка в България е от автомобили, които са втора употреба, и при внасянето им няма и не е била отразявана екокатегория“, каза още той и посочи, че към момента на регистрацията МВР не е разполагало с информация за екокатегорията. „На този етап. Така че не очакваме струпване на хора в КАТ“, обясни Иванов.", "date": "2019.03.11", "title": "МВР: Смяна на талона заради екокатегорията - по желание"}
