{"url": "https://www.24chasa.bg/novini/article/7357301", "text": "Американският президент Доналд Тръмп ще посрещне следващата седмица в Белия дом израелския премиер Бенямин Нетаняху, в разгара на кампанията за парламентарните избори в страната му на 9 април, предаде Франс прес. Двамата лидери ще имат работна среща в понеделник, 25 март, а във вторник ще вечерят заедно, каза говорителката на Белия дом Сара Сандърс, предаде БТА. За предстоящото посещение беше съобщено малко след пристигането на държавния секретар на САЩ Майк Помпейо в Тел Авив, отбелязва Ройтерс. \"На работната среща на 25 март президентът и министър-председателят ще обсъдят общите интереси на двете страни и действията им в Близкия изток\", посочи в изявление Белият дом. Нетаняху планираше да посети идната седмица Вашингтон, за да говори на годишната конференция на Американско-израелския комитет по обществените въпроси, най-голямото произраелско лоби в САЩ. \"Връзките със САЩ никога не са били толкова силни\", заяви в реч по-рано днес Нетаняху. Междувременно в Ерусалим израелският премиер и Помпейо засвидетелстваха днес единството на своите две страни в противопоставянето на \"агресивните действия\" на Иран в Близкия изток, предаде Франс прес. В общо изявление Нетаняху заяви, че натискът, упражняван от администрацията на Тръмп над Иран, дава резултати. \"Трябва да го увеличим, трябва да го разширим и САЩ и Израел сътрудничат в тясна координация, за да бъдат отблъснати иранските агресивни действия в региона и по света\", каза Нетаняху по повод натиска над Иран.", "date": "2019.03.20", "title": "Тръмп приема израелския премиер в Белия дом следващата седмица"}
{"url": "https://www.24chasa.bg/novini/article/7357184", "text": "Къщата на олигарха Николай Банев и съпругата му Евгения в “Бояна” бе обявена за публична продан от частен съдебен изпълнител. 5 788 107 лв. е началната цена на търга. Оферти се приемат от петък до 22 април. През юли 2016 г. в луксозното имение избухна пожар, но разследването не стигна до подпалвача. После резиденцията бе основно ремонтирана. Парцелът е 11 486 кв. м, застроената площ - 685 кв. м, а разгърнатата застроена площ на сградата - 2868,92 кв. м, става ясно от обявлението. Официално имотът е собственост на фирмата на Баневи “Партнърс комерс” ЕООД. Вътре има басейн и голяма къща с английски двор и 12 самостоятелни апартамента. Сградата е луксозно обзаведена, между нея и басейна има топла връзка. Причината имението да бъде обявено за публична продан е изпълнителен лист, издаден от Софийския градски съд на 9 октомври 2018 г. Фирма М. ПЛОД.Б ЕООД е спечелила дело срещу “Партнърс комерс” на Баневи в арбитражния съд в София. То е заведено заради заем от 15 000 лв. Договорът за него е сключен през 2015 г. Най-общо условията са следните - М. ПЛОД. Б ЕООД дава на “Партнърс комерс” на 3 пъти по 5000 лв. за срок от 1 г. При просрочване се дължи неустойка - 5 пъти по-голяма от заема, или 75 000 лв. Към момента на сключване на договора като управител на “Партнърс комерс” се води синът на Банев, но договорът е подписан с пълномощно от юристката Мария Гъркова. С времето заради неустойката, лихви, такси, адвокатски хонорари и др. дългът надхвърля 102 000 лв. Според юристи претенции към Баневи имат и други кредитори. В края на януари съдебни изпълнители описаха имението в “Бояна”. На 8 февруари вещо лице е дало оценка на имота, въз основа на която вероятно е изготвено и обявлението за публична продан. Къщата се състои от сутерен, партерен етаж и два етажа над него. Сутеренът е 584,28 кв. м. Там има билярдна зала, обособени са помещения за вентилационната инсталация, котелното, пералнята. Има 3 складови помещения, дизелагрегат, тоалетни и мивки, коридори, стълбище и асансьорна шахта. Гаражът е със самостоятелен вход и към него също има склад. Застроената площ на партерния етаж по архитектурен проект е 699,90 кв. м. Там са входното фоайе, дневната, трапезарията, кухнята. Има видео зала и топла връзка между нея и дневната. На партерния етаж е кабинетът на Банев. Има още килер, санитарни възли, 2 стълбища и асансьор. На етажа над партера (676,65 кв. м застроена площ) са разположени 6 апартамента с тераси и централно фоайе с тераса. На горния етаж на кота + 7,20 м ( 374,83 кв. м) са разположени още 6 апартамента, дрешник, фоайе, стълбища и асансьор. Край басейна има фитнес, сауна, санитарни възли, душ и специален вход към къщата от западната страна. До една от терасите се стига по външна стълба. В обявлението на съдебния изпълнител е посочено, че общата разгърната квадратура на сградата (без покривните тераси) е 3148,19 кв. м., а с терасите е 3353,54 кв. м. Първоначално имотът се охранявал от пазач, а сега от фирма. Кандидатите да наддават за имота трябва да внесат предложенията си до месец, считано от 22 март т.г. Николай и Евгения Баневи са в ареста по дело за участие в престъпна група за присвояване, укриване на данъци и пране на пари. Те бяха задържани в Ница на 26 октомври м.г. Франция ги екстрадира на 6 декември. Според прокуратурата Баневи имат сметки в швейцарска банка, но още не е ясно дали наистина там е имало 1 млрд.лв.", "date": "2019.03.20", "title": "Продават на търг палата на Баневи с 12 апартамента, видеозала и басейн (Обзор)"}
{"url": "https://www.24chasa.bg/novini/article/7357264", "text": "Полетните изпитания на междупланетната станция \"Венера-Д\" могат да започнат през периода 2026-2029 г. в зависимост от скоростта на разработване на проекта, съобщи ТАСС. Подобна възможност е представена от руски и американски учени в съвместния им отчет, качен на сайта на Лунния и планетарен институт в САЩ, предаде БТА. Изпитанията ще продължат от юни 2026 г. до юни 2029 г., се казва в документа. Ако за осъществяването на проекта е нужно повече време, изпитанията могат да започнат или през януари 2028 г., или през ноември 2029 г. и да продължат три години. При това създаването на ескизния проект \"Венера-Д\" може да бъде завършено през януари 2023 г. или юни 2024 г. \"Венера-Д\" е руско-американски проект, чиято основна цел е да бъдат изследвани структурата на Венера, динамиката на ниските слоеве на атмосферата й и вулканизмът й.", "date": "2019.03.20", "title": "Изпитанията на междупланетната станция \"Венера-Д\" могат да започнат през 2026-2029 г."}
{"url": "https://www.24chasa.bg/novini/article/7356267", "text": "Пловдивчанин е карал дъщерите си, които са на 6 и 7 г., да се събличат чисто голи, за да ги фотографира. Самият той също се снимал в неприлични пози заедно с децата си. Все още не е ясно дали скандалните кадри са били качвани в порнографски сайтове. В момента по случая тече проверка от полицията, сезирани са прокуратурата и социалните служби. Това съобщиха от организацията за защита на жертви под тепетата. Там майката на момиченцата е потърсила помощ, тъй като била подложена на психически и физически тормоз от съпруга си. Тя признала и за разголените снимки на децата си, които открила в компютъра и в мобилния телефон на бащата. Юристите на организацията веднага информирали правозащитните институции. Жената е получила съдебна заповед за незабавна защита от домашно насилие и мъжът й е изведен принудително от семейното жилище. Забранено му е да приближава жена си и дъщерите си и да прекрачва прага на апартамента им. \"Сексуалното посегателство върху деца зачестява. През лятото ще бъде пусната онлайн платформа, където ще могат да се подават сигнали за такива случаи, включително и анонимни. Идеята е пострадалите да не се притесняват\", обясниха от пловдивската организация. Адвокати ще консултират жертвите какви мерки да предприемат и ще водят безплатно делата им. Финансирането е по европейски проект за подпомагане на непълнолетни и възрастни, които са преживели изнасилване или блудство. На платформата ще е качена и информация с телефони и адреси на компетентните органи.", "date": "2019.03.20", "title": "Разследват баща в Пловдив, правил разголени снимки на дъщерите си"}
{"url": "https://www.24chasa.bg/novini/article/7357295", "text": "И.д. президент на Казахстан Касим-Жомарт Токаев е дипломат от кариерата, получил образованието си в Московския държавен институт по международни отношения, Института за китайски език в Пекин и Дипломатическата академия към руското външно министерство, предаде ДПА. Шейсет и пет годишният Токаев е бил външен министър на Казахстан през 90-те години в продължение на пет години, министър-председател за три години в края на 20 и началото на 21 век, а после държавен министър в продължение на пет години. Преди да поеме президентския пост от Нурсултан Назарбаев, който вчера изненадващо подаде оставка, Токаев бе председател на горната камара на казахстанския парламент, предаде БТА. Токаев е женен с един син. Владее английски, китайски и руски език. Баща му Кемел Токаев е известен писател. В прощалната си реч вчера Назарбаев, управлявал Казахстан три десетилетия, даде висока оценка на Токаев като \"честен, отговорен и необходим човек\". \"Той изцяло подкрепя осъществяваната политика вътре и вън от страната. Всички програми бяха разработени и одобрени с неговото участие\", каза оттеглящият се държавен глава. Обаче миналия месец Назарбаев уволни цялото правителство заради несправяне с икономическите проблеми. Тогава той каза, че кабинетът не е съумял да създаде \"реални стимули за качествен растеж в икономиката\" и че увеличаването на БВП се дължи главно но добива на суровини, припомни ДПА. БВП на Казахстан възлиза 160 милиарда долара - най-високият сред бившите съветски републики в Централна Азия.", "date": "2019.03.20", "title": "Новият президент на Казахстан е с руско и китайско образование"}
{"url": "https://www.24chasa.bg/novini/article/7356300", "text": "Процесът срещу командоса Ангел Желязков, обвинен в убийството на полицай, стартира отново на 2 април в Пловдив, след като военноапелативният съд реши, че няма несъвършенства в обвинителния акт. Такова бе становището на магистратите под тепетата, които на 16 яянуари т.г. върнаха делото на прокуратурата. Тя обаче протестира пред по-горната инстанция в София, където не са открили пропуски на разследващите. Според събраните доказателства на 20 май м. г. вечерта Ангел Желязков от бригада \"Специални сили\" в Пловдив пристигнал пред блока си в града заедно с красивата дознателка Люба Алексова. Двамата живеели няколко години заедно, но впоследствие се разделили и младата жена се изнесла на квартира. Започнала интимна връзка с полицая от Сопот Добромир Лазаров, който й бил колега. Междувременно обаче подновила и любовните си отношения с командоса. Двамата научили един за друг и си разменили обиди по телефона. На фаталната дата Лазаров дошъл под тепетата и причакал военния пред дома му, за да се разберат \"по мъжки\". При избухналия скандал военният извадил нож и намушкал смъртоносно в сърцето съперника си. Защитата на подсъдимия твърди, че полицаят пръв е нападнал и е ударил командоса.", "date": "2019.03.20", "title": "Нов старт на делото срещу командоса, обвинен за убийство на полицай от ревност"}
{"url": "https://www.24chasa.bg/novini/article/7357106", "text": "Десет години след отнелото живота на двама души сгромолясване на сцена на стадион в Марсилия, където Мадона трябваше да изнесе концерт, седем души и четири фирми, сред които френският филиал на промоутъра \"Лайв нейшън\", ще бъдат съдени в града, предаде Франс прес. Съдебният процес може да започне тази есен, предава БТА. На 16 юли 2009 г., три дни преди концерта на кралицата на поп музиката, покривът на сцената се сгромоляса при монтирането му. Падането на металната структура с тегло 60 тона причини смъртта на двама техници - 52-годишния французин Шарл Крисензо и 23-годишния британец Чарлз Проу. Други осем души получиха наранявания, като две години по-късно единият от тях се самоуби. Негови близки поясниха, че той не успял да се възстанови след преживяното. Единадесетте обвиняеми ще бъдат съдени за непредумишлено убийство и наранявания, както и за многократно нарушаване на правилата за сигурност в кодекса на труда.", "date": "2019.03.20", "title": "Започва дело заради фатално сгромолясване на сцена преди концерт на Мадона"}
{"url": "https://www.24chasa.bg/novini/article/7357127", "text": "Руският президент Владимир Путин назначи днес 38-годишния бивш световен шампион по кикбокс Бату Хасиков за губернатор на южната република Калмикия, известна като единствения будистки район в Европа, предаде Франс прес. Хасиков беше назначен след оставката на досегашния губернатор Алексей Орлов, съобщи в комюнике Кремъл, предава БТА. От 1993 до 2010 г. губернатор на Калмикия беше екстравагантният милиардер Кирсан Илюмжинов, който дълго време оглавяваше Международната федерация по шахмат (ФИДЕ) и се прочу, разказвайки през 2011 г. как бил отвлечен от извънземни. Бату Хасиков е неколкократен европейски и световен шампион по кикбокс в различни категории. От 2012 до 2014 г. той представлява Калмикия в Съвета на федерацията (горната камара на руския парламент). Бил е и съветник на местните власти по политиката за младежта. Калмикия, обширна руска република с едва 300 000 жители на брега на Каспийско море, е единствената административна единица в Европа с преобладаващо будистко население. Калмиките се заселват в района през 17-ти век след продължителна миграция от северозападните части на днешен Китай.", "date": "2019.03.20", "title": "Путин назначи бивш кикбоксьор за губернатор на Калмикия"}
{"url": "https://www.24chasa.bg/novini/article/7355185", "text": "В някои части на света жените в менструация са гонени да спят на палатки извън дома, забранено им е да пият вода от чешмата или не ходят на училище. В по-развитите държави отношението към цикъла не е толкова крайно, но въпреки това дамите се срамуват да говорят за “тези дни”. Заради менструалното табу хората възприемат цикъла на жената като нещо срамно, което трябва да бъде скрито. А когато нещо не се назовава с истинското му име, идеята, че то не бива да бъде назовавано, се засилва. Менструалното табу може да доведе до много негативни последствия - момичетата не знаят какво да правят при първия си цикъл, социална изолация, проблеми с репродуктивното здраве, болести и дори смърт. Това табу е форма на мизогиния ( ). То дори е заложено в свещените текстове на най-големите религии. Цитат от Корана гласи: “И те питат за месечното кръвотечение. Кажи: “Това е омърсяване”. Отделете се от жените с месечно кръвотечение и не ги доближавайте, докато не се изчистят!”. Макар и забраната да не трябва да се възприема буквално, а само като избягване на полов контакт с жени в този период, менструацията все пак е описана като “омърсяване”. По същия начин тя е представена и в Стария завет: “Когато жена има кърваво течение {...} да стои отделена седем дни, докле се очисти; и всеки, който се допре до нея, да бъде нечист до вечерта.” Старият завет забранява на жената да взема причастие и да влиза в църква. В Новия завет обаче вече се говори за природна необходимост, която е част от човека. Според антрополога Ширли Линденбаум пък тази реакция е форма на естествен контрол на прираста на населението, ограничаваща сексуалните контакти в този период чрез идеята, че те са “мръсни”. През 2000 г. историкът Робърт С. Макълвайн въвежда термина неменструален синдром, с който описва завистта на мъжете, че репродукцията е дело на жените. Наложената от силния пол менструална стигма служи за социална доминация, която да ги компенсира психологически за това, което не могат да извършат биологично. До XX век науката е разглеждала менструалната кръв като токсична. През 1920 г. д-р Бела Шик след като решава, че цветята, поливани от медицинските сестри, когато са в цикъл, увяхват по-бързо. Изследователите от “Харвард” Олив и Джордж Смит пък инжектирали животни с бактериално-латентна менструална кръв, след което тe умрели. В продължение на години учените приписвали смъртта на животните на менотоксина дори след като друго проучване доказало, че те са загинали, тъй като инжектираната кръв била заразена. Идеята, че менструалната кръв е отровна, била отхвърлена едва през 50-те години на миналия век. Днес обществото се сблъсква с един по-различен проблем - менструалната бедност. В Африка много момичета не ходят на училище по време на цикъл, защото семействата им нямат пари да купуват превръзки. Много често се случва да им се натрупат толкова много отсъствия, че те не могат да наваксат с материала и прекъсват образованието си. Освен това им се налага да използват подръчни материали като парцали, които обаче задържат кръвта. Това може да доведе до за цял живот. Подобни проблеми обаче съществуват и в по-развитите държави. Вестник “Гардиън” разказва за момичета във Великобритания, които пропускат часовете в училище по същата причина. Според благотворителната организация “План интернешънъл” това се случва на едно от всеки десет момичета. Списание “Форбс” описва същия проблем и в Америка. “Аз мисля, че повечето семейства, които живеят в бедност, а те не са малко в България, нямат пари за превръзки. Включително и на мои познати им се е случвало”, разказва Глория Филипова. Тя е част от и да даде повече гласност на съпътстващите го проблеми. “Менархия” подготвя проучване за менструалната бедност в България, най-вече в институциите като домове за деца, лишени от родителски грижи, и центрове за жертви на домашно насилие. “Срещала съм се с хора, които работят в такива центрове, и те са ми казвали, че държавата отпуска по около 1,30 лв. на човек на ден. Ако те са за една жена с дете, която се нуждае от памперси и храна за него, как парите ще ѝ стигнат за превръзки и тампони?”, пита се Глория. Такива институции често разчитат на дарения. Заради липсата на разговор по темата обаче дарителите често не предполагат, че превръзките и тампоните може да са лукс. “Така се получава един затворен кръг: ние не говорим за това, ситуацията става по-зле, а ние продължаваме да не говорим”, допълва Ирина Денчева. Тя основава проекта преди две години. Решава да се фокусира върху тази тема, тъй като до този момент тя не съществува у нас. За сравнение в Западна Европа има големи движения като например менструалния активизъм, които организират интересни и мащабни събития, разказва Ирина. “Менархия” вече има зад гърба си един подобен проект - миналата година момичетата организират дискусия относно менструалното табу и защо е необходимо да говорим за него. Неин гост е активистка от Кения, която представя проблема в контекста на африканския континент. Майка ѝ е създала фондация за дарения от големи компании, които раздават на ученичките комплекти със санитарни продукти. Жените са в цикъл средно 2535 дни в живота си. Това прави приблизително 7 години, в които те трябват да имат подръка превръзки и тампони. И макар да има благотворителни фондации, събиращи дарения за жените в бедност, тези усилия не са достатъчни. Затова из целия свят се водят кампании за премахване на т. нар. данък тампони. Темата е широко застъпена най-вече в Америка, където тези продукти години наред били обложени с “данък луксозни стоки”, който е по-висок от този на обикновените. На въпрос към Барак Обама защо тези санитарни продукти са с по-висок ценз, бившият американски президент отговорил, че може би защото законите са били писани от мъже. В последните години отделните щати един по един започват да премахват тези такси. Първата държава, която предприема тази стъпка, е Кения - през 2004 г. През 2015 г. това се прави и в Канада след онлайн петиция, подписана от хиляди хора. Миналата година Колумбия сваля 5% от данъка върху тампоните и превръзките, а Индия го премахва изцяло. От началото на 2019 г., след 18-годишна кампания, в Австралия тези продукти също вече не се облагат. Същото решение се взе миналата година и във Великобритания, макар и да не е влязло в сила. Прокарването на този закон с години е възпрепятствано заради общите правила в ЕС, които не позволяват да има нулев данък. Въпреки това в Ирландия такива такси няма, тъй като този закон е “наследствен”. Има общества, които използват положителни евфемизми, за да опишат женския период. Например някои съвременни групи ловци се придържат към разбирането, че цикълът е нещо мощно, лечебно, предпазващо и свещено. Предполага се, че в тези групи има и по-голямо равенство между половете. Някои менструални обичаи дават на жените самостоятелност и социален контрол или ги освобождават от работа. Например племето Мбенджел в Централна Африка все още използва изрази като “най-висшият ми съпруг е Луната”. Най-голямата колиба от племето Мбути в Заир е менструалната хижа, където жените отиват, когато им дойде първият цикъл, придружени от други момичета и роднини. Там всяка менструация се счита за мощна и благословена от Луната. Дори древните египетски медицински текстове отпреди новата ера обозначават менструацията с hsmn, което според някои означава “пречистване”. Женската кръв в тези текстове се използва за лекарство за аменорея и като съставка в мехлеми. ", "date": "2019.03.20", "title": "Менструалното табу налага на жените да спят в палатки, заложено е в Библията и Корана"}
{"url": "https://www.24chasa.bg/novini/article/7357178", "text": "Съединените щати планират да съкратят военното си присъствие в Сирия до 400 души, заяви днес американският президент Доналд Тръмп, цитиран от ДПА и ТАСС. Двеста военни ще останат в Северна Сирия, където САЩ оказват подкрепа на ръководен от кюрдите съюз срещу \"Ислямска държава\", а други 200 - в южната част на страната близо до Израел, заяви Тръмп пред журналисти в Белия дом преди да замине за щата Охайо. Той добави, че военните ще останат в Сирия \"известно време\", предава БТА. Говорейки за последния анклав на джихадистите в североизточна Сирия, Тръмп заяви, че \"до края на деня това малко парче земя ще бъде превзето\" от подкрепяните от САЩ сили. До неотдавна в Сирия бяха разположени между 2,2 и 2,5 хиляди американски военнослужещи, припомня ТАСС.", "date": "2019.03.20", "title": "Тръмп: Днес ще превземем последния анклав на джихадистите в Сирия"}
{"url": "https://www.24chasa.bg/novini/article/7357209", "text": "Трябва да работим за надграждане на икономическото сътрудничество и да ускорим усилията за инвестиции в двете страни, заяви заместник министър-председателят по икономическата и демографската политика Марияна Николова по време на среща със сръбския си колега Расим Ляич в град Ниш, Сърбия, съобщи правителствената пресслужба. Ляич отбеляза, че двете държави имат над 60 спогодби и трябва да продължат активната работа в тази посока. \"Смятам, че търговският обмен има потенциал да се увеличи, защото са налице условията това да се случи\", каза сръбският вицепремиер. Двамата се договориха за организирането на съвместен бизнес форум, който да надгради постигнатите резултати от предишни подобни инициативи. Николова и Ляич обсъдиха възможностите за обща поява на трети пазари, с цел привличане на външните инвеститори и увеличаване на туристическия поток към региона. Българският заместник министър-председател повдигна въпроса за дълга на сръбските железници към \"Холдинг БДЖ\" ЕАД, който е близо 8 млн. евро. Ляич отговори, че е запознат с казуса и пое ангажимент да го постави пред транспортния министър Зорана Михайлович. По-късно в сградата на кметството Николова проведе среща с представители на бизнеса, която бе организирана от кмета на Ниш Дарко Булатович. Основна тема на разговорите бе засилване на връзките между представителите на малкия и средния бизнес в Сърбия и България. На съвместна пресконференция заедно с Булатович, Николова обяви, че партньорството в този сектор ще бъде сред акцентите на предстоящия бизнес форум. В генералното консулство на страната ни в Ниш българският вицепремиер се срещна и с наши сънародници от културно-информационните центрове в Цариброд, Босилеград и Звонци. В срещата участваха и представители на българо-сръбските центрове в Зайчар, Враня и Ниш.", "date": "2019.03.20", "title": "Вицепремиерът Николова в Ниш: Трябва да работим за икономическото сътрудничество"}
{"url": "https://www.24chasa.bg/novini/article/7357049", "text": "\"Предлаганите нови мерки за спиране на социалните помощи при отсъствие на детето от училище са радикални, но целят да обърнем вниманието на родителите към образованието\". Това коментира в студиото на „Лице в лице” по  председателят на комисията по образование и наука от ГЕРБ Милена Дамянова. Предлаганите текстове в закона предвиждат санкцията да се задейства, ако в рамките на месец са направени отсъствия повече от 3 дни за дете в предучилищна или 5 учебни часа за ученик. Дамянова припомни, че чрез механизма за включване в училище са приобщени над 40 000 деца, но сега трябва и да се задържат. „Промяната наистина е радикална, но едва ли има някой, който иска да плаща социалните помощи на човек, който не спазва правилата”, каза още тя. Председателят на комисията по образование и наука бе категорична, че законопроектът не е насочен към нито една етническа група, а е национален и цели по-добро развитие на страната ни. „Това отделно не е мярка само в нашата държава, а и в редица европейски страни”, обясни Дамянова. Тя каза, че след срещата с „Воля” са получили тяхната подкрепа, а законът би трябвало да влезе в сила от следващата учебна година.", "date": "2019.03.20", "title": "Милена Дамянова: Промяната за социалните помощи не засяга определeна етническа група"}
{"url": "https://www.24chasa.bg/novini/article/7357067", "text": "Вежди Рашидов разпространи до медиите позиция във връзка с медийна публикация за закупени апартаменти: Първо: Сделките за два апартамента в София, които са обект на медийно внимание, са извършени от „Рашидов пропъртис” ООД, в което дружество имам дялово участие. Дружеството е регистрирано с основна дейност купуване и отдаване под наем на собствени недвижими имоти. Второ: През 2009 година, преди да станат министър на културата, по закон съм си декларирал имуществото и средствата пред Сметната палата и те и до днес са публично достъпни, заради което смятам, че не трябва да давам отчет за моите разходи в рамките на това, което съм декларирал и за което съм платил данъци. Трето: Смятам, че не е почтено да се обсъждат, без да има каквито и да е доказателства за нарушения, свободните пазарни договаряния. Четвърто: Смятам, че договарянето на 860 евро на квадрат никак не е малко за сделка във фаза чертеж и основи. Някои хора, които безотговорно хвърлят думи, е хубаво да се запознаят с технологията на строителния бизнес. Пето: Няма да скрия, че след грабежа на КТБ, където аз бях вложител /де факто – ограбен/, а не кредитополучател, смятам за мое лично право да влагам парите си където си поискам и както моето семейство пожелае, защото загубих доверие в някои институции. Свещено мое право е да инвестирам личните си средства на свободния пазар при свободно договаряне Ако медията, която публикува внушенията за евтини апартаменти, ме беше попитала, щеше да получи адекватен отговор. Но явно целта е да бъда оклеветен. Парите ми са честно спечелени, обявени публично, данъците ми са платени. Сделката е изрядна.", "date": "2019.03.20", "title": "Вежди Рашидов: 860 евро на квадрат никак не е малко за сделка във фаза чертеж и основи"}
{"url": "https://www.24chasa.bg/novini/article/7357077", "text": "На основание чл. 98, т. 7 от Конституцията на Република България във връзка с чл. 46, ал. 4, изречение второ от Изборния кодекс, със свой указ президентът Румен Радев назначи, считано от 21 март 2019 г., членове на Централната избирателна комисия, както следва: Александър Андреев Андреев, Бойчо Иванов Арнаудов, Георги Славчев Баханов, Димитър Генчев Димитров, Емил Цветанов Войнов, Ерхан Юксел Чаушев, Ивайло Кирилов Ивков, Йорданка Цвяткова Ганчева, Катя Иванова Иванова, Мария Христова Бойкинова, Мирослав Александров Джеров, Николай Иванов Николов, Силвия Тодорова Стойчева, Таня Анчева Цанева, Цветанка Петкова Георгиева. Това съобщиха от прессекретариата на държавния глава. ", "date": "2019.03.20", "title": "Президентът Радев назначи членове на Централната избирателна комисия"}
{"url": "https://www.24chasa.bg/novini/article/7357085", "text": "За тези 15 години ситуацията в света и предизвикателствата пред НАТО и пред българските въоръжените сили се промениха и повишиха, коментира пред журналисти вицепремиерът и министър на отбраната Красимир Каракачанов, който откри фотоизложбата \"15 години България в НАТО\" край НДК, предава БТА. Каракачанов открои събитията в арабски страни, войната в Сирия, турско-кюрдския конфликт, напрежението заради Крим, тероризма, нелегалната миграция. Предизвикателствата стават все повече, това наложи и увеличаването на разходите за отбрана, посочи Каракачанов. Министърът отново напомни позицията си, че в последните почти три десетилетия на армията се е гледало \"като на нещо, без което може\", което е довело до голяма демотивация в личния състав и орязване на разходите, но в последните 3-4 години се забелязва закономерен обрат и държавата се опитва да възстанови боеспособността на армията и да решава проблемите. Министърът посочи също модернизационните проекти, проектите за възстановяване на техниката, заплатите, и добави, че откакто е министър може да каже, че правителството намира за необходимо да удовлетворява все повече изискванията на армията и се надява това да продължи и занапред. Каракачанов коментира и политически въпроси, като договорката между ГЕРБ и СДС за съвместно явяване на евроизборите, като заяви, че те са \"послушни партии\" и уточни, че го казва в \"добрия смисъл\". Г-н Дол им препоръча партиите от ЕНП да се обединят и те се обединяват, коментира Каракачанов, според когото това е добре. Ако този ход доведе до възраждането на една класическа десница в България това е добре, каза Каракачанов, по чиито думи страната има нужда от истинска десница. За малката коалиция Каракачанов припомни позицията си, че коалицията \"Обединени патриоти\" трябва да се яви заедно на изборите. Ако не можем да се явим заедно, по-добре да се явим поотделно, смята вицепремиерът, който обяви, че време има и \"вратата е отворена\". Министър Каракачанов благодари на авторката на изложбата Вяра Йовева - фотограф на МО, като похвали качествата й и отбеляза приноса за популяризиране на армията в обществото. Министерството на отбраната организира изложбата, за да отбележи годишнината от присъединяването на България към организацията на Северноатлантическия договор. Експозицията е разположена пред Паметника на войнишкия лъв - част от Мемориала на Първи и Шести пехотен полк, в градината при НДК. Шейсет фотографии, представени в изложбата, са уловили миговете на щастие при завръщането на военнослужещите след успешно участие в мисия зад граница, стремежа към усъвършенстване на бойните умения, съвместните тренировки с военни формирования от въоръжените сили на страните членки на НАТО. Изложбата ще продължи до 1 април.", "date": "2019.03.20", "title": "Каракачанов: Коалицията \"Обединени патриоти\" трябва да се яви заедно на изборите"}
{"url": "https://www.24chasa.bg/novini/article/7357028", "text": "Броят на лицата, които са починали от грип в Румъния, е достигнал 180, според данни на Националния център за наблюдение и контрол на заразните болести в рамките на Националния институт за обществено здраве, предаде Аджерпрес. Последните две жертви на грипа са мъж на 79 години от западния окръг Алба и дете на година и пет месеца от южния окръг Олт. И при двамата е потвърден грипен вирус от тип А, предава БТА. Центърът отбелязва, че и в двата случая е имало съпътстващи заболявания, като възрастният мъж е бил ваксиниран срещу грип, а детето не е било имунизирано.", "date": "2019.03.20", "title": "Броят на жертвите на грипа в Румъния достигна 180 души"}
{"url": "https://www.24chasa.bg/novini/article/7356925", "text": "Президентът Еманюел Макрон е разпоредил разполагането на допълнителни армейски части за борба с тероризма, които да охраняват \"определени места\", вкл. правителствени сгради във Франция през уикендите. Това съобщи днес говорителят на правителството Бенжамен Гриво, като поясни, че мярката е с цел полицията да съсредоточи изцяло вниманието си върху протестите на \"жълтите жилетки\", предадоха АП и ДПА. \"Ние вече си имаме работа не с демонстрации, а с размирниците\", цитира говорителят думи на Макрон. Кметът на Ница обяви, че в града ще бъдат забранени протестите в район, определен от вътрешното министерство. Това ще е първата от очакваните поредица забрани за публични демонстрации. Те вероятно ще обхващат парижкия булевард \"Шанз Елизе\" и важни части на градовете Тулуза и Бордо, предава БТА. Началникът на парижката полиция и двама други висши чиновници вече бяха уволнени, след като правителството ги обвини, че са наредили на подчинените си да действат прекалено сдържано спрямо демонстрантите. Това стана след като от месеци левицата и правозащитни организации критикуват властите, че органите на реда действат прекалено твърдо срещу протестиращите, отбелязва ДПА. Около 7000 войници, повечето въоръжени с автоматични оръжия, вече дежурят из страната в рамките на операция \"Сантинел\" (Караул). Те пазят ключови обекти след кръвопролитните терористични нападения през 2015 г., припомниха агенциите.", "date": "2019.03.20", "title": "Макрон разположи допълнителна охрана на \"определени места\" и правителствени сгради"}
{"url": "https://www.24chasa.bg/novini/article/7356928", "text": "\"Дойдох лично да проверя сигнали, най-вече в медиите, за източването и критично ниското ниво на Шабленското езеро. Ние сме на мястото, където е прокопан канал, за да изтече водата. Разбрах от кмета на Шабла, че това се прави през последните няколко години. Това не противоречи на плана за управление, приет през 2016-а година - при аварийни ситуации да се намали нивото до определена мярка. Тази мярка се съблюдава. Тук ме информираха, че когато нивото падне достатъчно, изкопът сам се затваря. Така че от тази гледна точка, не виждам проблем.\" Това каза министърът на околната среда и горите Нено Димов при посещението си край Шабленското езеро. По думите му, когато е правена промяната през 2016-а година, е направена първо консултация с Института по рибни ресурси, откъдето са казали, че такъв тип дейност, като източването на придошлите води, трябва да приключи достатъчно рано, преди 1-и април, за да може езерото да се възстанови, с оглед размножителния период на рибите. Подобно нещо важи и за птиците. В конкретния случай това се е случило във втората половина на февруари. \"Езерото е наводнило определени имоти и в рамките на този сигнал РИОСВ е разрешила аварийно източване. Това място е оказано като най-прякото между морето и езерето. Навремето е било в другия край, но поради изключително многото тръстика, на практика коренната система не позволява оток. Тук няма строително-монтажни работи, съгласувана е и е спазена процедурата за аварийни ситуации. Няма разрушена дюна. Изпълнява се планът за управление. Има достатъчно време езерото да се възобнови. Водата е бистра в момента, а при отварянето е била тинеста, това помага пречистването на самото езеро, така че този процес е и полезен\", обясни министърът. Нено Димов допълни, че миналият четвъртък е била отворена остта за биоразнообразие, по която се отпускат 22 милиона лева за такъв тип дейност във влажни зони. Специално за Шабленското и Друнакулашкото езеро се отпускат около 5 милиона лева, бенецифиент ще бъде РИОСВ Варна. Това ще помогне да се решат част от проблемите, смята министърът. За пожара Димов обясни, че след като пожарът в района е бил потушен на 4-и март, е изпратена група за оглед. Около 5 дка от територията на резервата са опожарени, но не са установени бедстващи животни. Прокуратурата работи по сигнала.", "date": "2019.03.20", "title": "Нено Димов за Шабленското езеро: Спазена е процедурата за аварийни ситуации"}
{"url": "https://www.24chasa.bg/novini/article/7356930", "text": "Адвокат на бившия босненски сръбски лидер Радован Караджич заяви, че неговият клиент чувства \"морална отговорност\" за военните престъпления, извършени по време на въоръжения конфликт през 1992-95 г., но не е съгласен с международния съд за военните престъпления, че носи \"индивидуална наказателна отговорност\", предаде Асошиейтед прес. Адвокатът на защитата Питър Робинсън говори днес, след като апелативен съд на ООН потвърди осъждането на Караджич по обвинения в геноцид, престъпления срещу човечеството и военни престъпления като лидер на босненските сърби по време на войната. припомня БТА. Робинсън заяви, че Караджич \"моли своите привърженици да се въздържат от насилие\". Случаят на бившия босненски сръбски лидер е смятан за ключов за въздаване на справедливост за жертвите на конфликта, който отне живота на над 100 000 души и остави милиони без дом, отбелязва АП.", "date": "2019.03.20", "title": "Адвокат на Караджич: Той изпитва морална, но не и лична криминална отговорност"}
{"url": "https://www.24chasa.bg/novini/article/7356952", "text": "Учени взеха първи кръвни проби от косатки в Центъра за задържане и адаптация на морски животни в Приморие, предаде ТАСС. На 11 март бе утвърден консилиум от учени, които ще преценят състоянието на намиращите се в залива китообразни и да дадат препоръки за реадаптацията им. В консилиума влязоха представители на Руската академия на науките (РАН), Далекоизточния федерален университет и други научни организации. Работата ще бъде координирана от Всерусийския научноизследователски институт по рибно стопанство и океанография, предава БТА. \"Днес взехме проби от 6 косатки - каза заместник-директорът на института Вячеслав Бизиков. - До края на седмицата ще вземем проби от други 4 косатки. Анализ на кръвта ще бъде направен в лаборатории във Владивосток и в Института по проблеми на екологията и еволюцията към РАН. По този начин ще получим няколко независими преценки.\" Учените планират до края на седмицата да приключат работата с косатките, а до края на месеца да извършат аналогична работа с белугите. Така за всяко животно ще има данни за физическото му състояние, храненето му и индивидуалните му особености. Данните ще бъдат предоставени на консилиума, който ще реши каква ще е съдбата на всяко животно.", "date": "2019.03.20", "title": "Учени взеха кръвни проби от косатки и белуги в Приморие"}
{"url": "https://www.24chasa.bg/novini/article/7356939", "text": "Албанският президент заяви днес, че е готов да подаде оставка - или дори да умре - ако това ще помогне за разрешаването на политическата криза в неговата страна, предаде Асошиейтед прес. Илир Мета каза, че след като не е успял да спомогне за постигане на решение, е готов да се оттегли, ако бъде \"убеден, че страната има политическо, конституционално и солидно решение\", предаде БТА. Макар че Мета бе избран преди две години с гласовете на управляващата лява Социалистическа партия, оттогава насам той не е в хармония с правителството. Десноцентристката опозиция, начело с Демократическата партия, се отказа от парламентарните си мандати и провежда протести, като обвинява правителството на премиера Еди Рама и неговата Социалистическа партия в корупция и връзки с организираната престъпност и настоява за предсрочни избори. Пред репортери в източния град Поградец Мета също така се сравни с чилийския президент Салвадор Алиенде, който се самоуби през 1973 г., когато след военния преврат в Чили войници обкръжиха двореца му. Мета каза, че би бил готов да жертва живота си като Алиенде, за да спре \"разполагането на една хунта, която ще върне Албания 30 години назад\". Опозицията не се вслушва в призивите на САЩ и ЕС да не подбужда към насилие и да седне на масата за преговори с правителството, отбелязва АП. Управляващите социалисти разполагат със 74 места в 140-местния парламент на Албания. Някои от овакантените от опозицията кресла бяха попълнени от други от листите й, но много остават незаети.", "date": "2019.03.20", "title": "Албанският президент: Готов съм да се оттегля или дори да умра, ако ще се разреши политическата криза"}
{"url": "https://www.24chasa.bg/novini/article/7356966", "text": "Създаването на Българо-швейцарски център за научни и приложни изследвания, от които да се възползват както български, така и швейцарски компании в сферата на информационните технологии, отбраната, новите технологии в енергетиката и други сфери с висока добавена стойност обсъдиха на „Дондуков“ 2 държавният глава Румен Радев и посланикът на Швейцария Мюриел Берсе Коен. В края на 2019 г. изтича първият период от Българо-швейцарската програма за сътрудничество и по думите на президента Радев, най-устойчивите резултати постигнати от нея, са именно в сферата на образованието и въвеждането на дуалното обучение в България. Това съобщиха от прессекретариата на държавния глава.  Днешната среща е продължение на разговорите между българския държавен глава и президента Ули Маурер по време на официалното посещение на Румен Радев в Конфедерация Швейцария през месец февруари т.г. В срещата на „Дондуков“ 2 участваха заместник-министърът на образованието и науката Карина Ангелиева, заместник-председателят на Българската академия на науките член-кореспондент Константин Хаджииванов, проф. Анастас Герджиков, ректор на Софийския университет „Св. Климент Охридски“, проф. Георги Михов, ректор на Технически университет-София, председателят на парламентарната комисия по икономическа политика и туризъм Петър Кънев, представители на Министерски съвет и на Българската стартъп асоциация. „Досега от отпуснатите 72 млн. швейцарски франка в рамките на програмата, само малко над 3 млн. бяха заделени за проектите в сферата на образованието. Нашата амбиция е при втория период на Българо-швейцарската програма за сътрудничество акцентът да бъде именно върху образованието и научните изследвания, включително създаването на съвместен Българо-швейцарски изследователски център“, подчерта Румен Радев. Държавният глава посочи, че създаването на подобен център у нас ще допринесе не само за намаляване на младежката безработица, но и за връщането на млади български учени, които вече са реализирали свои успешни проекти в чужбина с отпуснати от Швейцария стипендии. Представителите на академичните среди изразиха готовност за участие в реализацията на този перспективен за страната ни проект с очертаване на потенциалните области в които да се фокусира неговата дейност и за привличане на екипи от български учени и изследователи. Отбелязана беше възможността предоставената от Швейцария финансова подкрепа за създаването на изследователския център да бъде съчетана и с финансиране от страна на европейските фондове.", "date": "2019.03.20", "title": "Радев обсъди създаването на Българо-швейцарски център за изследвания"}
{"url": "https://www.24chasa.bg/novini/article/7357002", "text": ", първия президент на Република Сръбска, от 40 години на доживотен затвор за геноцид, престъпления срещу човечеството и военни престъпления по време на войната в Босна от 1992-1995 г., предизвика противоречиви реакции в региона, съобщи Танюг. \"Присъдата е скандална и следва най-лошите традиции на трибунала. Тя се основава на лъжесвидетелства и изопачени факти. Очевидно е, че е произнесена от некомпетентни хора, хора без никакви морални устои\", каза лидерът на сръбските радикали Воислав Шешел, предаде БТА. \"Вместо помирение, съдът в Хага задълбочи раздора между народите\", заяви по повод днешната присъда срещу Радован Караджич председателят на парламента на Република Сръбска Неделко Чубрилович. Той обвини съда, че се е обявил в защита на едната страна, а е освободил извършители на документирани престъпления на босненските мюсюлмански сили срещу цивилни сърби. Председателят на работната група за Западните Балкани в Европейския парламент Едуард Кукан каза, че изричането на окончателната присъда на Радован Караджич представлява \"краят на най-трагичната съвременна история в Европа\". \"В тези тежки моменти моите мисли са със семействата и приятелите на жертвите. Единствено мога да се надявам, че тази присъда ще им донесе чувство на удовлетворение\", каза Кукан. Хърватският президент Колинда Грабар-Китарович коментира, че окончателната присъда на \"един от главните идеолози и изпълнители на великосръбската политика\" Радован Караджич трябва да послужи като трайно предупреждение за пагубността на тази политика. Доживотната присъда на бившия лидер на босненските сърби Радован Караджич е важно послание, че справедливостта може да възтържествува над злото, заяви днес главният прокурор на Международния остатъчен механизъм Серж Брамерц, цитиран от ТАСС. \"Създаденият от ООН трибунал призна Караджич за виновен за престъпленията и го осъди на доживотен затвор, изпращайки важно послание, че справедливостта може да възтържествува над злото\", посочи той. \"Днес жертвите на престъпленията най-накрая се убедиха, че Караджич носи отговорност за деянията си\". \"Противниците на трибунала може да кажат, че това решение представлява присъда срещу сръбския народ\", добави Брамерц. \"Аз категорично не съм съгласен с това. Отговорността за престъпленията пада върху самия Караджич, а не върху неговата общност\". \"Други може да кажат, че Караджич е герой, който е защитавал своя народ. Съдът обаче доказа обратното. Караджич ще влезе в историята като военнопрестъпник, отговорен за ужасни човешки страдания\", изтъкна прокурорът. Същевременно адвокатът на Караджич Питър Робинсън заяви, че бившият босненски сръбски лидер има възможност да оспори произнесената днес доживотна присъда. \"Караджич смята, че това е нечестен съд и несправедлива присъда\", посочи той. \"Моят клиент има намерение да се опита да оспори произнесеното решение и призовава своите поддръжници да се въздържат от насилие. Но той заяви също, че ако за свободата на Република Сръбска (самопровъзгласена държава, съществувала в периода 1992-95 г. и влизаща в състава на Босна и Херцеговина след Дейтънското споразумение- бел. ТАСС) трябва да плати със своята свобода, той е готов да го направи\". Робинсън добави, че Караджич е разстроен, \"но това не е неочаквано решение, затова той не е изненадан или шокиран\". Решението на апелативната палата е окончателно и не подлежи на обжалване. Но, както обясни адвокатът, ако по делото се появят нови факти, то Караджич ще може да поиска преразглеждане на решението. \"Той също може да поиска опрощаване или смекчаване на наказанието\", добави адвокатът. \"Това е много сложен път, но той е готов да направи всичко възможно, за да отмени тази присъда\". Решението на Апелативната камара в Хага да увеличи присъдата на Радован Караджич, първия президент на Република Сръбска, от 40 години на доживотен затвор за геноцид, престъпления срещу човечеството и военни престъпления по време на войната в Босна от 1992-1995 г. представлява възтържествуване на справедливостта, заяви комисарят по правата на човека в Съвета на Европа Дуня Миятович, цитирана от ТАСС. \"Борбата против отричането на военните престъпления и информирането за това какво всъщност се е случвало, сега са по-важни от всякога\", написа Миятович в Туитър. \"Увеличаването на присъдата показва, че отговорността за престъпленията надделява над безнаказаността\", коментира специалният съветник на генералния секретар на ООН по предотвратяването на геноцид Адама Диенг. Той обаче отбеляза, че отричането на геноцида в Сребреница си остава препятствие за помирението между народите в Босна и Херцеговина, разделени от насилие, и изрази безпокойство от \"героизацията на военните престъпления\". Върховният представител на международната общност в Босна и Херцеговина Валентин Инцко посочи, че днешната присъда потвърждава индивидуалната отговорност на Караджич, а не колективна вина, и би трябвало да носи удовлетворение за всички почтени хора, предаде Танюг. \"Няма лоши народи, само лоши индивиди\", подчерта Инцко. Той каза също, че нито една присъда не може да върне жертвите, но може да донесе известна доза морално удовлетворение на близките им. Американското посолство в Сараево приветства доживотната присъда на Караджич и я определи като \"крачка към установяване на индивидуалната отговорност на хора, които са предизвикали страшни страдания на гражданите на Босна и Херцеговина, предаде Танюг. Същевременно посолството посочи, че присъдата носи \"успокоение на семействата на жертвите\" и чувството, че донякъде е въздадено правосъдие. Говорителката на Европейската комисия Мая Коциянчич призова лидерите на страните от Западните Балкани да подкрепят решението на съда в Хага и да не поставят под въпрос независимостта и безпристрастността на съдиите. \"ЕС напълно подкрепя решенията на Международния трибунал за бивша Югославия и на Международния остатъчен механизъм като наследник на трибунала\", изтъкна Коциянчич. Апелативната камара на Международния остатъчен механизъм в Хага увеличи днес присъдата на бившия президент на босненската Република Сръбска Радован Караджич от 40 години на доживотен затвор за геноцид в Сребреница, престъпления срещу човечеството и нарушаване на законите и обичаите за водене на война по време на войната в Босна от 1992-1995 г. Премиерът на босненската Република Сръбска Радован Вишкович критикува съда на ООН за произнесената днес доживотна присъда на бившия лидер на босненските сърби Радован Караджич за геноцид и престъпления срещу човечеството, предаде Асошиейтед прес. Вишкович нарече трибунала в Хага \"политически съд\", като изтъкна, че \"от никого не е потърсена отговорност за престъпленията срещу сърби\". Много сърби смятат трибунала за военни престъпления в бивша Югославия за \"антисръбски\", отбелязва Асошиейтед прес. Сръбската демократическа партия, която бе основана и водена от Караджич по време на войната, заяви, че единствената цел на съда в Хага е \"очерняне на сръбския народ\". Тя определи днешната присъда като \"неоснователна и скандално несправедлива\". От друга страна, мюсюлманският член на колективното босненско председателство Шефик Джаферович каза, че доживотната присъда на Караджич е заслужена и жертвите на неговите престъпления и целият цивилизован свят могат да бъдат доволни от нея, предаде Танюг. Джаферович подчерта, че не възприема тази присъда като присъда срещу сръбския народ, а срещу \"политическия проект, създаден от режима на Милошевич в Белград\", който е бил изпълнен в Босна от Радован Караджич и Ратко Младич.", "date": "2019.03.20", "title": "Противоречиви реакции за доживотната присъда на Радован Караджич (Обновена)"}
{"url": "https://www.24chasa.bg/novini/article/7357018", "text": "Четиридесет и седем годишен шофьор на автобус в Северна Италия се опита да го похити с 51 деца в него и после да го подпали, но беше арестуван, предадоха световните агенции. Трагедията се разиграла в северната италианска провинция Кремона, близо градчето Сан Донато край Милано. Водачът на автобуса се отклонил от обичайния маршрут, докато карал 51 деца на около 12 години и техен преподавател, предаде БТА. Шофьорът на автобуса беше идентифициран като Усейну Си, роден в Сенегал, но от 2004 г. с италианско гражданство. Си е имал досие в полицията, предаде АНСА. Според възстановката на събитията Си наредил на учителя, придружаващ учениците, да завърже ръцете на децата с полиетиленови връзки. Децата трябвало да бъдат вързани на групи от по четири-пет. Учителят обаче не ги вързал много стегнато и децата успели да освободят бързо ръцете си. Си казал на учениците, че отвлича автобуса и никой няма да оцелее. През това време някои от учениците успели да се обадят на близките си, които подали сигнал за отвличането в полицията. Последвало преследване и автобусът бил спрян на полицейска пътна блокада. Тогава водачът слязъл от автобуса, като преди това излял бензин вътре, след което се опитал да го подпали, но полицията бързо успяла да потуши пожара и да изведе децата. Дванадесет деца и двама възрастни били откарани в болница заради вдишване на дим, предаде АНСА. Според ДПА пък на общо 23 души била оказана медицинска помощ за леки травми. Учителят, придружавал учениците, разказал, че не за първи път Си кара автобус с деца. Той е разказал, че познавал шофьора, който бил ядосан на италианското правителство заради неговата миграционна политика. Ужасът на децата в автобуса е продължил 40 минути. Учителят разказва, че Си е искал да стигне с автобуса до една от пистите на летище Линате в Милано. Едно от децата в автобуса разказва, че Си е заплашвал децата да ги залее с бензин и да ги подпали. Той не преставал да повтаря, че хората в Африка умират и че вината за това е на Салвини и Ди Майо. Матео Салвини и Луиджи Ди Майо са двамата италиански вицепремиери в правителството на Джузепе Конте, което води твърда антиимигрантска политика и което затвори италианските пристанища за кораби на неправителствени организации с мигранти на борда. Си ще бъде обвинен в отвличане, опит за масово убийство, предизвикване на пожар и оказване на съпротива при ареста. Прокурорът на Милано Франческо Греко каза, че прокуратурата обмисля дали престъплението на Си може да е било терористично. Мъжът не е произнесъл нито една ислямистка фраза, твърдят източници. Те казват, че шофьорът на автобуса твърдял, че искал да се самоубие и да спре \"смъртта в Средиземно море\".", "date": "2019.03.20", "title": "Мъж отвлече автобус с ученици в Италия и се опита да го подпали, задържаха го (Снимки)"}
{"url": "https://www.24chasa.bg/novini/article/7357009", "text": "При толкова много промени и реформи в пенсионната система, въпреки желанието тя да е по-балансирана и никой да не е ощетен, очевидно в този процес понякога, надявам се неволно, се получават и дефекти.Това каза пред   вицепремиерът Томислав Дончев. Той уточни, че правителството няма да допусне никой да бъде ощетен. \"Никой от пенсионираните вече лица няма защо да се притесняват или опасяват, че размера на пенсията ще бъде редуциран. По отношение на лицата, които предстои да се пенсионират, ако взети преди това решения предизвикат девиации, изкривявания, където те се чувстват ощетени, ще бъде направено необходимото и от страна на НОИ, и от страна на правителството, да не се стига до ситуация, където те да получават по-нисък размер на пенсията. Правителството няма да допусне никой да бъде ощетен\", добави той. Относно енергийните проекти за България, Томислав Дончев каза, че \"Турски поток\" е в морската част на газопровода през Черно море на територията на Турция. Всъщност тръбите са две - едната е за \"Турски поток\", другата е за задоволяване нуждите на Турция. \"Безспорно транзит на газ откъдето и да било носи приходи. Нашата идея е да бъдем отворени към всякакви възможности. Газовата карта на света е много динамична. Тази година трябва да почне да се гради интерконектор с Гърция. Това са възможности за диверсификация, газ от различни източници\", добави вицепремирът. \"Аз съм научен да се опирам на правилата. Този път се опитваме всичко да бъде издържано по българското и европейското законодателство. Не мога да коментирам в аванс каква позиция бихме поддържали.\", каза още Дончев. \"Ако някой е склонен да доизгради АЕЦ \"Белене\" да подаде документи и да участва в процедурата. В следващите няколко месеца картината ще се изясни колко ще бъдат в ролята на истински инвеститори. Едно е да се строи, друго е да се инвестира. Проектът трябва да бъде реализиран като пазарен\", добави той. \"Трябва да се направи така, че администрациите да обменят документи по служебен път, гражданинът да подаде документи и да му бъде предоставено каквото му трябва. Много неща трябва да променим. От глъбините на администрациите има съпротива. За тях това значи, че те са правили 20 години едно и също и изведнъж трябва да се промени, това е излизане от зоната на комфорт. В края на миналата година трябваше да спрат да си пращат писма с подпис и печат, много от тях се включиха. Хартиеният документ може да се фалшифицира. Когато минава по електронен път това е невъзможно. Всеки какво е подписал с електронен подпис може да се проследи. Най-важното е този процес електронизацията да стигне до гражданите\", добави вицепремиерът. \"Ние на избори винаги сме участвали сами. Нужда от предизборна коалиционна не сме имали. Подадената към СДС ръка се случи след един призив на председателя Дол, с което е хубаво да се съгласим. Не сме имали проблем да партнираме с някой, с който нямаме ценностни различия. Предизборно агенциите много се различават, всякакви резултати съм виждал. Не ми е работа да коментирам съставите за изборите на другите политически сили\", каза още Дончев.", "date": "2019.03.20", "title": "Дончев: Кабинетът няма да допусне никой да бъде ощетен с пенсиите"}
{"url": "https://www.24chasa.bg/novini/article/7357030", "text": "Американец, който захвърли по хлебарка кубинката си, в която имало огнестрелно оръжие, се простреля в крака, съобщава порталът WDIP. Инцидентът станал в град Детройт, щата Мичиган. Петдесетгодишният мъж бил в инвалидна количка, предаде БТА. Той се опитал да убие досадното насекомо с кубинката си, където държал и своя револвер. Оръжието излязло от обувката и простреляло американеца в крака. Не се съобщава какво е състоянието на ранения.", "date": "2019.03.20", "title": "Американец се простреля при опит да убие \nхлебарка"}
{"url": "https://www.24chasa.bg/novini/article/7357035", "text": "Земетресение с магнитуд 6,3 разлюля днес островната държава в Тихия океан Вануату, съобщи Геологическият институт на САЩ, цитиран от Ройтерс. Епицентърът на труса бил на 64 км източно от град Люганвил на брега на остров Еспирито Санто, най-големият остров в архипелага, предаде БТА. Огнището е било на 123 км под морското дъно.", "date": "2019.03.20", "title": "Трус с магнитуд 6,3 край Вануату"}
{"url": "https://www.24chasa.bg/novini/article/7357039", "text": "Председателят на Европейския съвет Доналд Туск заяви, че вижда възможност за одобряване на искането на Лондон за удължаване на срока до оттеглянето на Великобритания от ЕС. Той съобщи, че току-що е разговарял с британския премиер Тереза Мей. По неговите думи има възможност държавните и правителствените ръководители от ЕС да подкрепят кратка отсрочка, но при условие, че тя бъде гласувана и от британския парламент. Остава открит въпросът за продължителността, уточни Туск, предава БТА. По неговите думи заявеният от Лондон срок 30 юни поставя политически и правни въпроси. Засега не предвиждам извънредно заседание на Европейския съвет по този въпрос. Ако държавните и правителствените ръководители на ЕС одобрят препоръката ми и при положителено гласуване от британския парламент, може да приключим въпроса за отлагането с писмена процедура. Не бих се поколебал да свикам и извънредно заседание на Европейския съвет следващата седмица, добави той. По неговите думи втората молба в полученото днес в Брюксел писмо от Мей за одобряване на постигнатото в Страсбург споразумение между Великобритания и Европейската комисия с допълнителни пояснения към постигнатото споразумение, може да бъде одобрено от ЕС и не създава опасност. Макар надеждата да е бледа и нарастващата умора да е оправдана, не може да се откажем до последния миг от търсенето на положителен изход, без предоговаряне на постигнатото споразумение между ЕС и Лондон, посочи Туск. Той призова за проява на търпение и добра воля. Убеден съм, че търпението и добронамереността няма да ни липсват в тази най-критична точка, добави той.", "date": "2019.03.20", "title": "Туск: Има шанс ЕС да приеме искането за удължаване на срока преди оттеглянето на Великобритания"}
{"url": "https://www.24chasa.bg/novini/article/7356919", "text": "Бюрото на Европейската народна партия (ЕНП) гласува днес замразяване на членството на партията на унгарския премиер Виктор Орбан ФИДЕС. Това се случи на драматично заседание, на което управляващата ЕС партия опита да наложи компромис. А той се изразяваше в необходимостта Орбан да се извини за демонстрациите, на които осмиваше шефа на Европейската комисия Жан-Клод Юнкер, които бил подвластен на милиардера Джордж Сорос. Условие номер две минаваше през отказа на Орбан да затвори Централноевропейския университет, финансиран от последния - нещо, което унгарският премиер даде да се разбере, че също няма да приеме. Това е втори удар за Орбан, след като през септември Европейският парламент гласува замразяване на гласа му в Съвета наЕС, но след това държавните ръководители не потвърдиха санкцията. Тогава Орбан заяви пред световните медии, включително пред \"24 часа\", че от ЕНП може да го извади само човекът, който го е поканил в нея - покойният ексканцлер на Германия Хелмут Кол. Сега обаче Орбан даде да се разбере, че няма да търпи подобно унизително отношение. За замразяването настояла лично наследничката на Меркел на върха на ХДС - Анегрет Крамп-Каренбауер. А Юнкер бил дори по-стриг - препоръчал изключване на ФИДЕС. В крайна сметка бе прието замразяване на членството на партията. А Орбан даде да се разбере, че няма да го приеме и тръгва вдясно в общ фронт с партиите на Качински и Салвини. \"Оста вече е Варваша - Будапеща - Рим\", коментираха привърженици на унгарския премиер.", "date": "2019.03.20", "title": "ЕНП замрази Орбан, той отива с Качински и Салвини"}
{"url": "https://www.24chasa.bg/novini/article/7356853", "text": "\"Между нашите две държави има много голям неизползван потенциал в сферата на търговията и инвестициите, който с общи усилия можем да насърчим\". Това каза министър Емил Караниколов на среща с д-р Меджид бин Абдуллах Ал-Касаби, министър на търговията и инвестициите на Саудитска Арабия в Рияд.  Двамата обсъдиха възможностите за двустранни инвестиции, както и за участието на български фирми в изграждането на големите инфраструктурни проекти в Саудитска Арабия, като изпълнители и подизпълнители. От саудитска страна бе изразено желание за съвместно сътрудничество в областта на селското стопанство, фармацията, земеделието, химията и туризма. Министър Караниколов и колегата му се договориха и за създаване на Смесена междуправителствена българо-саудитска комисия за икономическо сътрудничество, както и за пътна карта, в която да са разписани стъпките за създаване на възможности за инвестиции. Икономическият министър подчерта стратегическото географско положение на страната ни и възможността да предложи най-близка локация за достъп до единния европейски пазар. Бе договорена и визита от страна на д-р Меджид бин Абдуллах Ал-Касаби в България, заедно с бизнес делегация. По време на официалната си визита в Рияд министър Караниколов проведе среща и с Мохамед Ал Туеджри, министър на икономиката и планирането. Пред него той изтъкна, че българската страна желае да развива активно икономическите си отношения с Кралство Саудитска Арабия и останалите страни от Съвета за сътрудничество на арабските държави от Залива. По думите му откриването на българското посолство в Рияд е важна предпоставка за разширяване и засилване на двустранното сътрудничество и без съмнение ще има ползотворно влияние върху развитието на двустранните връзки „За България, Саудитска Арабия може да бъде свързващо звено към икономиките на редица страни в района на Залива, Арабския свят, Азия и Африка. Има огромен потенциал и по отношение на стокообмена, който не е на необходимото ниво“, заяви още икономическият министър. Престои утре министър Караниколов да открие бизнес форум с участието на компании от двете страни.", "date": "2019.03.20", "title": "Караниколов: Български компании могат да строят в Саудитска Арабия"}
{"url": "https://www.24chasa.bg/novini/article/7356874", "text": "Предложението от вчера да се предостави възможност за избор на хората да се изчислява индивидуалният коефициент и по старата, и по новата методика, ликвидира всякакъв вид съмнения, че ще има намаление на размера на пенсиите на бъдещите пенсионери, дори и с един лев. Това каза пред журналисти председателят на Парламентарната комисия по труда и социалната политика Хасан Адемов днес, предава БТА. Той подчерта, че трябва да стане ясно, че цялата тази дискусия от последните дни по никакъв начин не се отнася за пенсионерите, които са придобили право на пенсия до края на миналата година. Хасан Адемов припомни, че има две симулации на НОИ за размера на пенсиите по новата методика, която е в сила от началото на тази година. Първата е направена за хората, пенсионирали се през 2017 година. Изчислено е, че на 37 процента от хората, пенсионирали се тогава, при прилагане на новите правила за пенсиониране, действащи от 2019 година, се намалява индивидуалния коефициент. По думите му обаче намаляването на индивидуалния коефициент в никакъв случай не означава все още намаляване на пенсията, защото във формулата за изчисляване на размера на пенсиите има и други елементи като осигурителен доход, години стаж, коефициент за прослужени години. Всички случаи са индивидуални и никой не може да каже, че на всички 37 процента биха се намалили пенсиите и с колко, допълни Адемов. Експертите на НОИ са направили и втора симулация въз основа на данни за 67 881 осигурени лица, на които от НОИ са изпратени уведомителни писма през 2018 г., че им предстои да навършат изискуемите години за пенсия през следващата година. От тях през 2018 година са се пенсионирали около 20 хиляди, останали са някъде около 47 хиляди души. При втората симулация се получава, че за 31,3 на сто е възможно да се намали индивидуалният коефициент. Хасан Адемов припомни, че от началото на тази година не е финализирано нито едно пенсионно производство, тъй като срокът за приключването на производството е четири месеца и никой не е получил нито увеличена, нито намалена пенсия по новата формула. Хасан Адемов очерта аргументите на вносителите на промяната. Сред тях е това, че преди 1997 година няма регистър на осигурените, а регистърът от 1997 до 1999 година е непълен според информация на НОИ. До 2000 година няма и максимален осигурителен доход. По думите му затова на преден план на полето на търсенето на справедливостта излизат въпросите възможно ли е в рамките на три години, в които си се осигурявал върху високи доходи са достатъчни, за да има адекватност между осигурителния принос от една страна и от друга - размерът на пенсията. Дискусията за търсенето на справедливост в пенсионната система ще продължи, заяви Хасан Адемов. Той уточни, че друг аргумент за премахването на годините 1997 - 1999 година от формулата е това, че се появяват в регистъра на осигурените лица нетипични за българското пенсионно производство осигурителни доходи като 100 000 лева , върху който са внесени осигурителни вноски. По думите му това довежда до съмнение дали един такъв доход, възникнал през този период, може да послужи като база за пенсиите. Аргументите и при промяната от 2015 година за отпадане на трите най-добри години преди 1997 година, и през 2018 за отпадане на годините 1997 - 1999 година ,са били и за това да бъдат улеснени осигурените да не търсят осигурителни документи, защото някои предприятия са фалирали, допълни председателят на социалната комисия. В отговор на въпрос дали хората трябва да избират само от формула, която включва годините 1997-1999 година , или и трите най-добри години преди 1997 година , Адемов каза, че експертите на НОИ смятат, че за да има адекватност между осигурителния принос и размера на пенсията , трябва да влизат само годините, за които има регистър в НОИ, защото всички останали години стаж създават предпоставки за манипулиране на трудовата биография.", "date": "2019.03.20", "title": "Хасан Адемов: Няма да има намаление на пенсиите на бъдещите пенсионери"}
{"url": "https://www.24chasa.bg/novini/article/7356881", "text": "Продължаващата от дълго време полемика между италианския вицепремиер и вътрешен министър Матео Салвини и италианския писател, изразяващ леви убеждения, Роберто Савиано, стигна до съда, предаде ДПА. Салвини заведе дело срещу Савиано за клевета и обида заради това, че писателят го нарече вчера в туит \"министър на престъпността\" и \"палячо\". В отговор Салвини написа: \"Ние работим за италианския народ, той ме обиди като ме нарече министър на престъпността и палячо\". После Салвини се обърна риторично към привържениците си и ги попита дали заради това \"освен целувка на Салвини, да не му спретнем един хубав процес като подарък?\". Днес пред италианския в. \"Република\" Савиано потвърди, че е даден на съд, предаде БТА.  Роберто Савиано си спечели световна слава с романа си от 2006 г. \"Гомор\", в който разкрива тайните на неаполитанската мафия камора. Той беше адаптиран в успешен сериал и игрален филм. Заради разкритията Савиано живее под постоянна полицейска закрила. Писателят е и яростен критик на италианското популистко правителство. Той е защитник и на политиката на отворени врати за мигрантите. \"Салвини, ти си министър, но аз съм горд, че ще мога да свидетелствам в съда, като изложа моите идеи, моите политически и човешки възгледи, които имам за вас и вашата партия\", написа днес във в. \"Република\" Савиано. На кинофестивала в Берлин миналия месец Савиано, който спечели наградата за най-добър сценарий за филма \"Пирани\", посветен на децата в неаполитанската мафия, направи още по-крайни коментари по адрес Салвини. Той разкритикува навика на Салвини да се облича с полицейска униформа вместо с цивилни дрехи и го определи като атака срещу демокрацията. През 2017 г., когато Салвини и неговата крайнодясна партия Лига бяха в опозиция, Салвини написа във Фейсбук, че Савиано не заслужава полицейски ескорт и призова писателя да си осигури сам защитата. След като зае длъжността на вътрешен министър, Салвини обаче отхвърли твърденията, че е искал да прекрати защитата на Савиано. През януари по време на визита в градче край Неапол мъж извика на Салвини: \"Матео, елиминирай Савиано. Махни му ескорта, ние плащаме за него\". Тогава Салвини отвърна: \"Не, нека Савиано да пребъде\".", "date": "2019.03.20", "title": "Салвини съди писател, нарекъл го \"министър на престъпността\" и палячо"}
{"url": "https://www.24chasa.bg/novini/article/7356565", "text": "Къщата на олигарха Николай Банев и съпругата му Евгения в Бояна бе обявена за публична продан от частен съдебен изпълнител. 5 788 107 лв. е началната цена на търга.  Имотът е 11 486 кв.м., а застроената площ - 685 кв. м., става ясно от обявлението. Разгърнатата застроена площ на сградата е 2868,92 кв. м. Преди имотът да бъде обявен за продан, вещо лице е направило оценка. В края на януари частни съдебни изпълнители влязоха с полиция в имението на Баневи, за да опишат къщата им. Повод за действията им тогава стана изпълнителен лист, издаден през 2018 г. от Софийския градски съд, за вземане от 102 000 лв. Фирма “М. ПЛОД.Б” ЕООД водела дело срещу “Партнърс комерс” на Баневи в арбитражния съд за заем от 15 000 лв. Заради неустойка, лихви и други разноски дългът надхвърлил 100 000 лв. В имението на Баневи има басейн, фитнес, сауна, вентилационна инсталация и др.  (Виж снимките). В обявлението на съдебния изпълнител е посочено, че общата разгърната квадратура на сградата /без покривните тераси/ е  3148,19 кв. м., а с покривните тераси е 3353,54 кв. м. Къщата има сутерен, партерен етаж и още два етажа над него. Само на етажа над партера има 6 самостоятелни апартамента с тераси.", "date": "2019.03.20", "title": "Продават на търг къщата на Баневи за 5,78 млн. лв. (Снимки)"}
{"url": "https://www.24chasa.bg/novini/article/7356707", "text": "Българският еврокомисар Мария Габриел заедно с комисар Джулиан Кинг представиха 18-ия доклад за сигурността, който дава яснота по отношение на постигнатите резултати и оставащите предизвикателства. Текстът включва и предложенията в областта на киберсигурността и борбата с дезинформацията онлайн. Публикуването на документа става по същото време, по което излиза и третият доклад за напредъка на платформите по приложение на мерките залегнали в кода за добри практики, съобщиха от пресцентъра на Европейската комисия. Платформите потвърдиха, че техните инструменти даващи по-голяма прозрачност на политическите реклами ще бъдат в действие преди европейските избори, каза Комисар Габриел и уточни, че очаква предоставяне на допълнителни данни, като например възможността за архивиране на информация с политически характер. „Това е конкретен и важен напредък и ще помогне на гражданите да бъдат информирани гласоподаватели по време на изборите. Но също така ще позволи на наблюдателите, журналисти, изследователи и проверители на факти да вършат тяхната работа по-добре“, заяви още Мария Габриел. Въпреки позитивния напредък са необходими допълнителни действия в няколко ключови направления, отбеляза европейския комисар. „Необходима е по-систематична информация за мерките касаещи контрола върху позиционирането на рекламите, както и за ефективността на предприетите мерки срещу ботовете и фалшивите акаунти. Платформите трябва да дадат на изследователите и на проверителите на факти достъп до информацията от публичните си страници, стриймването на живо и други услуги. Това е изключително важно. За съжаление, последният пример е от преди дни с трагичните събития в Нова Зеландия, посочи Мария Габриел. Тя настоя платформите да предоставят информация и за премахнати фалшиви акаунти. „Такъв достъп е необходим, за да имаме цялостна и независима картина на дезинформацията, отчитаща бъдещите насоки на развитие и тенденции. Трябва да сме сигурни, че инструментите, които са разработени и приложени от платформите, са достъпни във всичките 28 страни членки, а не само в част от тях, категоричен бе българският еврокомисар. Тя призова платформите за удвояване на усилията им и да предоставят списък с индикатори, които да измерват напредъка в работата им по приложение на кода за добри практики. Включването на повече организации, които да прилагат мерките за борба с дезинформацията, ще бъде ключов елемент от успеха на кодекса, подчерта Мария Габриел и прикани платформите да привлекат повече компании, които да се ангажират с кода. „Заплахите за вмешателство в обществения дебат и манипулиране на изборите са по-реални от всякога. Необходими са координирани усилия и обмен на информация между всички страни членки, както и използването на системата за ранно предупреждения, ако искаме да сме успешни срещу кибер заплахите и дезинформацията онлайн“, заключи Мария Габриел.", "date": "2019.03.20", "title": "Мария Габриел: Отчитаме напредък на платформите за борба с дезинформацията"}
{"url": "https://www.24chasa.bg/novini/article/7356717", "text": "Министърът на околната среда и горите Нено Димов в момента пътува от Добрич към Шабла,  . Сигнал, че водните нивото е спаднало с около метър и голяма част от плитчините на влажните зони реално са пресушени, е подаден от екип на Българското дружество за защита на птиците (БДЗП). По данни на природозащитниците до резкия спад се е стигнало след прокопаването на канал в пясъчните дюни. Разрешението за това е дадено след официално писмо от община Шабла, че има наводнени помещения в резиденция \"Шабла\". \"Каналът е широк 15-20 метра, което означава, че на практика не е имало реален контрол на изтичането на езерата, смятат от дружеството. Към момента този канал не е затворен и ландшафтът не е приведен в първоначалното му състояние. Изтичането е преустановено по естествен път поради изравняване на водните нива на езерата и на морето\", твърдят експертите. Освен това пожар е унищожил немалка част от тръстиките край брега на Шабленското езеро, където гнездят птици. Министър Ненов ще направи лична проверка на място и ще разговаря с експерти, за да установи дали нивото спаднало наистина драстично и има ли основания за опасенията на екологичните организации. Очаквайте подробности.", "date": "2019.03.20", "title": "Нено Димов пътува към Шабла за проверка на Шабленското езеро"}
{"url": "https://www.24chasa.bg/novini/article/7356722", "text": "Вицепремиерът и министър на външните работи Екатерина Захариева заминава на посещение в Япония от 21 до 25 март. В Токио Екатерина Захариева ще се срещне с външния министър Таро Коно и ще участва в Петата юбилейна Световната асамблея на жените. Това съобщиха от пресцентъра на Министерството на външните работи. Японска инициатива, Световната асамблея на жените е форум, който цели да подчертае ролята на жените в съвременния свят. Тази година Световната асамблея на жените ще дискутира ролята на жените в променящото се и високотехнологично общество, в управлението, в превенцията на конфликти и в регионалното развитие. За първи път тази година на форума са поканени жени-външни министри. Освен Екатерина Захариева в асамблеята ще участват върховния представител на ЕС по въпросите на външните работи и политиката за сигурност Федерика Могерини, бившият президент на Чили и върховен комисар на ООН за правата на човека Мишел Бачелет, носителките на Нобелова награда за мир Надя Мурад и Малала Юсуфзай, външните министри на Австрия, Гватемала, Доминиканската република, Панама, Суринам. Премиерът на Япония Шиндзо Абе ще даде специална гала-вечеря за жените-външни министри. В рамките на посещението си Екатерина Захариева ще се срещне и с първата жена губернатор на Токио Юрико Койке, с генералния директор на Японо-българската асоциация Акико Игая, с президента на Японската агенция за международно сътрудничество и ще награди петима японски граждани за принос в развитието на двустранните отношения. Това е първото посещение на Екатерина Захариева в Япония и първата двустранна визита на министър на външните работи на България от 2007 г. насам. Япония е традиционен и приоритетен партньор на България в Азиатско-Тихоокеанския регион. През 2019 г. двете страни отбелязват три важни годишнини: 80 г. от установяването на дипломатически отношения, 60 г. от тяхното възстановяване и 110 г. от началото на контактите между България и Япония.", "date": "2019.03.20", "title": "Екатерина Захариева заминава на посещение в Япония"}
{"url": "https://www.24chasa.bg/novini/article/7356741", "text": "Премиерът Бойко Борисов ще участва в редовното заседание на Европейския съвет, което ще се проведе на 21 и 22 март в Брюксел. В четвъртък държавните и правителствени ръководители във формат ЕС-27 ще проведат заседание за обсъждане на последните събития след нотификацията от Обединеното кралство съгласно член 50, съобщиха от пресцентъра на Министерски съвет. Преди да започне работната сесия на Съвета, министър-председателят Бойко Борисов и председателят на Европейския парламент Антонио Таяни ще открият изложбено пространство “Атанас Буров” в сградата на ЕП. За първи път в историята на институциите на ЕС част от Европейския парламент ще носи името на български общественик. Атанас Буров е европейски демократ и държавник, работил усилено за въвеждането на модерни за времето си европейски практики в България. Решението за именуването на част от централната сграда на ЕП в Брюксел на Атанас Буров бе одобрено от ръководството на Европейския парламент в края на миналата година по инициатива на български евродепутати. По време на официалната церемония ще бъде открит също бронзов бюст на Атанас Буров и паметна плоча за делото на българския общественик. На 22 март лидерите на страните членки ще се срещнат с министър-председателите на Исландия, Княжество Лихтенщайн и Кралство Норвегия за отбелязване на 25-годишнината от създаването на Европейското икономическо пространство. По-късно на втората работна сесия на Европейския съвет държавните и правителствени ръководители на ЕС ще обсъдят укрепването на европейската икономическа база, изменението на климата, предстоящата среща на върха ЕС-Китай, както и начините за борба с дезинформацията. В началото на заседанието се очаква президентът на Румъния, който представлява текущото ротационно председателство на Съвета на ЕС, да запознае лидерите с работата и напредъка по приоритетите на Румънското председателство.", "date": "2019.03.20", "title": "Борисов обсъжда Брекзит с останалите европейски лидери утре в Брюксел"}
{"url": "https://www.24chasa.bg/novini/article/7356745", "text": "Община Монтана е първата община с одобрен проект за подобряване качеството на въздуха по оперативна програма „Околна среда”. Това съобщи кметът Златко Живков след като подписа договор за изпълнението на проекта с министър на околната среда и водите Нено Димов. В следващите 52 месеца в града ще бъдат изпълнявани мерки за намаляване на вредните емисии във въздуха, резултат от основния източник на замърсяване с фини прахови частици и азотни оксиди – битовото отопление. Размерът на инвестицията, която е изцяло безвъзмездна европейска помощ е 10 милиона и 700 хиляди лева. Средствата да бъдат инвестирани в мерки за подпомагане на домакинствата да въведат екологични уреди и системи за отопление. Това е вторият проект по-който община Монтана ще работи за чистотата на въздуха. В края на миналата година стартира интегриран проект „Българските общини работят заедно за подобряване качеството на атмосферния въздух“ по програма „Лайф+” на Европейската комисия. В него община Монтана е партньор с още пет общини София, Бургас, Велико Търново, Русе и Стара Загора. Водеща е столична община. По този проект община Монтана трябва да усвои в следващите шест години 892 637 евро. Фазите, през които ще премине, са три. В първата от 15 месеца ще бъде направено проучване, анкетиране, анализи и уточнени зоните с най-голямо замърсяване на въздуха. Планирана е и информационна кампания. През втората фаза, също 15 месеца, ще се проведе експериментален тест с 50 домакинства, на база на който ще се определи ефекта от мерките. В третата фаза от 42 месеца ще бъдат финансирани 478 домакинства за подмяна на отоплителните уреди с нови, по-екологични.", "date": "2019.03.20", "title": "Европа инвестира 10,7 милиона лева за по-чист въздух в Монтана"}
{"url": "https://www.24chasa.bg/novini/article/7356758", "text": "Апелативната камара на Международния остатъчен механизъм в Хага увеличи днес присъдата на бившия президент на босненската Република Сръбска Радован Караджич от 40 години на доживотен затвор за геноцид в Сребреница, престъпления срещу човечеството и нарушаване на законите и обичаите за водене на война, съобщи сръбската телевизия РТС. Радован Караджич бе осъден от Международния трибунал за военните престъпления в бивша Югославия през март 2016 г., но и обвинението, и защитата обжалваха присъдата, предава БТА. Радован Караджич изпитва \"морална отговорност\", но не и \"лична криминална отговорност\" за военни престъпления, каза адвокатът му. Апелативната камара се съгласи с прокуратурата, че присъдата от 40 години затвор е неадекватна с оглед на тежестта на престъпленията, в които е обвинен Караджич, и че наказанието е неразумно и несправедливо, каза при произнасяне на решението на съда датският съдия Ван Йосен. Международният остатъчен механизъм, който бе създаден да довърши делата на Международния трибунал след изтичане на мандата му, отхвърли всички елементи от жалбата на Радован Караджич във връзка с нападенията над Сараево и Сребреница. Съдия Ван Йосен каза, че защитата не е успяла да докаже, че Караджич не е виновен за обстрела на пазара Маркале в Сараево, нито за тероризирането на жителите на босненската столица с дълготрайни артилерийски и снайперистки нападения по време на 44-месечната обсада на града. Защитата не е успяла да докаже, че трибуналът е направил грешни заключения в присъдата, в която Караджич е осъден за престъпления в 20 общини в Босна, каза още Ван Йосен. Апелативната камара отхвърли и жалбата на защитата, че съдебният процес е бил несправедлив. Международният трибунал осъди Караджич през март 2016 г. на 40 години затвор по 10 от общо 11 обвинения, включително геноцид, престъпления срещу човечеството и военни престъпления по време на босненската война през 1992-95 г. Караджич бе оправдан само по обвинението в геноцид в седем босненски общини /Братунац, Приедор, Власеница, Зворник, Сански мост, Фоча, Ключ/. Апелативната камара потвърди днес, че Караджич не е виновен за геноцид в седемте общини. Днешната присъда не подлежи на обжалване.", "date": "2019.03.20", "title": "Радован Караджич осъден доживот"}
{"url": "https://www.24chasa.bg/novini/article/7356756", "text": "Жител на Великобритания спечели 71 милиона британски лири от лотарията \"Евромилиони\", предаде ТАСС като цитира британски медии. Така той стана един от най-големите победители в лотарията на територията на Обединеното кралство. Щастливецът е 58-годишният заводски работник Ед Гудчайлд, предаде БТА.  \"Повече няма да работя на смени - каза той. - Искам да пътувам, да си купя нов прекрасен дом, да присъствам на най-добрите спортни състезания.\" Този път печеливш се оказал един-единствен билет, което означава, че печалбата няма да бъде разделена между няколко участници в тиража. Печелившият билет е купен в Херефорд в графство Херефордшър. Притежателят на билета спечели 15-ия по значимост джакпот в историята на лотарията във Великобритания. Най-голямата печалба от лотарията - 160 милиона британски лири, в кралството спечели през 2011 г. семейство Колин и Кристин Уиър от Шотландия.", "date": "2019.03.20", "title": "Мъж спечели 71 милиона британски лири \nот лотарията \"Евромилиони\""}
{"url": "https://www.24chasa.bg/novini/article/7356776", "text": "Фармацевтичният концерт „Байер“ загуби делото в САЩ, което болен от рак мъж поведе срещу него, обвинявайки го, че се е разболял заради употреба на произвеждания от германския гигант унищожител на плевели „Раундъп“. Съдът постанови, че глифозатът, който е основната съставка на „Раундъп“ е един от главните фактори, които могат да са причина за възникването на рак. Новината от САЩ стана причина за истинска катастрофа на борсите. Само за един предиобед акциите на „Байер“ се сринаха с 12 процента. Това е втори удар за „Байер“, след като миналата година съд в САЩ присъди обезщетение от 289 милиона долара на болния от рак Дюейн Джонсън. Парите трябва да плати „Байер“ и купеният от него „Монсанто“. Делото на болния обвинител сега – Ед Хардеман, се провежда в две части. В първата трябваше да се реши дали „Раундъп“ е една от причините за рака на лимфните възли, от който се е разболял обвинителят. След като съдебните заседали отсякоха с „да“, започва втората част на процеса. В нея трябва да стане ясно дали „Байер“ е знаел за последствията за здравето при използване на препарати с глифозат и ако да, нарочно ли това е премълчано. За втората част на процеса към обвинението на Хардеман се прибавят и обвиненията на още 11200 тъжители. „Байер“ обяви, че е разочарован от присъдата и продължава да смята, че има научни доказателства за това, че базираните на глифозат хербициди не причиняват рак.", "date": "2019.03.20", "title": "Съдът в САЩ: „Раундъп“ причинява рак"}
{"url": "https://www.24chasa.bg/novini/article/7356755", "text": "Окръжна прокуратура – Сандански е внесла за разглеждане в съда обвинителен акт срещу Б. Г. за отправена от него заплаха за убийство спрямо две лица. Обвиняемият Г. е осъждан многократно за престъпление против личността на гражданите. Той бил в конфликт с живущи в съседство брат и сестра – Ж. С. и В. С., в с. Хотово, община Сандански. Повод за това станало отглеждане на животни, като Г. многократно отправял молби за преместването им поради лошата миризма, които били игнорирани. Вечерта на 7 април 2018 г. обвиняемият употребил алкохол и в това състояние решил да потърси сметка от комшиите си. Той прескочил портата на двора на къщата им и започнал да събаря всичко, което виждал пред себе си. Викал и предприел разрушаване на навеса, където се отглеждали животните. Докато обикалял в чуждия двор намерил нож и го взел. Братът и сестрата чули шума и излезли на двора, където видели обвиняемия Г., размахващ нож. Той ги заплашил с думи: \"Ще ви избия. Ще ви заколя. Ще ви убия. Ще ви подпаля, боклуци\". Те знаели, че Б.Г. е много агресивен и конфликтен и изпитали основателен страх, че е способен да изпълни заканите си. Бил подаден сигнал на телефон за спешни случаи 112, след което на място пристигнали служители на РУ гр. Сандански. Предстои делото да продължи в съда.", "date": "2019.03.20", "title": "Съдят мъж, заплашил с убийство съседи заради воня от животни"}
{"url": "https://www.24chasa.bg/novini/article/7356779", "text": "Управляващото в Италия Движение \"Пет звезди\" (ДПЗ) бе разтърсено от крупен скандал, след като една от главните му фигури в местната власт в столицата Рим бе арестувана по обвинение в корупция, предаде ДПА. Марчело Де Вито, председател на общинския съвет в Рим, е обвинен във вземане на подкупи от предприемачи срещу издаването на разрешения за реализиране на големи строителни проекти, предаде БТА. Лидерът на ДПЗ, вицепремиерът Луиджи Ди Майо, веднага изключи 45-годишния Де Вито от партията. Обвиненията срещу шефа на общинския съвет в Рим са \"сериозни и срамни\", написа Ди Майо във Фейсбук. \"Никаква пощада. Няма място за корупция в Рим. По този въпрос не може да има никакво двусмислие\", написа в същата социална мрежа кметицата на столицата Вирджния Раджи. Когато тя бе избрана през 2016 г., поддръжниците й скандираха \"Честност! Честност!\" След тази историческа победа Раджи положи много усилия да се справи със сметосъбирането, с проблемите на обществения транспорт и с други тежки проблеми на италианската столица. Това я изправи пред вътрешни свади и уволнения в нейната администрация, припомня ДПА. Агенция АНСА цитира документи от съдебното разследване, според които Де Вито е вземал пари от братята Тоти - известни изпълнители на крупни градски проекти - в замяна на подкрепа за техните планове да преустроят бивш пазар в района Остиенсе. Арестът на Марчело Де Вито идва броени дни преди планираното посещение на папа Франциск в римското кметство, където председателят на общинския съвет трябваше да го приветства като почетен гост.", "date": "2019.03.20", "title": "Арестуваха председателя на общинския \nсъвет в Рим за корупция"}
{"url": "https://www.24chasa.bg/novini/article/7356775", "text": "Сливенският окръжен съд постанови присъда от три години затвор на мъж за държане на наркотици, материали за производството им, както и за притежание на археологически ценности. Това съобщиха от Окръжната прокуратура в областния град. Подсъдимият Мартин Б. е признал вината си за това, че на 3 декември 2018 г. в Сливен, при условията на опасен рецидив, без надлежно разрешително, произвел и държал с цел разпространение метамфетамин на стойност 2306 лв. Той е признал вината си и за това, че на същата дата и място, без надлежно разрешително, държал прекурсори и материали за производство на метамфетамин. Мъжът е имал и археологически обекти - една сребърна и две бронзови монети, които не са идентифицирани и регистрирани по законовия ред. Постановеното наказание, което е общо за трите престъпни деяния, ще бъде изтърпяно при първоначален строг режим в затвор. На Мартин Б. е наложена и глоба в размер на 10 000 лева. Споразумението, което е одобрено от Окръжния съд в Сливен, има силата на осъдителна присъда.", "date": "2019.03.20", "title": "Осъдиха рецидивист от Сливен на три години затвор за наркотици"}
{"url": "https://www.24chasa.bg/novini/article/7356791", "text": "Президентът на САЩ Доналд Тръмп насочи вчера гнева си срещу големите социални мрежи, заявявайки, че те имат пристрастно отношение към републиканците, и ги атакува със същата жар, с каквато напада и голяма част от останалите медии, предаде БТА.  Фокусирането на Тръмп върху социалните мрежи започна с пост в Туитър във вторник сутринта и продължи на пресконференцията с бразилския президент Жаир Болсонаро, на която той се зарадва, че десният лидер на Бразилия използва неговата запазена марка \"фалшиви новини\". Президентът на САЩ изрази своето недоволство от социалните мрежи, след като прекара голяма част от миналия уикенд в Туитър, където на мушката му попаднаха редица мишени, включително покойният сенатор Джон Маккейн от Аризона, компанията \"Дженерал мотърс\" и телевизионното предаване \"Събота вечер на живо\" (Saturday Night Live). \"Изглежда ако са консерватори, ако са републиканци, ако са от определена група, има дискриминация и то голяма дискриминация\", каза Тръмп за технологичните гиганти. \"Безусловно, виждам това в Туитър и Фейсбук\", добави той. Макар че някои директори на технологичните компании наистина да имат либерален уклон, те отдавна твърдят, че в продуктите им няма политически пристрастия. Вчера Туитър оспори изявлението на президента, като говорителка на компанията заяви, че правилата на Туитър се прилагат \"безпристрастно за всички потребители, без значение от произхода или политическата им принадлежност\". Тръмп направи изказването си в отговор на въпрос дали би внесъл законодателно предложение социалните мрежи да носят отговорност за съдържанието в платформите си. Тръмп и някои негови привърженици отдавна обвиняват компаниите от Силициевата долина, че са пристрастни към тях. \"Ще трябва да направим нещо. Казвам ви, имам милиони последователи в Туитър и вече не е както преди\", заяви Тръмп. \"Случват се разни неща. Премахват се имена. Хората не могат да се свържат\", посочи той. След изборите през 2016 г., когато бяха изиграни от руски агенти, искащи да всеят разногласия сред американските избиратели, социалните мрежи понесоха значителни критики. Технологичните гиганти хвърлиха милиони долари, ангажираха десетки хиляди служители и направиха, по думите им, всичко възможно от технологична гледна точка, за да се борят с фалшивите новини, пропагандата и речта на омразата, които получиха разпространение в дигиталните им платформи. Консерваторите недоволстват, че тези стъпки са несъразмерно насочени срещу тяхната част от политическия спектър. Тази седмица директорът на Белия дом за социалните мрежи Дан Скавино помести съобщение в профила си във Фейсбук, че временно е бил блокиран и не е можел да публикува коментари. Тръмп написа в Туитър, че ще провери този случай. Фейсбук излезе с изявление, в което посочва, че е във връзка със Скавино. Компанията обяснява, че въведените от нея ограничения срещу автоматизираните ботове могат да имат неволни последствия и за реални хора като Скавино, но като цяло според социалната мрежа в такива случаи ограниченията продължавали не повече от час-два. \"Във връзка сме с него и му се извинихме за неудобството\", заяви Фейсбук. Членът на Камарата на представителите Девин Нунес, републиканец от Калифорния, съди Туитър и няколко от потребителите на социалната мрежа за над 250 милиона долара за клевета и престъпно нехайство. В иска, който беше внесен в понеделник в щата Вирджиния, има обвинения срещу Туитър, че \"съзнателно приема и печели от съдържание, което очевидно е обидно, насажда омраза и оклеветява\". В иска на Нунес социалната мрежа е обвинена и че цензурира \"гледни точки, с които не е съгласна\", и че прилага \"забрана в сянка\" срещу консерваторите. Т. нар. \"забрана в сянка\" (shadow-banning) позволява потребителите да публикуват свободно - но никой друг да не вижда съобщенията им. Социалната мрежа Туитър отрича да е правила това, но някои консерватори остават убедени в обратното. По-рано вчера Тръмп написа в Туитър, че \"Фейсбук, Гугъл и Туитър, да не говорим за корумпираните медии, са толкова много на страната радикалните леви демократи\". Той каза на последователите си да не се страхуват. \"Така или иначе ще спечелим, както направихме и преди!\", добави президентът. На пресконференцията си Тръмп заяви с ирония, без да представи доказателства или да цитира конкретни имена, че \"директорите на различните компании\" изпитват омраза към \"определена група хора, които изглежда са на власт и които изглежда спечелиха изборите\". \"Така че нещо става с тези групи хора, които ръководят Фейсбук, Гугъл и Туитър, и смятам, че трябва да разплетем това докрай\", добави той.", "date": "2019.03.20", "title": "Тръмп: Социалните мрежи дискриминират \nконсерваторите"}
{"url": "https://www.24chasa.bg/novini/article/7356792", "text": "Испанският министър на външните работи Жозеп Борел заяви днес, че постигането на споразумение в рамките на ЕС за това срокът за Брекзит да бъде продължен може да стане факт единствено следващата седмица, тоест точно преди датата 29 март, когато е планирано Великобритания да напусне съюза, предаде Ройтерс. \"Знаете, че в Европа винаги постигаме решение в последната минута\", каза Борел пред агенцията. Той добави, че \"следващата седмица ще има още един повод да бъде взето окончателното решение\", предава БТА. По думите на Борел какво ще стане в крайна сметка зависи от това какво ще каже британският премиер Тереза Мей на срещата на върха на ЕС утре. \"Може би утрешният ден няма да бъде достатъчен и трябва да прескочим до непосредствено преди крайния срок\", каза той. Борел заяви това малко преди Мей да поиска днес тримесечно отлагане Брекзит, след като не успя да прокара ратифицирането на споразумението си с ЕС в британския парламент. Испания е \"готова да даде повече време\" на Великобритания, каза испанският външен министър. Той отбеляза също, че Мадрид ще търси всякакви възможности да бъде избегнат Брекзит без сделка. \"Честно казано, ще бъде много разочароващо да не успеем да постигнем (споразумение)\", заяви той.", "date": "2019.03.20", "title": "Испания: Споразумението за отлагане на Брекзит може да стане факт след седмица"}
{"url": "https://www.24chasa.bg/novini/article/7356771", "text": "Проект за промени в Правилника за прилагане на Закона за семейни помощи за деца предвижда да се намали административната тежест при кандидатстване за семейни помощи за деца. Това съобщиха от пресцентъра на Министерството на труда и социалната политика /МТСП/ след публикуването на проекта за обществено обсъждане. Облекчението предвижда при кандидатстване родителите да представят по-малко документи, тъй като останалите ще бъдат достъпни по служебен път от институциите. Няма да се изискват вече служебна бележка за извършени имунизации и профилактични прегледи при отпускане на месечни помощи за отглеждане на дете до завършване на средно образование, но не повече от 20-годишна възраст. Същото ще важи и при кандидатстване за месечни помощи за отглеждане на дете до навършване на една година и за месечни помощи за дете без право на наследствена пенсия от починал родител. Предлага се да отпадне представянето на експертно решение на ТЕЛК и НЕЛК при отпускане на помощи за дете с трайни увреждания. Според предлаганите промени майките студентки, които също са и осиновители, вече няма да се налага да представят уверение от университета за редовна форма на обучение при кандидатстване за еднократна помощ за отглеждане на дете. Предлагат се и промени в Наредбата за условията и реда за кандидатстване, подбор и утвърждаване на приемни семейства и настаняване на деца в тях, както и в Наредбата за условията и реда за водене и съхраняване на регистрите за пълно осиновяване. С тях се предвижда кандидат осиновителите, които са български граждани да не представят свидетелство за съдимост и документ, удостоверяващ липса на образувано наказателно производство за умишлено престъпление от общ характер. Те ще се изискват по служебен път от дирекциите по социално подпомагане.", "date": "2019.03.20", "title": "Предлагат да се кандидатства с по-малко документи за семейни помощи за деца"}
{"url": "https://www.24chasa.bg/novini/article/7356795", "text": "Франция заяви, че Европейският съюз не може да одобри автоматично отлагане на Брекзит, както пожела по-рано днес британският премиер Тереза Мей, предаде Ройтерс. Мей поиска кратко забавяне на излизането на Великобритания от ЕС до 30 юни. \"Позицията на Франция е много проста - британският премиер трябва да ни обясни колко дълго и за какво иска отлагане и да ни предостави гаранции\", каза говорителят на френското правителство Бенжамен Гриво. Той предупреди, че \"отлагането обаче не е нито автоматично, нито сигурно\", предава БТА. Германия приветства искането на Великобритания за отсрочка, предаде ТАСС, като цитира правителствения говорител Щефен Зайберт. По думите му на срещата на върха на ЕС утре този въпрос ще бъде обсъден подробно. Той обаче не прогнозира дали тогава ще има конкретен резултат. Чешкият премиер Андрей Бабиш каза, че неговата страна ще подкрепи искането на Великобритания за отсрочване на датата за излизане от ЕС, предаде Асошиейтед прес. Пред депутати в парламента Бабиш заявил, че Брекзит без сделка ще бъде най-лошият възможен изход и че най-доброто решение би било организирането на втори референдум във Великобритания, резултатът от който да остави страната в ЕС. Бабиш е заявил още, че гласоподавателите на референдума за Брекзит преди три години са били повлияни от \"дезинформация\".", "date": "2019.03.20", "title": "Германия и Чехия подкрепят искането за  отсрочка на Брекзит, Франция иска обяснение"}
{"url": "https://www.24chasa.bg/novini/article/7356343", "text": "Правителството утвърди Меморандум за разбирателство между Министерство на околната среда и водите на Република България и Министерство на защитата на околната среда на Република Сърбия. Целта на документа е да подпомогне Република Сърбия в процеса на европейска интеграция, в т.ч. хармонизиране на законодателството в областта на околната среда и климата с aquis communataire и усвояване на предприсъединителните фондове на ЕС. Двете министерства ще си сътрудничат по редица екологични политики като: опазване чистотата на въздуха, предотвратяване на замърсявания, управление и опазване на водните ресурси, управление на отпадъците, опазване на почвите, опазване на природата и природните ресурси, изменение на климата, действия при аварийни трансгранични замърсявания на околната среда, екологично образование и др. Страните ще си сътрудничат чрез организиране на срещи на ниво експерти и длъжностни лица, организиране на симпозиуми, конференции, семинари, консултации и обучения по теми от взаимен интерес, разработване и изпълнение на съвместни проекти, обмен на информация, сключване на споразумения/декларации за сътрудничество в конкретна област. В документа е предвидено разработване и приемане на Двугодишна програма, която да съдържа конкретни разработки на дейностите по сътрудничеството. С Меморандума за разбирателство се създава Смесена комисия за сътрудничество в областта на опазването на околната среда.", "date": "2019.03.20", "title": "България и Сърбия ще работят заедно в сферата на околната среда"}
{"url": "https://www.24chasa.bg/novini/article/7356347", "text": "Поради наложените стопроцентни увеличения на митата за стоките от Сърбия и Босна и Херцеговина печалби реализира Албания, която само през февруари тази година изнесе в Косово с 61,2 процента повече стоки в сравнение със същия месец на миналата година, пише прищинският вестник \"Коха\", цитиран от Танюг. Пласирането на албански стоки на пазара в Косово през изминалите два месеца тази година се е увеличило средно с 18, 7 процента, предаде БТА. Албанският институт за статистика /ИНСТАТ/ съобщи, че през февруари Албания е отбелязала най-голям растеж на износа в Косово /61,2 процента/, в Германия /7,2 процента/ и Гърция /2,3 процента/ в сравнение със същия месец на миналата година. Посочва се, че през същия месец Албания е реализирала на пазара на Косово стоки на обща стойност 15,7 милиона евро, което е увеличение в сравнение с 9,75 милиона евро през същия месец на миналата година. Най-голям спад в износа Албания е отбелязала спрямо Италия /- 4,1 процента/, Испания /-22,9 процента/ и САЩ /- 16,1 процента/.", "date": "2019.03.20", "title": "Албания е увеличила износа си в Косово с 61,2 процента"}
{"url": "https://www.24chasa.bg/novini/article/7356362", "text": "Британският премиер Тереза Мей е потърсила днес по телефона председателя на Европейската комисия Жан-Клод Юнкер. Това съобщи говорител на комисията, предава БТА. Мей говорила за последните събития около намерението на Великобритания да напусне ЕС. Тя попитала как най-добре да подходи при утрешното заседание на Европейския съвет. Разговорите продължават, добави говорителят. Еврокомисарите днес са били запознати от главния преговарящ на ЕС Мишел Барние с обстановката около британското оттегляне. ЕК е обсъдила подготовката за раздяла с Великобритания без споразумение, посочи говорителят.", "date": "2019.03.20", "title": "Юнкер и Мей са говорили по телефона, разговорите продължават"}
{"url": "https://www.24chasa.bg/novini/article/7356369", "text": "„СПМ България“ ООД ще търси и проучва за нефт и природен газ в площ „Блок 1-25 Враца- запад“, реши правителството. Дружеството ще вложи в проучванията 7.4 млн. евро без ДДС и ще заплати на държавата бонус в размер на 210 хил. евро без ДДС при подписване на договора за търсене и проучване в площта, разположена на територията на Северозападна България. Предложената работна програма на компанията включва 2-D и 3-D сеизмични проучвания, както и мерки за опазване на околната среда, човешкото здраве и културните ценности. Разрешението за търсене и проучване се предоставя за срок от 5 години.", "date": "2019.03.20", "title": "„СПМ България“ ООД ще търси нефт и природен газ в площ „Блок 1-25 Враца- запад“"}
{"url": "https://www.24chasa.bg/novini/article/7356374", "text": "България споделя позицията на много държави-членки от ЕС, които смятат че дезинформацията е едно от най-сериозните предизвикателства в сферата на сигурността и е за координиран отговор спрямо кампаниите на дезинформация. Това е част от българската позиция за заседанието на Европейския съвет на 21-22 март, одобрена днес от Министерския съвет. Освен противодействието на дезинформацията в Брюксел лидерите от ЕС ще обсъдят Единния пазар, изменението на климата и подготовката на Срещата на върха ЕС - Китай. България подкрепя провеждането на задълбочена дискусия на лидерите относно бъдещото развитие на Единния пазар с фокус върху индустриалната политика. По повод обсъжданата Дългосрочна стратегия по климата на ЕС до 2050 г. и нейното значение за бъдещето на Европа, България е на мнение, че трябва да се състои всеобхватна дискусия в търсене на широка подкрепа от гражданите на Съюза и от всички сектори на икономиката. България подкрепя прагматичен и балансиран подход в отношенията с Китай, основан на реципрочност, откритост и конструктивно управление на различията. По време на заседанието Румънското председателство на Съвета на ЕС ще информира относно напредъка в работата по Многогодишната финансова рамка и по темата за миграцията. На днешното правителствено заседание беше одобрена и българската позиция за заседанието на Европейския съвет по чл. 50., на което лидерите ще обсъдят актуалното състояние на преговорите с Великобритания.", "date": "2019.03.20", "title": "България е за координиран отговор срещу кампаниите за дезинформация в ЕС"}
{"url": "https://www.24chasa.bg/novini/article/7356345", "text": "Турският президент Реджеп Тайип Ердоган похвали новозеландския премиер Джасинда Ардърн в статия във в. \"Вашингтон пост\", предаде ДПА. Всички западни лидери трябва да се учат от смелостта, лидерските умения и искреността на новозеландския премиер Джасинда Ардърн и да приемат мюсюлманите, живеещи в техните страни, написа Ердоган, цитиран от БТА. Турският президент посочи още, че не вижда разлика между организаторите на терористичното нападение в Нова Зеландия (на 15 март) и бойците от групировката \"Ислямска държава\". Той призова тероризмът да не се свързва с определена религия.", "date": "2019.03.20", "title": "Ердоган: Всички западни лидери трябва да се учат от смелостта на новозеландския премиер"}
{"url": "https://www.24chasa.bg/novini/article/7356358", "text": "Нурсултан Назарбаев се оттегли от поста президент на Казахстан и посочи приемник. След три месеца се навършват 30 години, откакто Назарбаев оглави тогавашната социалистическа република в състава на Съветския съюз - но \"епохата на Нурсултан\" все още не е приключила и днес. Елбасъ ще ръководи страната и занапред. \"Взех решение да прекратя пълномощията си като президент. Тази година се навършват 30 години, откакто заемам този най-висок пост. Народът ми даде възможност да стана първият президент на независим Казахстан (. . .) Това е щастие - да си президент на такава страна. Служих ви честно и предано\" - така 78-годишният Назарбаев заяви пред сънародниците си, че излиза в оставка. Още в четвъртък председателят на казахстанския Сенат Касим-Жомарт Токаев положи клетва като и. д. президент на страната. А след година, през април 2020 г. ще се състоят и поредните избори - със сигурност ще ги спечели Токаев, за когото Назарбаев каза: \"Той е човек честен, отговорен и добросъвестен ( . . .); вярвам, че точно Токаев е човекът, на когото можем да поверим управлението на Казахстан\". Назарбаев бе оглавявал Казахстан от 22 юни 1989 г. - отначало като първи секретар на ЦК на компартията на Казахстан (пост, заеман трийсетина години преди него от Леонид Брежнев), после като президент на съюзната република, а от края на 1991 г., след разпадането на СССР, вече като глава на независима държава, - затова оставката му предизвика буря от емоции в Русия. Как тъй лидерът на най-близката съюзничка на Русия, участничка в Евразийския съюз, напуска президентския пост, какво ще стане сега с Казахстан? Още повече че там живеят 3,5 милиона руснаци - една пета от населението на страната. \"Губим Казахстан, на власт ще дойдат ислямисти, ще има майдан, страната ще падне в ръцете на Китай, не - на САЩ\" - какви ли не ужасии ще четем по вестници и социални мрежи. Неслучайно обаче Нурсултан Абишевич Назарбаев е не само най-дълго управлявалият ръководител в постсъветското пространство, но и най-мъдрият - затова в Казахстан няма да има никакви трусове след 20 април. Поне защото Назарбаев напуска президентския пост - но не и властта. Той самият го посочва пределно ясно в обръщението си: \"Както знаете, законът у нас ми отрежда статута на Първи Президент - Елбасъ (Лидер на нацията). Оставам председател на Съвета за сигурност, орган със сериозни пълномощия. Оставам председател на партията \"Нур Отан\", член на Конституционния съвет. Сиреч оставам с вас. Грижите на страната и народа остават мои грижи\". Значи Назарбаев ще ръководи Казахстан и занапред - вече не като президент, а с оглед своя статут на национален лидер, подкрепен и с водещата позиция в Съвета за сигурност, и с председателското място в управляващата партия. В ръцете на Назарбаев остават всички лостове на властта - и формалните, и още по-важно, неформалните. Назарбаев впрочем създаде независим Казахстан пряко воля, защото бе сред тези, които се обявиха срещу разтурянето на Съветския съюз; той ще управлява страната и занапред. Толкова години, колкото Бог му даде. Каква е тогава целта на оставката? Назарбаев отново заявява съвсем открито: \"Като основател на независимата казахстанска държава виждам бъдещата си задача в това да осигуря поемането на властта от ново поколение ръководители, които да продължат преобразованията в страната\". При все че конституцията неотдавна бе променена и засили ролята на парламента, нищо не подсказва, че Назарбаев иска да остави след себе си някакво колективно ръководство. Първо, то би било съвсем неефективно (както сочат куп примери и в нашата, и в световната история) и може да е само преходно (но с риск да предизвика бунтове, още повече в страна като Казахстан); второ, изобщо не отговаря на източната и по-специално на тюркската традиция. Назарбаев естествено иска да засили разделението на властите и да укрепи институциите, регулиращи силовия баланс в клановото казахско общество. Но същевременно и да отгледа приемник, който да поеме цялата власт след смъртта на Елбасъ. Едва ли ще избере за целта Касим-Жомарт Токаев, който ще оглави страната през следващите шест години (година преди изборите и още пет след тях) - днес този дипломат от кариерата е на 65 години и ако предположим, че Назарбаев има още 5-10 години живот, е трудно да си представим, че би желал да остави страната на човек над 70-те. Самият Назарбаев оглави Казахстан като 48-годишен и ще си подбере приемник сред политиците извън пенсионна възраст. Нищо чудно да предпочете свой роднина, което напълно се вписва в азиатския (и не само ) модел за преход на властта. Макар че едва ли би се спрял на дъщеря си Дарига. За Русия е извънредно важен курсът на Казахстан към създаване и укрепване на Евразийския съюз. И няма никакви съмнения, че Назарбаев ще го следва и като \"баща на нацията\". Той се стреми Казахстан да запази своята независимост и след смъртта му. А тя е застрашена от две неща. Първо, от жестока борба за власт между различните кланове в казахското общество. Теоретично тя би могла да разкъса държавата, създадена от Назарбаев, и да я обрече на подялба между съседите й. Второ, от присъединяване на Казахстан - пълно или частично, към Русия: било вследствие на вълнения покрай борби за власт в страната, било заради процесите на интеграция и централизация в Евразийския съюз, които постепенно да разтворят в него средноазиатската страна. И двете заплахи са неактуални, докато Назарбаев е жив - стремежът му е да не станат реалност и при неговия приемник. Русия не желае да погълне, камо ли да дестабилизира Казахстан - за нас важното е казахстанските елити да имат нагласа за опазване и развитие на все по-тесните икономически, политически, културни и човешки връзки между двете страни, за укрепване на Евразийския съюз като нова форма на общност между нашите народи. Което е особено важно с оглед наличието на многомилионно руско малцинство в Казахстан и поради факта, че Северен Казахстан е бил усвоен и заселен от руснаци. Тесният съюз и интеграцията между двете държави са безалтернативен курс за всеки казахстански ръководител, желаещ мир и процъфтяване на страната си. Нурсултан Назарбаев със сигурност ще положи всички усилия да предаде след време властта на ново поколение от казахстанския елит - формирано от него самия и имащо точно такава нагласа. (От БТА)", "date": "2019.03.20", "title": "Назарбаев ще бъде нещо повече от президент на Казахстан"}
{"url": "https://www.24chasa.bg/novini/article/7356378", "text": "Правителството одобри План за действие на Българо-египетски бизнес съвет, който ще се провежда веднъж годишно. Съпредседател на Съвета от българска страна ще бъде заместник-министърът на икономиката Александър Манолев. По време на срещите ще бъдат обсъждани въпроси, свързани с идентифициране на нови възможности за развитие на двустранните икономически отношения, разработване на предложения за подобряване на бизнес средата, разширяване на мрежата от български и египетски компании, работещи заедно, включително чрез организиране на бизнес мисии, форуми и инвестиционни семинари в България и Египет и др. Целта на тази нова платформа за диалог е да допринесе за по-нататъшния обмен на информация и опит между двете страни в икономическата сфера. Ще бъдат обсъдени и мерки за привличане на египетски инвестиции в България и създаване на конкретни бизнес контакти и партньорства между компании от двете страни. Правителството одобри също така проект на Спогодба за въздушен транспорт между България и Египет като основа за водене на преговори. С новата спогодба ще се замени съществуващата от 1959 г. и ще се актуализира правната основа на двустранното сътрудничество в областта на въздушния транспорт. Документът включва комплекс от правни положения, предоставящи на превозвачите по-големи възможности за достъп до пазари. Прилагането им ще има положителен ефект за намаляването на ограниченията по маршрутите, гъвкавостта при ценообразуването, общото намаление на експлоатационните разходи и възможности за коопериране между превозвачите.", "date": "2019.03.20", "title": "Създава се платформа за делово сътрудничество между България и Египет"}
{"url": "https://www.24chasa.bg/novini/article/7356363", "text": "Председателят на Народното събрание Цвета Караянчева и председателят на Комисията по здравеопазването Даниела Дариткова се срещнаха с ръководството на Българската асоциация на професионалистите по здравни грижи. Те представиха пред председателя на българския парламент свое отворено писмо във връзка с ескалацията на спонтанни протести на професионалистите по здравни грижи. В писмото си настояват за диалог и намиране на политическо съгласие за достойни възнаграждения, добри условия на труд, професионална квалификация и кариерно израстване. От страна на ръководството на асоциацията заявиха, че са готови да бъдат полезни в тази ситуация и призоваха държавата да влезе в ролята на регулатор, съобщиха от пресцентъра на Народното събрание. На срещата беше споделено мнението, че отговорността за решаването на част от проблемите е на ръководствата на съответните лечебни заведения и че е възможно да се търсят по места работещи решения. От страна на Народното събрание беше изразена готовност за продължаващ диалог по проблемни теми в сектор здравеопазване. Обсъдена беше и идеята за създаване на единен стандарт, според който формирането на заплатите да става според професионалните отговорности.", "date": "2019.03.20", "title": "Караянчева и Дариткова обсъдиха с лекари спонтанните протести"}
{"url": "https://www.24chasa.bg/novini/article/7356384", "text": "Учени в югозападната китайска провинция Юнан са клонирали наричаното Шерлок Холмс на полицейските кучета в програма, с която се надяват да намалят времето за обучение на животните в органите на реда, писа в. „Гардиън“. Кучето Кунсюн е клонирано от полицейско куче от базираната в Пекин биотехнологична компания „Шиноген“ и Селскостопанския университет в Юнан с подкрепата на министерството на обществената сигурност, съобщи държавният в. „Глобал таймс“. „Шиноген“ се надява да започне „серийно производство“ на клонинги, заяви зам.-шефът на компанията Чжао Цзянпин, който допълни, че най-голямо препятствие за постигането на тази цел остава високата стойност, предава  . Кунсюн вече е на три месеца и ще премине обучение за откриване на наркотици, търсене на доказателства и опазване на реда. Ще застъпи на служба, когато стане на 10 месеца. Обикновено обучението отнема около 5 години и излиза поне 500 000 юана (65 700 евро), без да има гаранции за успех. „Глобал таймс“ не уточнява колко излиза клонирането на куче. Южнокорейски учени създадоха първото клонирано куче през 2005 г., а две години по-късно митницата в страната нае клониран лабрадор да търсене на наркотици.", "date": "2019.03.20", "title": "Китай клонира своя кучешки Шерлок Холмс"}
{"url": "https://www.24chasa.bg/novini/article/7356425", "text": "Няма никаква договорка с никого за апартамента ми. Няма нищо, което да е незаконно. Това каза лидерът на парламентарната група на ГЕРБ Цветан Цветанов пред журналисти днес. Поводът е появилата се в медиите информация, че в същия ден, в който е прехвърлил двата си апартамента на строителна фирма, за да вземе един по-голям, те са били купени от негов служител. Този човек не е служител на ГЕРБ, отсече Цветанов. И подчерта, че всички негови сделки са направени по българското законодателство и по банков път. Минах през същото нещо през 2013 г. Знаете каква беше истерията. Минал съм през всички видове проверки. Нямам притеснение от нищо. Аз съм изряден български гражданин, категоричен бе шефът на депутатите от ГЕРБ.", "date": "2019.03.20", "title": "Цветанов: Няма договорки за апартамента ми, изряден гражданин съм"}
{"url": "https://www.24chasa.bg/novini/article/7356383", "text": "Украинският президент Петро Порошенко присъства днес на изпитания на турския безпилотен самолет \"Байрактар ТВ2\" на военен полигон в Хмелницка област, предаде ТАСС. \"В качеството си на главнокомандващ взех участие в изпитанията на ударния (дрон) турско производство. Ето че бойните \"птичета\" най-после кацнаха в Украйна\", каза той пред личния състав на военната част, след което благодари на турския президент Реджеп Ердоган за доставката на дроновете, предназначени за украинските въоръжени сили УВС. \"Вярвам, че турските бойни дронове значително ще повишат шансовете ни (да се противопоставим) на бруталната агресия на Кремъл\", посочи Порошенко. Украинският президент поръча на началник-щаба на въоръжените сили и на министъра на отбраната в най-кратки срокове да завършат въвеждането на безпилотните летателни апарати на въоръжение и те бързо да бъдат предадени на военните части на фронта в Донбас. Договорът за доставката на дроновете бе подписан по време на посещението на Порошенко в Турция през ноември. Турските безпилотни летателни апарати могат да носят управляеми противотанкови ракети и авиационни бомби, снабдени с двигатели с вътрешно горене. Сега се разглежда възможността \"Байрактар ТВ2\" да се произвежда в заводите на държавното авиационно предприятие \"Антонов\", което е част от украинския военнопромишлен комплекс. В словото си на полигона в Хмелницка област Порошенко обяви също, че най-скоро време в Украйна ще завършат изпитанията на крилати ракети, както и на високоточни системи за залпов огън с повишен обсег. Според него приключването на разработките на нови и модернизирани оръжия и тяхното серийно производство сега е приоритет. Той посочи следните оръжейни системи: ракетните комплекси \"Олха-М\", \"Нептун\", 155-милиметрови артилерийски системи \"Богдана\", реактивни системи за залпов огън \"Верба-1\" и безпилотен разузнавателно-ударен комплекс \"Сокол\".", "date": "2019.03.20", "title": "Порошенко бе на изпитания на турски бойни дронове, доставени на Украйна (Снимки)"}
{"url": "https://www.24chasa.bg/novini/article/7356471", "text": "Британската премиерка Тереза Мей обяви днес, че е поискала отлагане на Брекзит до 30 юни, предадоха световните агенции. \"Написах тази сутрин писмо до председателя на Европейския съвет Доналд Туск, за да го информирам, че Великобритания иска удължаване на процеса по член 50 от Лисабонския договор до 30 юни\", каза Мей пред британския парламент, предаде БТА. Излизането на Великобритания от ЕС бе планирано за 29 март. Британската премиерка обаче така й не успя да прокара в парламента сделката за излизане от ЕС, която тя договори с Брюксел през ноември. Британските депутати на два пъти гласуваха против споразумението. Миналата седмица обаче парламентът отхвърли и варианта за Брекзит без сделка, припомня Франс прес. Тереза Мей дълго време изключваше идеята за отлагане на датата на развода. Сега тя каза, че отговорността за това нейно искане, отправено до ЕС, е на Камарата на общините, отхвърлила за втори път сделката за Брекзит миналата седмица, както и на председателя на долната камара на британския парламент Джон Бъркоу, който отказа организирането на нов вот по споразумението тази седмица. \"В качеството си на премиер не съм готова да отложа Брекзит по-дълго от 30 юни\", заяви още Мей, цитирана от Ройтерс. Тя уточни, че е против по-дълго удължаване на преговорния процес за Брекзит, защото е време националният дебат да се посвети на други въпроси, които са от значение за британските гласоподаватели. Едно по-дълго удължаване ще доведе и до \"неприемливото\" участие на Великобритания на европейските избори в края на май, отбеляза Мей. Британската премиерката освен това изключи възможността за свикване на предсрочни парламентарни избори във Великобритания. Британците искат да се осъществи онова, за което те гласуваха на референдума за Брекзит преди три години, допълни тя. В писмото си до Туск Мей пише, че има намерение да представи още предложения за предпазния механизъм за ирландската граница с цел защита на общия пазар, предаде Ройтерс. Днес Мей каза пред британския парламент, че има намерение да представи възможно най-скоро своето споразумение за Брекзит с изменения в него. Тя обаче не уточни датата на която ще стане това, предаде Франс прес. Искането за отлагане на Брекзит трябва да бъде одобрено единодушно от лидерите на останалите 27 страни членки на ЕС. Утре и вдругиден в Брюксел предстои среща на върха на съюза. Мей предупреди днес, че отлагането на датата на излизането на Великобритания от ЕС не изключва възможността за Брекзит без сделка, предаде Ройтерс. След като британската министър-председателка обяви, че е поискала отсрочка, лидерът на лейбъристката опозиция Джереми Корбин каза, че ще отиде утре в Брюксел, за да се срещне с европейски лидери и представители, предаде Ройтерс.", "date": "2019.03.20", "title": "Мей поиска от ЕС отлагане на Брекзит до 30 юни. Вижте официалното писмо до Туск"}
{"url": "https://www.24chasa.bg/novini/article/7356484", "text": "Районна прокуратура - Тетевен внесе в съда обвинителен акт срещу двама мъже за лъжесвидетелстване. Обвинението срещу М. М. е за това, че на 13 февруари 2017 г., като свидетел, устно, съзнателно е потвърдил неистина пред Районен съд-Тетевен. \"… Р. А. си удари буса сам, от яд, че не може да ги такова тях. Два - три пъти си удари и натроши буса сам\", и още :\"… Р. А. като им препречи пътя, те не са слизали от джипа П. и С., а той посегна с брадвата към тях към джипа. Те двамата не са слизали от джипа. Те нищо не са таковали\", заявил той, което е престъпление по чл. 290 от НК. Обвинението срещу С. А. също е за това, че на 13 февруари 2017 г., като свидетел по наказателно дело в Районен съд-Тетевен съзнателно е потвърдил неистина: \"… накрая видях, че Р. си удари два - три пъти буса с брадвата и се покри и замина в къщата на М. …Мисля че Р. си го строши сам, от яд. Видях Р. като си удари сам буса с брадвата, удря по стъклото предното, по фаровете, точно не мога да кажа, навсякъде почти, където е имало удар, там не знам\". Той също е извършил престъпление по чл. 290 от НК. С Присъда на Районен съд - Тетевен, в сила от 22 януари 2018 г., са били осъдени свидетелите по настоящото дело П. и сина му С., за това, че на 27 февруари 2016 г. в с. Глогово, Ловешка област, в съучастие като извършители, противозаконно са повредили микробус собственост на М.Р., като с метална палка и с дървен предмет, са счупили стъкала, фарове, мигачи, огледала и декоративна решетка на преден капак, с което причинили вреда на стойност 640,20 лева - престъпление по чл. 216, вр. чл. 20 от НК и им е било наложено наказание по една година лишаване от свобода, условно с изпитателен срок от три години. На заседание по въпросното дело, проведено на 13.02.2017 г., пред съда като свидетели са били разпитани двамата обвиняеми М.М. и С. А. Противно на доказаната фактическа обстановка по делото, обосноваваща осъдителната присъда, двамата обвиняеми са заявили различни и съставляващи неистина факти, че не осъдените по делото, а Р. А. е причинил сам вредите по буса. Предстои насрочване на делото за разглеждане от съда.", "date": "2019.03.20", "title": "Двама тетевенци са обвиняеми за лъжесвидетелстване"}
{"url": "https://www.24chasa.bg/novini/article/7356485", "text": "50-годишният Юксел Ю. e под стража след уважено искане на Районната прокуратура в Шумен, съобщиха от прокуратурата. Мярката му за неотклонение идва след като е бил привлечен като обвиняем за измама на трима, на които той е обещал да осигури издаване на свидетелства за правоуправление на МПС без обучение и изпит срещу пари. Измамническата си дейност Юксел развивал от декември 2016 до февруари 2017 г. Първият измамен бил мъж от село Тушовица, който предоставил на обвиняемия 2200 лева срещу обещанието да му издаде шофьорска книжка за категории А, С, Е и Д. След като Юксел забавил изпълнението на обещанието, измаменият го срещнал и го накарал да му подпише запис на заповед за дадените пари. С цел имотна облага 50-годишният обвиняем обещал да осигури издаване на свидетелство за управление на МПС, категория В, на мъж от Бургас, който му дал за услугата 400 евро и 1000 лева. 1600 лева за книжка без обучение и изпит дал и друг човек от село Тушовица. Общият размер на причинената имотна вреда на тримата измамени възлиза на 4800 лева и 400 евро. Най-тежката мярка за процесуална принуда - задържане под стража, взета от Шуменския районен съд спрямо Юксел Ю., е била потвърдена и от Шуменския окръжен съд. Престъплението по член 209 от НК се наказва с лишаване от свобода от 1 до 6 години.", "date": "2019.03.20", "title": "6 г. затвор може да получи измамник заради  шофьорски книжки"}
{"url": "https://www.24chasa.bg/novini/article/7356499", "text": "Италианският министър на вътрешните работи Матео Салвини защити в емоционално изказване пред Сената решението си миналото лято да не позволи мигранти от кораб на италианската брегова охрана да слязат на пристанище на остров Сицилия, предаде Асошиейтед прес. Салвини говори пред горната камара на парламента преди гласуване дали да бъде снет депутатският му имунитет, за да бъде съден за отвличане, поради отказа му да допусне в Италия над 100 мигранти, спасени в морето и прехвърлени на кораба \"Дичоти\" на италианската брегова охрана през август миналата година. Твърдолинейният италиански вицепремиер и вътрешен министър заяви, че с действията си е защитил интересите на италианския народ, предаде БТА. Салвини обясни, че отказът му да допусне мигрантите да слязат на сушата е бил нужен, за да бъдат накарани европейските партньори на Италия да поемат част от бремето с пристигащите мигранти, стоварило се непропорционално върху Италия като първа дестинация за хуманитарните кораби, спасяващи мигранти от трафикантски кораби край бреговете на Либия. В рамките на дни тогава европейските партньори се съгласиха да приемат мигранти от кораба, припомня АП.", "date": "2019.03.20", "title": "Салвини: Европейските ни партньори трябва да поемат част от бремето с пристигащите мигранти"}
{"url": "https://www.24chasa.bg/novini/article/7356074", "text": "Кметът на Червен бряг Данаил Вълов и още 5-има са задържани за 24 часа по разследване на спецпрокуратурата и КПКОНПИ за престъпления по служба в общината, съобщи зам. главният прокурор Иван Гешев. \"„Една от линиите на разследването е обществена поръчка за „топъл обяд“. Делото е започнало по сигнал на журналисти“, каза той. Както \"24 часа\" по-рано съобщи, една от трите фирми, участвали в поръчката, отговаряла на критерия \"най-ниска цена\". Вместо да сключи договор с нея, кметът прекратил поръчката. „ Повечето кметове са възложители на обществени поръчки. Накратко, става въпрос за лобиране за определени фирми да спечелят обществени поръчки“, коментира зам. главният прокурор и посочи, че ще даде подробности, когато има повдигнати обвинения.  Самият сигнал е получен от журналист от сайта zovnews.com, както и по материали, изпратени от Агенцията за държавна и финансова инспекция (АДФИ) и след журналистическо разследване на \"Господари на ефира\", излъчено на 7 май 2018 г. След проверката, преди няколко месеца спецпрокуратурата е образувала досъдебното производство, посочи Гешев.", "date": "2019.03.20", "title": "Кметът на Червен бряг и още 5-има са арестувани за престъпления по служба в общината"}
{"url": "https://www.24chasa.bg/novini/article/7356111", "text": "Депутатка от опозиционната Лейбъристка партия поиска днес спешни дебати в британския парламент за Брекзит, с намерението да се противопостави на стремежа на премиерката Тереза Мей за кратко отлагане на раздялата с ЕС, казаха нейни сътрудници, цитирани от Ройтерс и БТА. Офисът на Алисън Макгъвърн съобщи, че предложението за спешни дебати ще е много кратка декларация за Брекзит и ще има за цел да осигури дебати в парламента. Не е ясно дали това ще доведе до гласуване. От председателя на Камарата на общините Джон Бъркоу зависи дали да се приеме предложението, след което Макгъвърн ще произнесе триминутна реч за аргументиране на подобни дебати и тогава парламентът ще реши дали да има такива. Офисът на Макгъвърн съобщи, че стъпката е продиктувана от решението на Мей да поиска кратко отлагане на задействането на чл. 50, което според някои депутати ще изправи парламента пред дилема дали да подкрепи сделката на премиерката или да се стигне до напускане на ЕС без споразумение.", "date": "2019.03.20", "title": "Британска депутатка лейбъристка поиска спешни дебати в парламента за Брекзит"}
{"url": "https://www.24chasa.bg/novini/article/7356110", "text": "Министър-председателят Бойко Борисов разпореди на министъра на околната среда и водите Нено Димов още днес да замине за Шабла и лично да провери ситуацията с Шабленското езеро. Премиерът Борисов поиска министър Димов да докладва по темата на днешното правителствено заседание, съобщиха от пресцентъра на Министерския съвет. Според министър-председателя е необходимо да се извърши проверка на място заедно с областния управител на Добрич и да се реагира веднага, ако се установят нарушения. Ние, които сме направили толкова много за опазване на околната среда, не искам да ни вкарват в тази тема, ако няма реална причина, категоричен беше министър-председателят. Вчера се разпространи новината, че водните нива на Шабленското и Езерецкото езеро са спаднали драстично. От Екоинспекцията във Варна са обяснили пред Дружеството за защита на птиците, че изпускането е било извършено чрез прокопаване на канал в пясъчните дюни с официално разрешение, издадено във връзка с писмо на община Шабла по повод наводнени помещения в резиденция „Шабла“. ПОВЕЧЕ ПО ТЕМАТА МОЖЕ ДА ПРОЧЕТЕТЕ ОТ СТЕНОГРАМАТА: : В този ред на мисли Нено Димов да докладва за ситуацията с Шабленското езеро. До мен достига, че източвали езерото, стотици вида птици измират. : Не умират стотици видове птици, не е източено, просто е намалено ниво, защото всяка пролет и не само Шабленското езеро, а по принцип се готвим за топене на снегове и валежите, които се очакват, така че нивата на язовирите и водните басейни да се поддържат в определени височини. Вчера от Районната инспекция във Варна излязоха с прессъобщение, има опасение от страна на някои екологични организации, че може да има проблеми. На този етап това са само опасения. : Отиди лично на Шабленското езеро, защото не искам да ни вкарват в скандали, които лично провери. Виж ситуацията, ако има някакви нарушения, веднага реагирай на място. Създай организация, обади се на областния управител на Добрич да отидете заедно и да свършите работа. Покани и медиите, за да имат още информация. Ние, които сме направили толкова много за опазване на околната среда, не искам да ни вкарват в тази тема, ако няма реална причина.", "date": "2019.03.20", "title": "Борисов нареди на министър Димов лично да провери ситуацията с Шабленското езеро"}
{"url": "https://www.24chasa.bg/novini/article/7356075", "text": "Деветнайсет души са ранени и над 50 постройки са разрушени при  . Няма опасност за живота на ранените. Разрушените постройки са в селището Аджъяпъм, където е регистриран епицентърът на труса. Той е станал на дълбочина 11.36 километра, съобщиха от правителствената дирекция за бедствия и кризисни ситуации, предаде БТА. Разрушени са паянтови и нестандартни жилища и постройки. Улиците на селището са осеяни с изпопадали от труса тухли и камъни. Прекъснато е електрозахранването. Болните от градската болница са евакуирани. Но десетки жители на селището са навън поради невъзможност да влязат в пострадалите жилища и от страх от нови трусове. След първия трус в около 9.30 часа тази сутрин последвали вторични трусове с магнитуд 4.8, 4.5 и 4.2. Екипи на службата за бедствия и кризисни ситуации са започнали опис на щетите. Екипи на пожарната и на жандармерията са изпратени на мястото на пострадалия район. Земетресението се е усетило силно и в Измир, Анталия, Айдън и други селища на Егейския регион. Според сеизмолоите, Егейският район на Турция е силно земетръсна област.", "date": "2019.03.20", "title": "19 ранени при силния трус в Югозападна Турция, над 50 сгради са разрушени"}
{"url": "https://www.24chasa.bg/novini/article/7356027", "text": "Тунели могат да се прокарат и на ушите! Да - ако сте подготвени за това, пише Stern.de. Conch Removal е трендът за промяна на част от тялото и предполага, че можете да изрежете огромна част от ухото си и в същото време да чувате. Експерт в областта на модифицирането на тялото е Чай. Той има свой собствен магазин в Стокхолм. В Instagram той споделя снимки на последните си творби. Един от клиентите му е Чарлз Бентли, който е пристигнал от Австралия в Швеция, за да си отстрани парче месо от ухото при Чай. \"Тази процедура не те прави глух. В първата - втората седмица от интервенцията човек може и да не чува добре шумовете наоколо, докато мозъкът му се адаптира към новите условия, но всъщност след операцията чувате по-добре какво се случва около вас.  Друга тенденция в инстаграма на Чай е разделянето на езика. Ако тази форма на промяна на тялото продължава да е актуална, ще се окажем един ден старомодни родители на своите деца. И ще ги питаме може би \"Сигурен/а ли си, че след 20 години това още ще ти харесва?\".", "date": "2019.03.20", "title": "Дълбаят тунели в ушите на австралиец"}
{"url": "https://www.24chasa.bg/novini/article/7356124", "text": "Лидерът на НФСБ и бивши вицепремиер Валери Симеонов се появи с тъмни очила в пленарната зала, видяха медии и депутати, когато той излезе на парламентарната трибуна, за да благодари на ЦИК за досегашната й работа. Симеонов е преживял операция на синусите само ден по-рано, оказали се възпалени от болен зъб. Симеонов се издул чак до очите и видимо изпитваше затруднение и усилие при говора, докато благодареше на ЦИК, предава  . ", "date": "2019.03.20", "title": "Валери Симеонов с очила на парламентарната трибуна заради операция (Снимка)"}
{"url": "https://www.24chasa.bg/novini/article/7356121", "text": "Двама мъже, занимавали се с разпространение на наркотици, били задържани при полицейски действия в понеделник в Пловдив. В хода на специализирана операция за пресичане на незаконната дейност служители от РУ - Стамболийски предприели претърсване в имота на 27-годишен жител на село Куртово Конаре. В къщата и в помощна постройка, укрити на различни места, били намерени над 504 грама марихуана, около 62 грама амфетамин и пакетче хашиш. Срещу мъжа е образувано досъдебно производство по чл. 354а, ал. 1 от НК, с постановление на окръжната прокуратура той е задържан за срок до 72 часа. Същия ден, на адрес в квартал \"Столипиново\" в областния град, по време на проверка от служители на Шесто РУ 53-годишен пловдивчанин направил опит да се освободи от 34 пакетчета със съмнително съдържание. Експертна справка установила, че иззетото вещество е марихуана с тегло близо 7 грама. Извършителят, който е регистриран и осъждан за разпространение на наркотици, е отведен за срок до 24 часа в районното управление.", "date": "2019.03.20", "title": "Арестуваха двама в Пловдив, продавали марихуана"}
{"url": "https://www.24chasa.bg/novini/article/7356165", "text": "Унгарският премиер Виктор Орбан ще присъства на среща на представители на консервативните партии от цяла Европа, които ще решават дали партията му ФИДЕС да остане във водещата европейска десноцентристка политическа група, която го обвинява в авторитаризъм. Днешното заседание на делегатите на Европейската народна партия (ЕНП) може да се окаже развръзката на дългогодишния спор между популисткия противник на имиграцията Орбан и по-традиционалистките, проевропейски партии в ЕНП, които го обвиняват, че пренебрегва върховенството на закона. Тринадесет партии членки на ЕНП призоваха да се гласува дали ФИДЕС да остане част от тяхната група в Европейския парламент, след като тя разпространи плакати, представящи председателя на Европейската комисия Жан-Клод Юнкер, член на ЕНП, като марионетка на милиардера Джордж Сорос, който го е манипулирал да подкрепи неконтролираната имиграция към Унгария. Залозите са високи и за двете страни. Да загуби депутатите от ФИДЕС, които в момента са 12, може да струва на ЕНП позицията й на най-голямата партия в Европейския парламент след европейските избори през май. Още по-лошото е, че и други партии може да я последват. Членството в една група с Християндемократическия съюз (ХДС) на германската канцлерка Ангела Меркел и авторитетните управляващи партии в Холандия, Белгия и Скандинавия обаче осигурява на Орбан достъп до хората, които решават съдбините на континента, както и порядъчността на традиционните политически сили, каквато останалите популисти нямат. ХДС положи неимоверни усилия да запази отношенията си с ФИДЕС, въпреки че правозащитни групи обвиниха унгарския премиер в подклаждане на етническа омраза с антиимигрантски кампании и в намеса в независимостта на съдебната система. Плакатите и кампанията на Орбан срещу финансирания от Сорос частен Централноевропейски университет в Будапеща обаче може да са прелели чашата. Има признаци, че съотношението на силите не е в полза на Орбан: Унгарският проправителствен печат призова ФИДЕС по-добре да напусне ЕНП, отколкото да търпи \"унизителните\" преговори. \"Всички сигнали, идващи от Будапеща показват, че те се стремят към отцепване\", каза Андреас Ник от ХДС, който отговаря в германския парламент за връзките с Унгария, и добави: \"Изглежда, че наистина сами си го просят да бъдат изгонени\". Ник разказа за среща с представител на ФИДЕС, който го попитал дали той \"също е взел пари от Джордж Сорос\", след като изразил подкрепа за Централноевропеския университет. \"Показах му вратата.\" Орбан говори за завой на ЕНП надясно. Ако това не стане, той предлага ФИДЕС да състави съюз с полската партия Право и справедливост (ПиС). Възможно е също 260-те делегати да вземат половинчато решение, например да \"замразят\" членството, а не да изключват ФИДЕС. Предизвикателството е най-сериозно за Манфред Вебер, сънародник и съюзник на Меркел, който е водещият кандидат на ЕНП на евроизборите и възможен приемник на Жан-Клод Юнкер като председател на Европейската комисия - амбиция, чието осъществяване може да зависи от това дали ще успее да задържи ФИДЕС в партийните редици. Възможно е обаче неуспешните опити за посредничество да подкопаят влиянието му и да подкрепят аргументите на други партии, обвиняващи ЕНП в мекушавост към онова, което те наричат основни европейски ценности като демокрацията и върховенството на закона. \"Виктор Орбан подрони свободата на печата в Унгария, принуди университет да затвори и притеснява неправителствените организации\", каза Ска Келер, лидер на Зелените в Европейския парламент. \"На Манфред Вебер не може да се има доверие като кандидат за най-високия пост в ЕС, ако продължава да защитава Орбан\", добави тя.", "date": "2019.03.20", "title": "Европейските консерватори са изправени пред мъчителен избор дали да изключат партията на Орбан"}
{"url": "https://www.24chasa.bg/novini/article/7356181", "text": "Бивши арестанти, които са били задържани през лятото на 2015 г. на бул. \"Г.М Димитров\", бяха разпитани на поредното заседание срещу Йоан Матев за убийството на Георги Игнатов в Борисовата градина. Причината те да бъдат призовани е че са били съкилийници на Патрик Първев, който по същото време е бил задържан за малтретирането на 3-годишно дете.  15-годишният Георги Игнатов бе убит на 2 юни 1015 година в Борисовата с един удар с нож. Месеци по-късно за престъплението бе задържан Йоан Матев. Първоначално Първев е бил сред заподозряните за убийството на Георги Игнатов. Според него думи на предишно заседание по делото той дори написал на лист самопризнание как е извършил престъплението. Преди време Патрик обясни в съда, че е писал  на лист хартия под заплахата да не бъде пребит от друг съкилийник. На днешното заседание един от мъжете лежал с него в една килия обясни, че действително е видял писмо, но не го е чел, а той и останалите двама арестанти повикали охрана и Патрик бил изведен с белезници от килията.  После по негово желание Патрик бил преместен в друга килия. Бяха разпитани и треньори по тенис, които са обучавали Йоан Матев и брат му Марсел. Те потвърдиха, че когато се появила снимката на Йоан в медиите, а и после при разпитите в СДВР, бягащият младеж в Борисовата градина по походка и силует малко им заприличал на Йоан, но не били сигурни. Двамата треньори обясниха, че той не посещавал редовно тренировките. Брат му бил по-старателен от него. В деня на убийството Йоан не бил ходил на тренировка. Извън залата майката на задържания младеж Сребра Гаджева обясни, че според нея сина й е невинен. Умишлено не искат промяна на мярката, за да не бавят делото и то да приключи по-бързо. ", "date": "2019.03.20", "title": "Бивши арестанти на конвейер на разпит за убийството в Борисовата градина"}
{"url": "https://www.24chasa.bg/novini/article/7356182", "text": "Земетресение с магнитуд 5 по Рихтер разтърси Франция, съобщи lefigaro.fr. Епицентърът е на 59 км от Бордо, допълниха от Европейския сеизмологичен център. Към момента няма данни за пострадали хора или нанесени материални щети.                                                                                                                                                                                                                                                                                                                       ", "date": "2019.03.20", "title": "Земетресение разтърси Франция"}
{"url": "https://www.24chasa.bg/novini/article/7356176", "text": "Служители на столичното трето РУ задържаха баща и дъщеря, дилъри на наркотици.  Задържането е осъществено на 11 март около 20 часа. 34- годишната била засечена заедно с двама нейни клиенти на ул. \"Св. Св. Кирил и Методий\" в момент на покупко - продажба на \"билка\". При последвалите процесуални - следствени действия полицаите намерили и иззели общо 59 полиетиленови пликчета, съдържащи тревиста маса, електронна везна и голяма сума пари. В жилището, обитавано от дамата, е задържан и баща й - 63- годишен криминално проявен - и двамата живеели там без адресна регистрация. Двамата са задържани с полицейска мярка до 24 часа, а по случая е образувано досъдебно производство. Резултатът от назначената експертна справка показал, че иззетата тревиста маса съдържа синтетичен канабиноид с общо тегло 30. 034 грама. След доклад на събраните материали в Софийска градска прокуратура двамата са привлечени като обвиняеми за престъпление по чл.354 а от НК. На мъжа е наложена мярка за неотклонение \"парична гаранция\" в размер на 2 000 лева, а на родственицата му - мярка \"задържане под стража\".", "date": "2019.03.20", "title": "Хванаха баща и дъщеря наркодилъри в София"}
{"url": "https://www.24chasa.bg/novini/article/7356177", "text": "Планът на НАСА да вземе проба от астероида Бену \"удари на камък\", след като се оказа, че повърхността му е по-камениста и скалиста от очакваното, съобщават Асошиейтед прес и Франс прес, позовавайки се на публикация в сп. \"Нейчър\". След продължило над две години пътешествие сондата \"Озирис-Рекс\" на НАСА пристигна в орбита около Бену през декември миналата година. Сега учени от екипа съобщават, че са открили, че повърхността на астероида с диаметър 490 метра е покрита с камъни и скали, което ще затрудни вземането на проба. Досега специалистите смятаха, че повърхността на астероида е по-гладка и няма да представлява предизвикателство за сондата, предава БТА. \"Връщаме се в изходна точка. Ще трябва да преосмислим ситуацията\", казва ръководителят на мисията Данте Лорета от университета на Аризона. Според учения обаче пречката не е непреодолима. По план сондата \"Озирис-Рекс\" трябва да вземе проба от зона с диаметър 50 метра, свободна от камъни и скали. Изпратените от космическия апарат изображения обаче показват, че няма толкова голяма зона, която да не е скалиста. \"Ще трябва да се прицелим точно в средата\", казва ръководителят на проекта Ричард Бърнс, правейки асоциация с играта на стрелички. По думите му целта ще бъде избрана през лятото, което няма да попречи на вземането на пробата по план. Сондата \"Озирис-Рекс\" трябва да се спусне близо до повърхността на Бену през лятото на 2020 г., да я докосне с роботизираната си ръка за едва пет секунди и да вземе проба от между 60 грама и два килограма реголит (относително малки частици като пясък или чакъл), която да върне на Земята през 2023 г. Оказва се, че Бену крие още една изненада - астероидът изхвърля частици, които впоследствие падат отново на повърхността като дъжд. От екипа отбелязват, че това не представлява опасност за сондата.", "date": "2019.03.20", "title": "НАСА не може да вземе проба от астероида Бену, повърхността му била твърде скалиста"}
{"url": "https://www.24chasa.bg/novini/article/7356192", "text": "Купуваните от Турция руски зенитно-ракетни системи С-400 ще бъдат разположени във военно-въздушната база Акънджъ край Анкара, пише днес турският проправителствен в. \"Йени шафак\", като се позовава на военни източници. По данни на изданието първата точка на дислокация на С-400 ще бъде намиращата се на 40 километра северозападно от Анкара база Акънджъ. Предполага се, че тази военна база ще бъде главният център за разполагането на руските зенитно-ракетни системи и там ще се извършват първоначалните дейности с С-400, след което системите може да бъдат преместени в други части на Турция, предаде БТА.  Министерството на отбраната на Турция и генералният щаб на турската ария също така планират тази година да изпратят в Русия 100 военнослужещи, за да преминат обучение за експлоатация на системите С-400. Преди това обаче военните се очаква да посетят Азербайджан. През ноември 2016 г. стана известно, че Турция и Русия водят преговори за купуване на системи С-400. Фактът за подписването на договор бе потвърден от Русия на 12 септември 2017 г., когато и турският президент Реджеп Тайип Ердоган съобщи, че по договора е внесен аванс. Министърът на отбраната на Турция Хулуси Акар съобщи този месец, че разполагането на С-400 ще започне през октомври, а ВВС на Турция проучват в кои райони на страната ще бъде най-подходящо да бъдат дислоцирани системите, посочва ТАСС.", "date": "2019.03.20", "title": "Руските системи С-400 ще бъдат разположени близо до Анкара"}
{"url": "https://www.24chasa.bg/novini/article/7356217", "text": "Соцдепутатът Кристиан Вигенин оттегля номинацията си от червената листа за предстоящите европейски избори. Той направи това чрез дълъг пост във фейсбук, в който благодари на структурите за получените над 100 номинации и подробно обясни решението си. Декларирал го е пред соцлидерката Корнелия Нинова още преди заседанието на Националния съвет на БСП миналата неделя, на което Елена Йончева бе избрана за водач на листата. В поста си Вигенин подкрепя Йончева и обяснява, че остава в националната политика, защото БСП трябва да има силно европейско ядро и в София. Над 80 са номинираните имена за евролистата на БСП. Очаква се пленумът, на който Националният съвет ще подреди цялата листа, да бъде изтеглен със седмица и вместо на 6 април да е в края на март. Ето пълния пост на Вигенин във фейсбук: Уважаеми социалисти, Скъпи приятели, Бих искал да се обърна към вас с няколко думи по повод предстоящите избори за Европейски парламент. На първо място - с думи на благодарност към тези близо 100 общински и районни организации, които са издигнали кандидатурата ми за член на Европейския парламент. Да получа номинации от 1/3 от организациите на БСП без да съм провел нито един телефонен разговор, без да съм поискал предварително подкрепа от никого, за мен означава много. Приемам го и като оценка за работата ми досега, и като доверие в аванс. Особено ме докосна фактът, че съм получил номинации от всички организации от област Благоевград - областта, която представлявах в Народното събрание в предишния мандат. Тези номинации поставят точка на всички спекулации и показват отношението на социалистите към мен. Нека знаят, че където и да съм, могат да разчитат на моята подкрепа и съдействие. Ценя високо и факта, че получих масова подкрепа от социалистите в сегашния ми избирателен район, който представлявам за втори път - Ямбол. Много от тях изрично подчертаваха, че не трябва да разбирам номинирането ми като желание да не бъда техен народен представител, а като оценка, че БСП трябва да изпрати в Брюксел опитни и доказани представители и вярват в мен. Специална стойност за мен има и подкрепата от половината районни организации в София, затова искам да спомена с благодарност Софийската градска организация, в която членувам от 1996 г. Обръщам се и с думи на отговорност. След дни на сериозен размисъл, претегляйки различни аргументи как мога да бъда най-полезен за БСП и за България в следващите няколко години, аз взех своето решение - оставам тук! Признавам, че беше изкушаващо да се боря за място в Европарламента, който напуснах преди 6 години, за да се върна в националната политика, а сега, с натрупания опит като министър и депутат, да се опитам да постигна повече в Брюксел. Но в днешната ситуация няма място за емоции и ирационални решения. Искам да споделя с вас най-важните причини: 1. България е изправена пред тежки предизвикателства, няма да е пресилено, ако кажа, че под въпрос е оцеляването ни като нация. Следващите 4-5 години ще бъдат решаващи дали ще успеем да променим посоката на развитие или ще се сринем. Вярвам, че опитът и знанията, които придобих през годините, ще бъдат по-ценни тук и сега - както за утвърждаването на БСП като партия на алтернативата, така и в перспектива за успешното управление на страната. 2. Европейската политика има два стълба - единият безспорно е наднационалният, който се олицетворява от пряко избрания Европейски парламент, но другият е в столиците на страните-членки. Министрите заседават в Съвета, в Европейския съвет заседават държавните и правителствените ръководители, да не пропускаме и националните парламенти, които придобиват по-съществена роля в европейските дела. БСП трябва да има силно европейско ядро в София и приемам за своя отговорност да бъда част от него. Успешна е само тази политика, която е добре координирана в #Брюксел и #София, ако европейски и национални приоритети са в синхрон - постигнахме го с \"Визия за Европа\" и \"Визия за България\", трябва да го гарантираме и в практическото им приложение. Искам да съм сигурен също, че нашите евродепутати ще имат необходимата подкрепа и ще могат да разчитат на добра комуникация и сътрудничество с националното равнище на политиката. 3. Имам своите отговорности пред избирателите. През 2005 г. Ямбол стана политически трамплин за мен, когато спечелихме 4 от 5-те мандата, а по-малко от две години по-късно напуснах, за да поведа листата на БСП в първите Евроизбори на България. През 2017 г. заедно постигнахме отново най-високия резултат за БСП в страната. Днес, обаче, не смятам за уместно отново да се запътя към Брюксел - искам да върна поне малко от това, което социалистите ми дадоха в аванс, затова не само ще се опитвам да решавам проблемите на гражданите в региона, но и няма да пожаля сили, за да си върнем позициите в местната власт в областта наесен. Искам #Болярово и #Тунджа да останат червени, а след дълго прекъсване #Ямбол, #Елхово и #Стралджа отново да бъдат управлявани от социалисти. 4. През изминалите няколко години съсредоточих много усилия в работата ми в Парламентарната асамблея на Организацията за сигурност и сътрудничество в Европа (ОССЕ) - структура, представляваща близо един милиард жители на планетата. Само преди година станах първия български представител, избиран за вицепрезидент, като от 3-годишния мандат е минала само една година. Не мисля, че е редно да бъдат изоставяни такива позиции, още повече, че #ОССЕ ще връща своето значение като организация, която осигурява диалог и допринася за мира в Европа и света. Моето решение да не участвам в изборите като кандидат в никакъв случай не означава отказ от участие в кампанията, напротив! Като зам.-председател на Националния предизборен щаб дадох своя принос за изработването на предизборната платформа, сега ще положа всички усилия БСП да спечели тези избори. ГЕРБ изгря като непреодолим фактор в българската политика на Европейските и местните избори през 2007 г., а сега, 12 години по-късно, трябва да им отнемем окончателно главната роля. За да няма спекулации, искам да уточня няколко неща: - решението ми няма връзка с последния Национален съвет, информирах председателя Корнелия Нинова за намеренията ми преди провеждането му; - подкрепям Елена Йончева като водач на листата, вярвам в нея и в общия успех; - подкрепям конкретните ангажименти към бъдещите евродепутати в предизборната платформа и съм се придържал към тях в дейността си много преди да бъдат формулирани в партийни документи: отклоних подписването на Истанбулската конвенция още като министър преди 5 години, много преди да се създаде организирана съпротива срещу нея; подкрепям рестриктивната политика по миграцията - много преди Евросъюзът да ангажира #Турция в ограничаването на миграционния поток, нашето правителство строеше ограда по границата, а аз преговарях в Анкара с моя колега по въпроса; отстоявал съм важните за България енергийни проекти - за краткото време 2013/2014 посетих всички столици по трасето на Южен поток в търсене на политическа подкрепа за проекта, но усилията не бяха продължени от следващото правителство; що се отнася до отношенията с #Русия - въпреки тежките обстоятелства през 2014 г., те не бяха поставени под въпрос в нито един момент и посещението на външния министър Лавров в София по моя покана така и не е повторено до ден днешен; - убеден съм, че #БСП ще остане част от семейството на европейските социалистически и социалдемократически партии и ще продължи да бъде фактор в него, независимо от трудните на моменти отношения; във времена на бързи промени никой няма монопол над верните решения, различията по някои въпроси са повод не за конфронтация, а за диалог; накрая единствен измерител остават изборните резултати на партиите, а те показват, че сме на прав път. БСП - такава, каквато е днес - няма от какво да се срамува. Политическата зрялост изисква личните амбиции да отстъпят пред голямата цел - заедно да променим и #България, и #Европа.", "date": "2019.03.20", "title": "Кристиан Вигенин оттегли номинацията си от евролистата на БСП"}
{"url": "https://www.24chasa.bg/novini/article/7356224", "text": "Преобразуването на лечебните заведения от търговски дружества в бюджетни би било връщане назад, коментира депутатът от ГЕРБ и зам.-председател на парламентарната здравна комисия доц. Лъчезар Иванов пред  . „Тези искания идват по-скоро от лечебни заведения, които са в лошо финансово състояние или пред фалит. Да има държавно финансиране на лечебните заведения и всички да получават еднакви заплати, за мен е връщане на уравниловката от времето преди 1989 г.\", заяви доц. Иванов.", "date": "2019.03.20", "title": "Депутат от ГЕРБ: Закъсали частни болници искат социализъм"}
{"url": "https://www.24chasa.bg/novini/article/7356230", "text": "Пътни полицаи помагат на най-малките да запомнят кои умения ги пазят на пътя, съобщиха от МВР. Служители от отдел „Пътна полиция“ – СДВР се срещнаха днес с малчугани от столична детска градина. На децата, на възраст от 4 до 7 години, полицейските инспектори обясниха на разбираем език основните правила за безопасност. Къде и как да пресичат децата, с какво задължително да са оборудвани, когато карат велосипед и как да се возят в автомобил, бяха сред коментираните теми. Знаците на регулировчика, оборудването в полицейския автомобил и служебния мотоциклет предизвикаха интерес у малките. Възпитаниците на детската градина бяха изработили апликации на светофар и знак за пешеходна пътека, които подариха в израз на благодарност на униформените. Любознателните хлапета разгледаха и се качиха в служебните автомобили и мотори и поканиха униформените си приятели на следваща среща.", "date": "2019.03.20", "title": "МВР и в детските градини (Снимки)"}
{"url": "https://www.24chasa.bg/novini/article/7356115", "text": "Мотопед, обявен за издирване в Шенгенската информационна система, е установен вчера в Кърджали, съобщи МВР. Моторното превозно средство било представено за първоначална регистрация в сектор \"Пътна полиция\" и при направената справка станало ясно, че се издирва от март 2016 г. с инициатор Германия. 30-годишният кърджалиец, представил мотопеда за регистрация, го е предал с протокол. Работата по случая продължават служители от сектор \"Противодействие на криминалната престъпност\" в областната дирекция.", "date": "2019.03.20", "title": "Откриха мотопед в Кърджали, издирван от Германия от 2016 г."}
{"url": "https://www.24chasa.bg/novini/article/7356179", "text": "99,9% няма да участвам в състезанието за нов главен прокурор. 100% дава само Господ, обяви в своеобразния си стил зам. главният прокурор Иван Гешев дали ще се съгласи да бъде номиниран за обвинител №1. На въпрос ще може ли да откаже, ако получи предложение за номинация, Гешев отвърна така: \"Не мога да откажа само на жена ми!\". Мандатът на Сотир Цацаров изтича на 10 януари 2020 г. Процедурата по избора на негов наследник може да се открие от Висшия съдебен съвет (ВСС) не по-рано от 6 месеца и не по-късно от 4 месеца преди изтичането на мандата му. Т.е. 10 юли т.г. е най-ранният възможен срок за откриване на процедурата, а 10 септември - най-късният. Кандидатури за главен прокурор могат да издигат не по-малко от трима членове на ВСС и министърът на правосъдието.", "date": "2019.03.20", "title": "Иван Гешев: 99,9% няма да участвам в състезанието за нов главен прокурор"}
{"url": "https://www.24chasa.bg/novini/article/7356264", "text": "Пакетите „Инвест Оптима“ и „Инвест Оптима +“ са специално разработени за физически лица, за да осигурят богат набор от най-търсените банкови продукти и услуги, които носят редица удобства в забързаното ежедневие. С тях клиентите не само получават банкова сметка, но и спестяват от личните си средства. Само срещу 2,99 лв. или 5,99 лв. на месец, в зависимост от избора на пакет, те имат достъп до най-често използваните банкови услуги на преференциална цена - например безплатно издаване на дебитна карта, неограничен брой вътрешнобанкови плащания през системата за интернет банкиране без такса, активно 24/7 онлайн банкиране, неограничен брой тегления на банкомат на банката без такса, безплатно ползване на услугата SMS известяване и много други. Плащането на битови сметки също се извършва без такса за транзакция за лица, регистрирани за услугата „Времето е пари“. Това са само част от услугите, от които могат да се възползват потребителите на пакетните програми на банката. В стремежа си да предостави на своите клиенти поредното гъвкаво решение, Инвестбанк създаде пакетните програми за физически лица, за да улесни ежедневните им банкови услуги, като предлага продукт, който е адаптиран към личните им потребности и им спестява средства.", "date": "2019.03.20", "title": "Инвестбанк с нови пакетни програми за физически лица"}
{"url": "https://www.24chasa.bg/novini/article/7356297", "text": "Четирийсет телефонни измами за 354 755 лева са извършени през миналата година в Русенско. Това съобщи директорът на областната дирекция на МВР в Русе старши комисар Теодор Атанасов. Той каза още, че в резултат на активните действия на русенската полиция през миналата година са предотвратени щети от телефонни измами за около 120 000 лева и за повече от 11 000 евро, включително и на чужденци от съседни държави. Анализът показва, че през 2018 г. са отчетени и 25 опита за телефонни измами. Атанасов посочи, че през 2017 г. са извършени 36 измами за 290 750 лева, а опитите са били 27. През миналата година са арестувани 19 души. От тях осем са извършители, а други 11 са изпълнявали ролята на т.нар. мулета. Атанасов обясни, че в областната дирекция на МВР има специализирана група, която работи по линия на телефонните измами.", "date": "2019.03.20", "title": "Телефонни измами за 354 755 лева са извършени за година в Русенско"}
{"url": "https://www.24chasa.bg/novini/article/7356302", "text": "Възобновено е движението по главния път София - Варна край Омуртаг. То бе временно ограничено, заради възникнал около 10 часа пътен инцидент, съобщиха от ОД на МВР в Търговище. Катастрофата е между три автомобила. По първоначална информация има двама загинали, пътували в единия автомобил, предаде БТА. ", "date": "2019.03.20", "title": "Възобновено е движението по главния път \nСофия - Варна край Омуртаг"}
{"url": "https://www.24chasa.bg/novini/article/7356315", "text": "              икономическото развитие и не на последно място социалното благополучие на гражданите. Страната ни смята за важно мерките, които ще се предприемат, да бъдат съобразени с технологичните възможности на индустрията и да са базирани върху оценки на въздействие по сектори, особено по отношение на малките и средни предприятия.", "date": "2019.03.20", "title": "Вижте решенията на Министерския съвет от днес"}
{"url": "https://www.24chasa.bg/novini/article/7356299", "text": "Премиерът на Северна Македония Зоран Заев заяви в интервю за МИА след срещите си вчера в Брюксел, че прави всичко предстоящият изборен процес да бъде безукорен. Важно е президентските избори да бъдат кристално чисти, това е пръв приоритет на моето правителство, за моято политическа партия, вярвам, за всички в нашата страна, каза Заев, цитиран от БТА. На въпрос за възможен риск от бойкот от страна на опозицията на втория кръг на президентските изборите Заев каза: \"Прозрачността е наш сериозен инструмент през последните 21 месеца. Това е голямото предимство на нашето правителство. Чрез прозрачността се гарантират всички процеси, включително и този. С шефа на опозицията Християн Мицкоски имахме качествен разговор на тази тема и вярвам, че всички въпроси, за които опозицията има съмнения, затворихме и оставихме отворена врата между шефовете на щабовете на двамата кандидати да бъдат в постоянна комуникация\". На въпрос какъв е рискът Северна Македония да се върне назад по отношение на демократичните и европейските процеси, ако не получи преговори от ЕС през юни, Заев каза, че дори не иска да мисли за това. \"Но знам едно, риск няма. Северна Македония е стабилна, сигурна, Северна Македония е бъдеща членка на НАТО, Северна Македония е добър пример не само за региона, но и за ЕС и вярвам, че би било неспособност от наша страна, ако позволим държавата ни да се върне обратно в миналото\", каза премиерът Заев. На въпрос за реакцията в Северна Гърция на думата македонски език, Заев каза: \"Първо, факт е, че нашият език е македонският език, това е прието в договора /от Преспа/. Същевременно е вярно, че е от групата славянски езици. Научен, потвърден факт. Също така е език на всички граждани, които живеят в Северна Македония и в диаспората. Но това е различно от елинското културно наследство с техните традиции. Това е разграничено.\" Запитан проблем ли е да се каже, че в Северна Гърция се говори на македонски език, Заев отговоря: \"Това е право на Гърция, те трябва да го коментират. С невнимание от наша страна може да предизвикаме неприятни ситуации поради това, че имаме ясен и прецизен договор, че ние политиците трябва да вярваме в него и внмателно да го прилагаме, а след това и гражданите в двете страни, така че оставям това Гърция да го коментира, те си имат свой начин на представяне на нещата, ние ги уважаваме, те са наш стратегически партньор.\"", "date": "2019.03.20", "title": "Заев: Гърция да коментира говори ли се \nмакедонски език у тях"}
{"url": "https://www.24chasa.bg/novini/article/7356308", "text": "До тази сутрин Европейският съюз не е получил искане на Обединеното кралство за отсрочване на датата за напускане на общността, предвидено първоначално за 29 март, потвърди днес високопоставен европейски служител в навечерието на срещата на високо равнище в Брюксел, предаде Франс прес. \"Не сме получили писмо от министър-председателката Тереза Мей, не сме получили искане от Обединеното кралство за удължаване (на периода преди Брекзит) под каквато и да било форма\", каза цитираният източник. Представител на Европейската комисия потвърди, че до 10.30 ч. (11.30 ч. българско време) не е получено никакво писмо, предаде БТА. \"Може да пристигне, може и да не пристигне\", каза високопоставеният европейски представител. Той отказа да прогнозира каква отсрочка може да поиска Лондон. В интервю тази сутрин за германското радио \"Дойчландфунк\" председателят на Европейската комисия Жан-Клод Юнкер обяви, че не очаква решение на лидерите на ЕС за Брекзит на срещата им в четвъртък и петък. Той каза, че идната седмица може да бъде насрочена нова извънредна среща, във връзка с наближаването на датата 29 март. Според източник от \"Даунинг стрийт\", цитиран от Би Би Си, министър-председателката Мей \"няма да иска дълга отсрочка. \"Оправдано е да се даде на парламента малко повече време, за да се споразумее за решение\", той.", "date": "2019.03.20", "title": "Еврокомисията: Още чакаме британското искане за отсрочване на датата на Брекзит"}
{"url": "https://www.24chasa.bg/novini/article/7356327", "text": "Правителството предлага на Президента на Република България да издаде указ, с който да освободи бригаден генерал Илко Йорданов от длъжността „Командир на Национална гвардейска част“ и от военна служба, считано от 14.04.2019 година, поради навършване на пределната възраст за притежаваното звание. С друго свое Решение правителството предлага на Президента на Република България да издаде Указ за изменение на Указ № 85 от 28 февруари 2012 г. за утвърждаване на длъжностите във въоръжените сили на Република България и Националната служба за охрана, изискващи висши офицерски звания, като се измени приложението към т.1 и отпадне длъжността „Командир на Националната гвардейска част“, считано от 14.04.2019 г.", "date": "2019.03.20", "title": "Предлагат ген. Илко Йорданов да бъде освободен от длъжността „Командир на Национална гвардейска част“"}
{"url": "https://www.24chasa.bg/novini/article/7356318", "text": "В сряда Европейската комисия наложи глоба на Alphabet Inc.- компанията-майка на \"Гугъл\" - за 1,49 млрд. евро за злоупотреба с господстващо положение за посредничество при онлайн рекламите за търсене в нейната интернет търсачка, съобщава \"Уолстрийт джърнъл\". Днешното решение е последното от трите официални обвинения, които европейският антимонополен регулатор в лицето на ЕК повдигна срещу американския технологичен гигант, приключвайки по този начин една част от почти десетилетно разследване на \"Гугъл\", предаде  . Последната глоба е доста по-малка по размер от общата сума от 6,76 млрд. евро, събрана при предишните две решения на ЕК относно Alphabet Inc. Днешното решение не идва в комбинация с конкретно искане за промяна на бизнес практиките на \"Гугъл\", тъй като комисията смята, че интернет гигантът е премахнал последния тип на антиконкурентно поведение. \"Гугъл\" затвърди своето господство в онлайн рекламите при търсене и се защити от конкурентния натиск чрез налагане на антиконкурентни договорни ограничения на уебсайтове на трети страни“, посочи Маргрете Вестагер, европейски комисар и ръководител на антитръстовия орган на ЕС. \"В резултат на това пазарният дял на технологичният гигант в Европейското икономическо пространство скочи с над 70% между 2006-а и 2016-а година. Това е незаконно съгласно антитръстовите правила на ЕС\", добави тя. Акциите на компанията-майка на Google поевтиняха слабо с едва 0,29% на извънборсовата търговия след новината за наложената относително \"ниска\" глоба на Alphabet Inc. за 1,49 млрд. евро.", "date": "2019.03.20", "title": "ЕК глоби \"Гугъл\" с 1,49 млрд. евро за злоупотреба"}
{"url": "https://www.24chasa.bg/novini/article/7356324", "text": "Председателят на БСП - София Калоян Паргов посрещна посланика на Руската федерация Н. Пр. Анатолий Макаров в Градския съвет на ул. “Леге“ №10. Двамата обсъдиха актуалните теми от международната политика и геополитика, както и отношенията между Русия и България. След срещата Калоян Паргов и посланик Анатолий Макаров бяха гости на традиционната дискусия, организирана от клуб \"Млад дипломат\" към Районния съвет на БСП \"Средец\", с председател Николай Маринов. На дискусията присъства и посланик Володя Нейков, който представи Н. Пр. Анатолий Макаров пред присъстващите гости, препълнили залата на Градския съвет на БСП - София. Дискусията, продължила над два часа, премина при огромен интерес. Посещението на Н. Пр. Анатолий Макаров във вторник вечерта беше първо на руски посланик в Градския съвет на БСП - София, отбелязаха домакините, предаде БСП - София. \"С Русия сме свързани толкова много и исторически, и геополитически, и стратегически, и религиозно - ние сме православни християни, и родово дори от гледна точка на това, че сме братски славянски народи и съдбовно - на Русия благодарим за свободата си, коментира Калоян Паргов. - Ние, социалистите и антифашисти, помним всички тези факти. За съжаление, в последните 30 години много неща в България се промениха. Уверих обаче Н. Пр. Анатолий Макаров, че в Градската организация на БСП в София правим и ще продължим да правим всичко възможно, за да не допуснем изкривяване на историята. Отношенията между България и Русия трябва да се развиват и това е неизбежен факт, въпреки опитите да бъде забит клин между нас\". Темата, която предизвика голям интерес и дискусия, беше за руските паметници в България. Калоян Паргов обясни ситуацията с паметника на Съветската армия, който периодично предизвиква горещи дебати в българското общество, а редовно преди определени дати от календара бива поругаван. \"Паметникът на Съветската армия е държавна собственост, обясни председателят на БСП - София. - През 90-те години на миналия век беше направен опит от нашите идеологически противници от СДС собствеността да бъде прехвърлена на Столична община, за да бъде по-лесно ликвидирането му. И като управляващи, и в опозиция БСП не допусна това. И досега ние атакуваме отговорните фактори и на държавно, и на общинско ниво по повод периодичното поругаване на този паметник преди важни дати като 9-и май, 9-и септември, 2-и юни...\". Калоян Паргов добави, че групата на БСП в Столичния общински съвет има категорична и еднозначна позиция по отношение на поставянето на бюст-паметник на граф Игнатиев в София. \"Заедно с Инициативния комитет за издигането му в момента търсим подходящо място по улица \"Граф Игнатиев\", където да бъде поставен, обясни той. - За съжаление, от около година нашите идеологически опоненти от дясно водят антикампания, те обругават личността на граф Игнатиев и оспорват приноса му в освобождението на България и развитието й след 1878 г. Градският съвет на БСП, групата на социалистите в СОС и народните представители от София обаче ще продължим с всички средства, с които разполагаме, да се борим за поставянето на този паметник, въпреки очевидното нежелание на управляващото мнозинство\". Н. Пр. Анатолий Макаров отбеляза, че проблемът с руските паметници в България е много сериозен. \"Досега не веднъж на всички съм казвал - вие имате едно определение \"обект на културното наслество\", имате и специален закон, който регулира тези обекти на културно наследство. Паметниците може и трябва да са част от него, коментира посланикът на Русия. - Сигурно знаете, че дори паметникът на Цар Освободител няма никакъв статут. Това не е нормално. Този паметник може да бъде обект на културното наследство и да попадне вече в съвсем друга категория. Този паметник е безспорен. Затова, давайте да се захванем и да решим този въпрос. Колкото до граф Игнатиев - неотдавна в Русия направиха филм за него. 45-минутен, документален - \"Граф Игнатиев, графът на българите\". Защо да не го покажем по българската телевизия? Мисля, че това би бил подходящ отговор на антиигнатиевската кампания, за която говорите. Този филм прекрасно показва ролята му във всичките процеси, особено в последната фаза на Руско-Турската война, когато е подписан Санстефанският мирен договор. Не е случайно, че улица в София е била кръстена “Граф Игнатиев”. Имало е сериозна причина за това, а сега политическата конюнктура се опитва да изтрие собствените си решения от миналото. Аз така го разбирам\". Калоян Паргов припомни също, че през 2019-а има две много важни кръгли годишнини. Едната е 140 години от обявяването на София за столица на България - на 3-и април, а другата е 140 години от установяването на дипломатически отношения между България и Русия. \"Мисля, че можем да помислим и заедно да отбележим тези кръгли годишнини. В крайна сметка, те имат и дълбока връзка помежду си\", предложи председателят на БСП - София.", "date": "2019.03.20", "title": "Калоян Паргов посрещна посланика на Русия в централата на БСП - София"}
{"url": "https://www.24chasa.bg/novini/article/7356337", "text": "Министерският съвет одобри проекта на Спогодба между Република България и Ислямска република Пакистан за избягване на двойното данъчно облагане и предотвратяване на отклонението от облагане с данъци на доходите. Упълномощена да подпише документа от името на българското правителство при условие за последваща ратификация е Лилия Иванова, заместник-министър на икономиката. Предвидено е Спогодбата да бъде подписана в периода 28-29 март в Исламабад, по време на Втората сесия на българо-пакистанската междуправителствена смесена комисия за икономическо сътрудничество. Документът е важен елемент от договорно-правната база на българо- пакистанските отношения и е предпоставка за нарастване на търговския обмен и стопанската активност между двете страни. Пакистан е перспективен партньор за търговско-икономическа активност на България в района на Южна Азия с оглед на добрите традиции от близкото минало и новите възможности за бизнес и инвестиции. Сключването на данъчна спогодба между двете държави ще създаде правна база за активизиране и стимулиране на инвестиционния климат между двете държави и ще доведе и до облекчаването на данъчната тежест, понасяна от данъкоплатците, местни лица на двете държави.", "date": "2019.03.20", "title": "България и Пакистан ще си сътрудничат за избягване на двойното данъчно облагане"}
{"url": "https://www.24chasa.bg/novini/article/7356500", "text": "Окръжна прокуратура – Перник е внесла за разглеждане в съда обвинителен акт срещу К.С. (на 41 години). Това съобщиха от прокуратурата.  Обвиняемият С. е правоспособен водач на МПС, като има регистрирани нарушения и налагани административни наказания по Закона за движението по пътищата. Около 00:10 ч. на 10.12.2016 г. той управлявал собствения си лек автомобил „Фолксваген Голф“ по ул. „Денчо Знеполски“ в гр. Трън. Движел се в посока към центъра на града със скорост около 56,84 км/ч., при максимално допустимата скорост за населено място и МПС кат. „В“ - 50 км/ч. В района непосредствено до „Тошкино мостче“ обвиняемият шофирал плътно в дясната част на пътя, като по същото време на пътното платно за движение, в близост до тротоара, се намирал пешеходец – Б.Н. (на 24 години). Макар че разполагал с възможността да го възприеме, да намали скоростта и да спре автомобила, К.С. не задействал своевременно спирачната уредба, нито заобиколил мъжа. Вследствие на тези действия на обвиняемия пешеходецът бил ударен с предната дясна част на бронята на автомобила. Пострадалият паднал върху капака на колата, ударил си главата в предното панорамно стъкло, след което бил отхвърлен на пътната настилка. К.С. спрял автомобила и заедно с намиращ се наблизо свидетел на случилото качил Б.Н. в автомобила си, за да го транспортира до медицинско заведение. Обвиняемият откарал пострадалия пред сградата на Филиала на ЦСМП в гр. Трън, но вместо да го предаде на дежурния лекар, го оставил на улицата и отпътувал. След това С. откарал автомобила на черен път в местността „Свети Илия“ гр. Трън, където го оставил и се прибрал в дома си. Междувременно свидетелят на инцидента стигнал пеша до ФСМП-Трън, където открил изоставения Б.Н., който лежал на пътя пред стълбите на главния вход на спешния център. Били извикани служители на лечебното заведение, които с носилка го преместили в сградата и извършили преглед. Пострадалият бил транспортиран в УМБАЛСМ „Пирогов“ гр. София за лечение, където няколко дни по-късно починал. От заключението на изготвената по делото съдебно-медицинска експертиза е видно, че смъртта на Б.Н. се дължи на тежка черепно мозъчна травма и настъпилите от нея усложнения. Според изготвената автотехническа експертиза, основната причина за настъпване на ПТП са неправилни от професионална гледна точка действия на водача на МПС - движението му плътно в дясната част на платното за движение, при наличие на пешеходец там, най-вероятно поради отвличане на вниманието. Той е разполагал с възможността да спре преди мястото на инцидента, но не го е направил. В конкретния случай не скоростта, а движението на автомобила плътно в дясната част на платното за движение, при наличие на пешеходец там, е оказало решаващо значение за настъпването на пътното произшествие, отнело човешкия живот. Предстои съдът да насрочи разпоредително заседание по делото.", "date": "2019.03.20", "title": "Съдят шофьор, блъснал и убил пешеходец в Трън"}
{"url": "https://www.24chasa.bg/novini/article/7356511", "text": "Русия призовава САЩ и другите западни страни да се върнат към съвместни усилия в областта на оръжения контрол, каза днес руският министър на външните работи Сергей Лавров, цитиран от ТАСС и БТА. \"Уверен съм, че всички ние ще успеем да намерим достатъчно сили и мъдрост, за да преодолеем кризата, да запазим и укрепим съвременната система от международни споразумения в областта на контрола над въоръженията и неразпространението, като я допълним с нови договорености\", заяви Лавров на пленарно заседание на Конференцията по разоръжаването в Женева. В същото време той подчерта, че процесът на съкращаване на ядрените оръжия на двустранна руско-американска основа вече се е изчерпал, както показва кризата около договора за ракетите със среден обсег, и е необходимо да му се придаде многостранен характер, приемлив за всички съответни държави. Лавров отбеляза също, че Русия е открита за продължаване на действието на Договора за съкращаване на стратегическите нападателни оръжия (СНО-3), въпреки че представители на САЩ твърдят обратното. В Москва не искат печалната участ на Договора за ликвидиране на ракетите със среден и малък обсег да застигне и СНО-3, чието действие изтича на 5 февруари 2021 г., каза той. \"Русия е за продължаването му за още 5 г. Това би позволило да не се допусне деградация в сферата на стратегическата стабилност, а също да се спечели време за проучване на възможните подходи към появяващите се сега в света нови видове оръжия, и на начините да се разпространят върху тях методите за контрол, тъй като не всички такива оръжия се покриват от действащия договор да стратегическите нападателни оръжия\", подчерта Лавров. Руският външен министър засегна и въпроса за планираното от САЩ разполагане на елементи на противоракетна отбрана в космоса. Според него това ще бъде заплаха за космическите обекти на неугодните на Вашингтон страни. Той обърна внимание, че държавите участнички в конференцията по разоръжаването отдавна не могат да стигнат до съгласие за началото на преговори по предотвратяване на разполагането на оръжие в космоса. \"Ето че вече второ десетилетие чуваме само обяснения защо това не може да стане: казват, че подготовката на такъв договор изисква много време, че да се започват преговори преди да се е появила реална заплаха от извеждането на оръжие в космоса е преждевременно, че да се въвежда юридически обвързваща забрана за такива оръжия въобще е нецелесъобразно\", отбеляза Лавров. \"В същото време в САЩ вече са отделени средства за създаването на космически сегмент на ПРО и за разполагане в околоземна орбита на ударни средства. Очевидно този сегмент на ПРО ще има способност да поразява, в това число, и космически обекти. По този начин ще бъде създадена реално действаща бойна структура, готова във всеки момент да прочисти космическото пространство от орбитална собственост на неудобни на Вашингтон страни\", обясни той. Лавров изрази мнение, че допълнителен импулс на работата на конференцията в това направление може да даде \"създадена по решение на Общото събрание на ООН Група от правителствени експерти по предотвратяване на надпреварата във въоръжаването в космоса\". \"Надявам се, че западните колеги ще съумеят трезво да оценят ситуацията, отговорно да отделят приоритетите и да се върнат към колективни, съвместно с нас, усилия за гарантиране на мира и сигурността, включително и контрола над оръжията\", заключи руският външен министър.", "date": "2019.03.20", "title": "Лавров: Съкращаването на ядрените оръжия вече не касае само Русия и САЩ"}
{"url": "https://www.24chasa.bg/novini/article/7356521", "text": "Районна прокуратура - Луковит внесе в съда обвинителен акт срещу мъж за причиняване на телесна повреда на познат. Обвинението срещу И. С. е за това, че на 14 януари 2018г. около 2 часа в с. Бежаново, област Ловеч, в дома на Х. С. умишлено причинил средна телесна повреда на П. К., изразяваща се в многофрагментно счупване на носни костици, довела до постоянно разстройство на здравето неопасно за живота - престъпление по чл. 129 от НК. Вечерта на 13 януари в дома на Х.С. се събрала компания, в която били пострадалият и неговата приятелка. Без да е поканен към компанията се присъединил и обвиняемият. Въпреки, че бил във видимо нетрезво състояние, домакинът го поканил да остане и му сипал питие. В определен момент И.С. започнал да дърпа за ръката приятелката на пострадалия. П.К. го извикал навън и попитал какъв е проблем. Обвиняемият отговорил, че няма такъв и обещал повече да не се заяжда. П.К. влязъл отново при другите, а след него влязъл и И.С. Без да обели дума той ударил в лицето П.К. Останалите младежи извели нападателя навън и го изпратили да си ходи. Тъй като от по лицето на П. К. се стичала кръв, той седнал на стълбите. Тогава обвиняемият се върнал и го ритнал главата. От ударът П. К. паднал на земята и изгубил съзнание. Приятелите му се намесили и изгонили нападателя, а пострадалият бил откаран в ЦСМП-Луковит, след което постъпил в Клиника по неврохирургия на УМБАЛ. Предстои насрочване на делото за разглеждане от съда.", "date": "2019.03.20", "title": "Районна прокуратура - Луковит предаде на съд мъж за причиняване на телесна повреда"}
{"url": "https://www.24chasa.bg/novini/article/7356490", "text": "Дълговете за комунални услуги (парно, вода, ток, телефони и др.) да се събират по опростена процедура от частни съдебни изпълнители, без да се стига до съд. Тази идея бе дискутирана от юристи на международна конференция за съдебното изпълнение в полза на гражданите, бизнеса и ефективното правосъдие, която се провежда в София. Подобен модел вече действа в съседна Сърбия. \"В много държави в ЕС има ефективен начин да се събират комуналните вземания, като това не струва много допълни средства, а съдът е по-облекчен\", каза Матийо Шардон, първи вицепрезидент на Международния съюз на съдебните изпълнители. Предимствата на модела били, че този тип събиране на вземания \"е по-удобен и за кредитора, и за длъжника, тъй като контактуват само с един човек\". В някои страни не се плащат допълнителни такси, може да се договори и издължаване на вноски или отсрочка в рамките на 2-3 месеца. Тамара Гуцуня разказа за опита на Сърбия в събирането на дългове, натрупани от неплатени сметки на потребители. Там съдебни изпълнители действат от 2011 г. Те решават дали да пристъпят към събиране на дълга въз основа на документ (сметка за неплатена услуга, оформена по съответен ред) и на предложение (молба) от фирмата, която си търси парите. Най-често тя се обръща към съдебен изпълнител, ако сметката не е платена в продължение на 5-6 месеца и след като клиентът е уведомен за нея. По преценка на кредитора дългът може да бъде потърсен и по-рано.  Съдебният изпълнител уведомява длъжника и му праща покана да плати. Ако това не стане до 2-3 месеца, вече се завежда дело. Длъжниците имат право да обжалват решението на съдебния изпълнител пред съда. До произнасянето му изпълнението на решението се спира. Ако жалба не е подадена, съдебният изпълнител може да започне изпълнението в 3-дневен срок. В Сърбия разпределението на делата за комунални услуги се извършва от Камарата на публичните съдебни изпълнители. То става чрез софтуер на принципа на случайния подбор и по азбучния ред, по който съдебни изпълнители са въведени в регистъра. Камарата е длъжна да отговори на искането на взискателя в 5-дневен срок. Ако не го направи, кредиторът има право сам да избере съдебен изпълнител, в чийто район на действие длъжникът има постоянно или временно местожителство, обясни Тамара Гуцуня, която е член на Изпълнителния комитет на Камарата на публичните изпълнители в Сърбия. В резултат на прилагането на тази специална процедура в Сърбия дълговете към фирми за комунални услуги намалели. \"Има висок процент на събираемост на дълговете, но и косвен положителен ефект за установяване на финансова дисциплина\", каза Гуцуня. Увеличили се и случаите на доброволно уреждане на дългове без да се пристъпва към принудително изпълнение. \"Има смисъл да се въведе опростена процедура за събиране на комуналните вземания, за да се спестят разходи на длъжника\", коментира Георги Дичев, председател на Камарата на частните съдебни изпълнители в България. На въпрос могат ли и ЧСИ-тата у нас да събират малки вземания, без да се стига до съд, той отговори: \"Абсолютно възможно е, стига да има воля на законодателя\".", "date": "2019.03.20", "title": "Дългове за парно и телефони да се събират без съд, а с ЧСИ, предлагат юристи"}
{"url": "https://www.24chasa.bg/novini/article/7356502", "text": "Софийска районна прокуратура задържа 35-годишен мъж за изнасилване и извършване на блудствени действия, съобщиха от държавното обвинение. Извършителят е бивш съпруг на пострадалата. Под ръководството и надзора на Софийска районна прокуратура е образувано и се води досъдебно производство за това, че на: На 15.03.2019 г., за времето от около 12,00 часа до около 14,00 ч., в София, при условията на продължавано престъпление, са извършени блудствени действия спрямо Й., след което мъжът се е съвкупил с нея, като е употребил сила и заплашване. Деянията са извършени както следва: 1. На 15.03.2019 г., за времето от около 12,00 часа до около 13,00 часа, в ж.к. „Дружба“, в тревните площи, източно от моста на бул. „Брюксел“, в близост до влаковите релси, са извършени блудствени действия спрямо Й., като е употребена сила и заплашване – извършителят удрял пострадалата по тялото с юмруци и й заявил: „…сега ще видиш какво ще стане с теб!“, след което мъжът се е съвкупил с нея, отново чрез употреба на сила и заплашване. 2. На 15.03.2019 г. за времето от около 13,00 часа до около 14,00 часа, в къща за нощувки в София са извършени блудствени действия спрямо Й. Извършителят й заявил: „ще те бия, много ще те бия, не се дърпай“, след което деецът се е съвкупил с нея, отново като я заплашвал. В хода на разследването е установена самоличността на извършителя – Г. Б. Предвид високата обществена опасност на деянието на извършителя, наблюдаващият прокурор е постановил задържането на Б. за срок до 72 часа, като е разпоредено привеждането му в сградата на СРС на 21.03.2019 г. – за разглеждане на искане за вземане на мярка за неотклонение „задържане под стража“.", "date": "2019.03.20", "title": "Мъж изнасили бившата си до жп релси: \"Много ще те бия, не се дърпай!\""}
{"url": "https://www.24chasa.bg/novini/article/7356546", "text": "35-годишна жена е скочила от най-високия виадукт на магистрала \"Хемус\" тази сутрин, съобщиха за   от Областната дирекция на МВР-София. Сигналът за трагедията е подаден около 10.26 ч. Пътуващ по магистралата шофьор е съобщил, че е видял как жена спира лек автомобил в аварийната лента на виадукт \"Рибни вир\" и излиза от него. След това тя се е качила на перилата на виадукта и е скочила. На място веднага са изпратени екипи на полицията и Спешна помощ. Медиците обаче само са констатирали смъртта на 35-годишната софиянка. На място се извършва оглед. Изясняват се причините за самоубийството.", "date": "2019.03.20", "title": "Млада жена скочи от най-високия виадукт на \"Хемус\""}
{"url": "https://www.24chasa.bg/novini/article/7356556", "text": "Установена е самоличността на двете жертви в катастрофата край Омуртаг. Има трети пострадал, за чийто живот няма опасност. Пътният инцидент стана днес преди обяд на главния път София-Варна, недалеч от село Презвитер Козма, съобщиха от ОД на МВР в Търговище. Загиналите са 58-годишен мъж и 57-годишна жена от Варна, пътували в единия автомобил. Сериозно е пострадал 47-годишен мъж от София, който е настанен в МБАЛ-Търговище с фрактура на таза. Катастрофата е станала, тъй като 58-годишният водач от Варна, управлявал в посока София-Варна \"Форд Фюжън\", в зоната на ляв завой, при движение с несъобразена с пътните условия /мокра настилка/ скорост, изгубил контрол над управлението. Автомобилът навлязъл в крайната лява насрещна лента и се блъснал странично с \"Фолксваген Кади\" с пазарджишка регистрация - фирмена собственост, управляван от 29-годишен мъж от Нови Пазар. След сблъсъка фордът се завъртял странично, навлязъл в насрещна лента и блъснал правомерно движещ се \"Фолксваген Пасат\" - фирмена собственост, управляван от 47-годишен водач от София. Образувано е досъдебно производство.", "date": "2019.03.20", "title": "58-годишен изгубил контрол над колата си и причинил катастрофата край Омуртаг"}
{"url": "https://www.24chasa.bg/novini/article/7356559", "text": "Британският премиер Тереза Мей е потърсила днес по телефона председателя на Европейската комисия Жан-Клод Юнкер. Това съобщи говорител на комисията, предава БТА. След съобщенията от Лондон, че Великобритания иска отсрочка до 30 юни на оттеглянето си от ЕС, говорителят направи допълнителни уточнения за разговора. По неговите думи Юнкер е предупредил Мей, че ако Великобритания не напусне ЕС до 23 май, трябва да свика избори за евродепутати. Юнкер е отбелязал, че поисканата отсрочка от британската страна до 30 юни е след датата на изборите. Председателят на ЕК е пояснил, че без свикването на избори за евродепутати във Великобритания при това положение, институциите на ЕС ще бъдат изправени пред \"трудности и правна несигурност\".", "date": "2019.03.20", "title": "ЕК: Ако Великобритания не напусне ЕС до 23 май, трябва да свика избори за евродепутати"}
{"url": "https://www.24chasa.bg/novini/article/7356577", "text": "Британецът Оуен У., който се представял с 53 различни самоличности и бе заловен в Бургас, даде съгласието си доброволно да бъде предаден на властите в Обединеното Кралство. Той направи това днес пред състав на Бургаския окръжен съд, който заседава по Европейската заповед за арест на чужденеца, предаде БТА.  Задържаният е обвиняем за въоръжен обир на автосервиз в гр. Лийдс в своята страна през 2015 година. След това е обявен за международно издирване. Обвинен е и в заговор за извършване на грабеж от търговски обекти. От търговския сервиз са отнети части за автомобили на стойност 140 хиляди паунда. Собственикът на сервиза е бил наранен с мачете, а освен това е бил използван и зареден револвер. Спрямо четирима други участници в деянието са повдигнати обвинения и им предстои съдебен процес в Кралския съд в град Лийдс, през август тази година. Окръжен съд - Бургас даде тридневен срок, в който по Закона за екстрадицията и Европейската заповед за арест, Оуен У. има право да оттегли съгласието си да бъде предаден на британските власти. Следващото заседание е насрочено за 25 март.", "date": "2019.03.20", "title": "Британецът с 53 самоличности се съгласи да бъде екстрадиран"}
{"url": "https://www.24chasa.bg/novini/article/7356598", "text": "Часове преди произнасянето на окончателната присъда на първия президент на босненската Република Сръбска Радован Караджич за геноцид и престъпления срещу човечеството на оградата пред съда бе разпънат голям плакат, в който Караджич е сравнен с Адолф Хитлер, съобщава телевизията на Република Сръбска. На плаката, поставен от представители на сдружения на босненски мюсюлмани, пише \"Радован Караджич - геноцид, Адолф Хитлер - Холокост\". Макар че полицията е настояла плакатът да бъде свален, представителки на сдружение Майки от Сребреница са отказали да го направят. Междувременно полицията се е отказала от искането, предаде БТА. Международният остатъчен механизъм ще се произнесе днес по обжалването на присъдата на бившия политически лидер на босненските сърби Радован Караджич, осъден на първа инстанция на 40 години затвор за геноцид, престъпления срещу човечеството и военни престъпления по време на босненската война /1992-1995 г./.", "date": "2019.03.20", "title": "Пред съда в Хага бе поставен плакат, който сравнява Радован Караджич с Хитлер"}
{"url": "https://www.24chasa.bg/novini/article/7356592", "text": "40-годишен мъж от Бургас е приет в болница след инцидент в апартамент, при който е имало стрелба с газов пистолет, съобщават от полицията. Сигнал в Първо РУП е получен около един часа през нощта на 20 март. След пиянски запой в жилище на ул. \"Александър Стамболийски\"52 домакинът и гостът му се скарали. 40-годишният стопанин извадил законно притежаван газов пистолет и поискал от авера си, също на 40 г., да си ходи. Двамата се сборичкали, гостът успял да отнеме оръжието, съборил домакина на земята, произвел няколко изстрела в неговата посока и му нанесъл удари в главата с дръжката на пистолета. Пострадалият с фрактура на носа и рана на главата, е настанен за лечение в УМБАЛ Бургас. Извършителят на деянието е задържан за 24 часа. По случая е образувано бързо полицейско производство.", "date": "2019.03.20", "title": "Стрелба след пиянски запой в Бургас, един в болница (Обновена)"}
{"url": "https://www.24chasa.bg/novini/article/7356638", "text": "Сенатската комисия по разузнаването, както впрочем и повечето двупартийни комисии в Конгреса, са разделени по партийни линии по въпроса имало ли е сговор между кампанията на Доналд Тръмп и Русия по време на президентските избори в САЩ през 2016 г., заявиха източници пред Ройтерс. Такова разделение не е изненадващо в обстановката на остри междупартийни свади във Вашингтон, но повдига един по-широк въпрос: ако сенатската комисия по разузнаването не може да стигне до консенсус какво се е случило между Тръмп и руснаците, то коя друга комисия ще може? Това на свой ред ще породи съмнения дали конгресните разследвания срещу Тръмп ще доведат до опити на законодателите да започнат процедура за импийчмънт срещу републиканския президент. Най-малко шест конгресни комисии разследват дали кампанията на Тръмп е влязла в сговор с Москва в усилията си да убеди американските избиратели да подкрепят Тръмп през 2016 г.; дали Тръмп се е опитвал да пречи на разследванията; дали неговите фирми имат връзки с Москва; и дали той е използвал положението си (на президент) за лично обогатяване. Разследванията ще продължат още месеци и много неща могат да се променят, особено поради факта, че проточилото се разследване на специалния съветник Робърт Мълър все още не е завършило и предстоят още много часове на слушания - както открити, така и закрити - в Конгреса. Към момента обаче, твърдят гореспоменатите източници, членовете на комисията по разузнаването обмислят да излязат с два паралелни окончателни доклада - един от 8-те републиканци в комисията, и друг от 7-те демократи - с различни заключения. Конгресни източници, запознати с въпроса, казаха пред Ройтерс, че и републиканците, и демократите в комисията са съгласни, че липсват преки доказателства, сочещи сговор. Двете страни обаче са на различни мнение за косвените улики. Демократите твърдят, че има достатъчно такива улики в подкрепа на извода за наличие на сговор в окончателния доклад на комисията. Колегите им в комисията от Републиканската партия на Тръмп обаче казват, че няма. \"Преки доказателства за сговор няма\", каза източник от демократите, но са налице \"изобилие от косвени улики\" в тази посока. Сенатската комисия по разузнаването надзирава американските шпионски агенции - от ЦРУ до свързаните с разузнавателна дейност функции на ФБР. Председател на комисията е републиканецът Ричард Бър, а сред членовете й са републиканците Марко Рубио и Сюзън Колинс, както и демократите Марк Уорнър, Даян Файнстайн и Рон Уайдън. Говорителка на Бър, както и говорител на демократа Уайдън, отказаха коментар. Миналия месец Бър каза пред телевизия Си Би Ес, че комисията, към онзи момент, не е открила доказателство за сговор между кампанията на Тръмп и Москва. Тръмп отрича да е имало какъвто и да било сговор и многократно заклейми такива разследвания като \"лов на вещици\". Ако сенатската комисия по разузнаването, а вероятно и други комисии в Конгреса, накрая излязат с разминаващи се доклади, американците, които очакват от Конгреса обяснения за връзките между кампанията на Тръмп и Москва, сигурно ще останат разочаровани. Нещо повече, експерти заявиха, че такъв изход може да намали вероятността за евентуален импийчмънт на Тръмп. По конституция процесът за импийчмънт трябва да започне в Камарата на представителите, където мнозинство имат демократите, но Сенатът, в който преобладават републиканците, ще има последната дума дали Тръмп да бъде отстранен от длъжност. \"Това може да дава индикации, че републиканците не мислят, че има \"категорични доказателства\", че нищо не обвързва президента с наличието на конспирация\", каза Илейн Камарк, старши изследовател по правителствени проучвания в института Брукингс, мозъчен тръст във Вашингтон. \"Така вероятно нещата няма да стигнат до импийчмънт. . . . Ако републиканците казват: Хм, това не става за импийчмънт, - то аз не смятам, че ще има (импийчмънт)\", отбеляза тя. Сенатската комисия по разузнаването, на която са поверени някои от най-деликатните тайни на САЩ, започна своето разследване Тръмп-Русия малко след като Тръмп встъпи в длъжност. Тя вече започва повторни разпити на ключови свидетели,в които, освен разследващите, ще се включат и сенатори, съобщиха източници. Комисията ще трябва да даде оценка на един доклад от януари 2017 г. на американските разузнавателни агенции, в който се констатира, че Русия се е намесила в изборите през 2016 г. по няколко начина. Русия отрича всякаква намеса. Комисията също така проучва ролята на социалните медии в кампанията през 2016 г., сигурността на американските механизми за гласуване и стъпките, предприети (или непредприети) от администрацията на бившия президент Барак Обама, след първоначалните съобщения за руска намеса. Централна тема на разследването на комисията обаче ще бъде въпросът за наличието на сговор. Двупартиен надзор по тези въпроси е от ключово значение, каза Норман Орнстайн, политически анализатор в консервативния \"Америкън Ентърпрайз Инститют\". \"Ако се стигне до общ двупартиен доклад на сенатската комисия по разузнаването, и ако той е пълен, това би имало важно значение, дори Бър и Уорнър да имат различни интерпретации\", каза той. Отделни партийни доклади обаче ще означават, че е налице една позната история, посочи Орнстайн. \"Тогава се връщаме към динамиката, при която републиканците ще вярват на доклада на Бър, а демократите, главните медии, интелектуалната общност и противниците на Тръмп, ще вярват на доклада на Уорнър\", каза той. /БТА/", "date": "2019.03.20", "title": "Ключова сенатска комисия разделена: дали Тръмп е имал тайни връзки с Русия през 2016 г."}
{"url": "https://www.24chasa.bg/novini/article/7356796", "text": "Правото на хората да избират по коя формула да се пенсионират ще е за определен преходен период, каза пред журналисти социалният министър Бисер Петков, предава БТА. Той уточни, че на този етап не може да каже дали този преходен период ще е три или пет години, зависи от разчетите, които ще направят експертите. Всяко едно предложение трябва да бъде оценено като въздействие, каза още Бисер Петков. До края на седмицата експертите ще предложат законодателната промяна. Министърът подчерта, че се търси подкрепата на народните представители, за да може промяната да бъде гласувана възможно най-скоро. В разговорите участват експертите на НОИ, социалните партньори, за да има решение, което се споделя от всички страни. На този етап има съгласие за това, че трябва да се даде възможност на хората да поискат по своя преценка осигурителният доход от годините 1997 -2000 година да участва при изчисляване на индивидуалния коефициент. Отпадането на тези години е последната поправка, която беше направена през 2018 година при обсъждането на проектобюджета на Държавното обществено осигуряване. Министърът припомни, че водещият аргумент на предложението от края на миналата година за отпадане на тези години от базата за изчисляване на индивидуалния коефициент беше действащият към онзи момент текст в КСО за отпадане на тавана на новоотпуснатите пенсии от 2019 година. Тъй като в периода 1997 - 1999 година няма максимален осигурителен доход, разчетите на НОИ показваха случаи на осигуряване на много високи доходи за кратък период от време, каза Бисер Петков. По думите му отпадането на тези години е било стъпка да се въведе един регулатор на пенсията, какъвто е максималният осигурителен доход. Към днешна дата обаче таванът на пенсиите продължава да действа, така че експертите нямат притеснение хората, които имат осигуряване на високи доходи в този период, да изберат тяхното включване при изчисляване на индивидуалния коефициент. Все още се дискутира дали такава възможност за избор да се предостави и за избор на три последователни години от последните петнайсет преди 1997 година. Това е поправката, направена през 2015 година и за която се даде отлагателен срок до 2019 година. За нея имаше широко обществено обсъждане, подготвена е от Консултативния съвет по пенсионна реформа и е част от пакета мерки, които поетапно влизат в сила, припомни министърът. Бисер Петков отново подчерта, че се говори за бъдещи пенсии, по никакъв начин дискусията няма отношение към вече отпуснатите. Министърът обясни защо се налагат сегашните стъпки. Той посочи, че част от бъдещите пенсионери имат очаквания за определен размер на пенсиите си и правейки изчисления по новата формула, установяват, че новият прогнозен размер е по-малък. По думите му това са винаги прогнози, които имат известен риск от грешка. Той уточни, че това, че до този момент промените във формулата бяха подкрепяни, е произтичало от факта , че за по-голяма част от пенсионерите отпадането на трите години от 1997 до 1999 година е благоприятно. Но след анализ на случаи, които показват по-съществени отклонения, не можем да си позволим да ощетим бъдещи пенсионери и да ги излъжем в очакванията за размер на пенсията , заяви Бисер Петков. \"Допирът, промяната в пенсионната формула е като допир наистина до огъня, това е светая светих в пенсионното законодателство и нормално е да бъдат толкова чувствителни всички при промяна\", обобщи министърът.", "date": "2019.03.20", "title": "Правото на хората да избират как да се определя пенсията им ще е временно"}
{"url": "https://www.24chasa.bg/novini/article/7356790", "text": "\"Не зная защо точно сега стана такъв голям въпрос нивото на Шабленското езеро, но не бива да се допускат спекулации по темата. Наистина има прокопан канал към морето, но това се случи в средата на февруари. Спадът на нивото е с около 60-70 сантиметра. Миналата година по същото време имаше абсолютно същата ситуация. По-миналата също. Така е през последните години. Факт е, че има проблем, защото езерото върви към заблатяване и реално това е един от начините за опресняване на водата в него\", каза за \"24 часа\" кметът на Шабла Мариян Жечев. По думите на кмета сигнал за опасно покачване на нивото на езерото и наводнени сгради в резиденцията край Шабла до РИОСВ е подаден в края на януари тази година, след поройните дъждове. Получено е разрешение и е прокопан канал, за да се отече водата в морето. \"Изпускането приключи в рамките на няколко дни - между 15 и 22-и февруари. Не сме заривали канала, защото той се затваря сам. Преди години имаше помпена станция, с помощта на която процесът се регулираше. И трябва да се мисли в тази насока - проблемът да се реши механично. Затова е необходим шлюз, който да се отваря при критично покачване на нивото. Имаме проект в тази насока и проектантски екип вече работи по него. Очакваме до средата на тази година да бъде одобрен. Но пак повтарям - не бива да се спекулира. Вярно е, че има и палеж в тръстиките, но не мога да кажа дали е умишлен, или не\", допълни Жечев.", "date": "2019.03.20", "title": "Кметът на Шабла: Има канал от езерото към морето, но така се опреснява водата"}
{"url": "https://www.24chasa.bg/novini/article/7356834", "text": "Върховният комисар на ООН за правата на човека Мишел Бачелет заяви днес, че силите за сигурност във Венецуела, подпомагани от проправителствени милиции, са упражнили репресии върху мирни протести, като нейната служба има документирани сведения за използвана прекомерна сила, за убийства и изтезания, предава БТА. В обръщение пред Съвета на ООН по правата на човека Бачелет изрази загриженост, че най-новите американски санкции върху финансови трансфери, свързани с продажбата на венецуелски петрол, \"може да съдействат за задълбочаване на икономическата криза\". Венецуелските власти отказват да признаят мащабите и тежестта на лекарствената и продоволствена криза, принудила над 3 милиона венецуелци да избягат в чужбина, и взеха недостатъчни мерки, каза върховният комисар на форум в Женева.", "date": "2019.03.20", "title": "ООН осъди репресиите срещу мирни \nпротести във Венецуела"}
{"url": "https://www.24chasa.bg/novini/article/7356841", "text": "Агресивен ротвайлер стресира жителите на радомирското село Друган. Кучето, което напада хора и животни, е на бащата на футболиста Валери Божинов – Емил, предаде  . Преди дни жена отворила пътната врата, за да изхвърли боклука и малкият домашен любимец на семейството на Кирил Здравков излязло на улицата. Тогава ротвайлерът се нахвърлил върху него и едва не го разкъсал. Кучето е оперирано и лекувано във ветеринарна клиника. Ротвайлерът налетял и на стопанката, но тя се отървала само с уплаха. Здравков подал сигнал в полицията и в екоотдела на общината в Радомир, откъдето ще съставят акт на стопанина на агресивното куче. Собственикът на ротвайлера Емил Божинов се оправдал пред полицаите, че то се е измъкнало от дома, а той го търсел. След инцидента прибрал вкъщи кучето, но според местните то отново ще тръгне по улиците. “Това не е единичен случай с тоя Рот тук, в нашето село, разкъса и уби един пинчер и налиташе на нас. Кучето просто си е агресивно! И не е вярно, че си го е търсел”, разказа Ирена Велинова от съседното село Стефаново. По думите й кметът изгонил Божинов старши и му забранил да припарва в селото. Предстои институциите да предприемат мерки срещу Емил Божинов и агресивния ротвайлер.", "date": "2019.03.20", "title": "Ротвайлерът на бащата на Валери Божинов тормози цяло село, разкъсва кучета, напада хора"}
{"url": "https://www.24chasa.bg/novini/article/7356851", "text": "„С ГЕРБ си поставихме за цел да спечелим осем места в Европейския парламент”. Това заяви в ефира на „Плюс-Минус. Коментарът след новините” по   председателят на СДС Румен Христов. Коментарът му идва часове, след като стана ясно, че формацията му ще се яви на предстоящия евровот, заедно с управляващата партия.  „Все още не сме готови с имена. В момента текат номинациите на отделните ни структури, но нямайте съмнение, че те ще бъдат знакови за СДС и за старата десница”, коментира Христов. Той бе категоричен, че коалицията с ГЕРБ засега се сформира само за евроизборите, а по-нататъшното им партньорство подлежи на допълнително обсъждане. Среща по този въпрос вероятно ще се състои на 27 май. „Изборът ни в момента не е толкова емоционален, колкото рационален”, коментира още лидерът на сините. Що се отнася до вижданията на ГЕРБ и СДС за развитието на Европа и европейския път на България, двете формации нямали никакви различия. „Европа е изправена пред предизвикателство на нарастващата роля на крайнолевите и крайнодесните, както и на евроскептиците”, смята Христов. Той каза още, че партията му е критикувала градивно управляващите за някои техни действия и вероятно ще продължава да го прави.", "date": "2019.03.20", "title": "Лидерът на СДС Румен Христов: С ГЕРБ си поставихме за цел да спечелим 8 места в ЕП"}
{"url": "https://www.24chasa.bg/novini/article/7356886", "text": "Турският президент Реджеп Тайип Ердоган откри днес най-големия увеселителен парк в Турция и използва случая за поредна словесна битка срещу опозицията преди ключовите местни избори в страната на 31 март, предаде ДПА. АнкаПарк, известен още и като Уъндърленд Юрейша (Wonderland Eurasia), разполага с 1200 атракциона. Паркът е построен на площ от 1,3 млн. кв.м в столицата Анкара - един от най-важните градове в борбата за изборите за местни органи на властта. Според няколко проучвания Мансур Яваш, кандидат за кмет на опозицията, води в предпочитанията на избирателите. Ердоган използва случая при тържественото откриване на парка, за да нападне Яваш, обвинявайки го във фалшификация и укриване на данъци, предава БТА. \"Анкара е сърцето на турската държава. Анкара е прекалено важна, за да бъде поверена на хора, замесени в тъмни машинации\", каза той, визирайки обвиненията на прокуратурата срещу Яваш за злоупотреба по времето, когато е бил адвокат. В интервю вчера Ердоган заяви, че дори и Яваш да спечели, той няма да получи наказателна неприкосновеност, като предупреди гражданите на Анкара, че тогава \"те, за съжаление, ще трябва да платят висока цена\".", "date": "2019.03.20", "title": "Ердоган откри най-големия увеселителен \nпарк в Турция (Снимки)"}
{"url": "https://www.24chasa.bg/novini/article/7356877", "text": "Нотариалният акт е придобит в груб строеж, т.е. преди акт 16, и не е вярна цената, която излиза в публичното пространство. Имам подписан предварителен договор, т. нар. \"на зелено\", сумите са превеждани по банков път. Единствената отстъпка, която получих от фирмата, беше да ме изчакат да продам личното си жилище в Плевен. Разполагам с всичките документи. Обясних, че в годишната декларация подробно ще се види какви имоти притежавам, как съм ги придобила. Цената е четирицифрена. Обектът все още е негоден за живеене, все още никой не живее в този апартамент. Дружеството не е свързано с работата ми преди, с работата ми сега, не ми е известно да е участвало в обществени поръчки, така че няма никакъв сблъсък на интереси. Това заяви министърът на правосъдието Цецка Цачева пред   по повод появила се информация, че се е сдобила с луксозен апартамент в София на ниска цена от строителна фирма. Над 600 евро е квадратът. По предварителен договор имам една част изплатена, друга още трябва да изплащам. Нямам личен асансьор, има такъв на етажа. Не съм знаела, че господин Цветанов има жилище там. Просто живея в този квартал, видях изкопа и се поинтересувах коя е фирмата. Това са чисто търговски отношения между дружество и клиент. Брокер не съм ползвала. Естествено, че съм разговаряла със собствениците на фирмата. Всичко е ясно, нотариалният акт е ясен в имотния регистър. Имота в Плевен успях да го продам миналата година, каза министърът на правосъдието. Категорично цената не е 4 пъти по-ниска от пазарната стойност на имота, обясни Цачева. Не мисля, че няма резултати в борбата с корупцията. Два пъти повече са разследванията по високите етажи на властта. Прави се много за преодоляването на този проблем, добави тя.", "date": "2019.03.20", "title": "Цецка Цачева: Не съм купила евтино апартамент, лъжа е тази цена"}
{"url": "https://www.24chasa.bg/novini/article/7356905", "text": "Медицинските сестри ще протестират утре с палатки пред сградата на Министерство на здравеопазването, каза пред журналисти Мая Илиева, говорител на Инициативния комитет, организирал протеста, който се състоя преди 20 дни, след среща с министъра на здравеопазването Кирил Ананиев. Илиева посочи, че не вярват на обещанията на министър Ананиев за увеличение на заплатите на професионалистите по здравни грижи. Медицинските сестри настояват за стартова заплата в размер на две минимални работни заплати за страната, за подобряване на условията на труд и възможност за кариерно израстване, предава БТА. По думите на Илиева има оказан натиск върху протестиращи медицински сестри и посочи за пример болница \"Пирогов\", както и лечебни заведения от Казанлък, Монтана и Пазарджик.", "date": "2019.03.20", "title": "Медицинските сестри ще протестират отново от утре"}
