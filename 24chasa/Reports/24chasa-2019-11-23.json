{"url": "https://www.24chasa.bg/novini/article/7902503", "text": "Още не е заловен шофьорът, убил велосипедист на кръстовището при стадион \"Локомотив\" в столицата, издирват се очевидци. От случая са изминали вече 34 дни. На 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил. Шофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\", Константин почина от тежките травми. Остави наша жена и две момиченца - сираци. От СДВР апелират хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.11.23", "title": "34 дни МВР дири шофьора, убил велосипедист в столицата"}
{"url": "https://www.24chasa.bg/novini/article/7901500", "text": "Магазин за бижута беше обран в София. Откраднати са скъпоценности за над 15 хиляди лева, предава  . Магазинът за бижута се намира на столичния бул.\"Ал.Стамболийски\". Пред полицията продавачката му обяснила, че вътре влезли няколко човека. Двама от тях я заговорили и я помолили да им покаже няколко от изложените скъпоценности. През това време техни съучастници успели да откраднат различни бижута на стойност над 15 хиляди лева. Полицията е започнала досъдебно производство по случая. Установяват се фактите, преглеждат се и камери в района. Издирват се извършителите.", "date": "2019.11.23", "title": "Откраднаха бижута за 15 000 лв. от магазин в София"}
{"url": "https://www.24chasa.bg/novini/article/7901559", "text": "Министър-председателят Бойко Борисов ще бъде на официално посещение в Съединените американски щати, където ще се срещне с президента на САЩ Доналд Тръмп на 25 ноември в столицата Вашингтон, съобщават от Министерски съвет. В ръководената от министър-председателя Бойко Борисов официална делегация във Вашингтон ще участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов. В рамките на разговора им в Белия дом, премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ. Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми. По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк „Арлингтън“. Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът Борисов ще проведе и среща с представители на американския бизнес в сградата на Американската търговско-промишлена палата.", "date": "2019.11.23", "title": "Борисов ще води двама вицепремиери и двама министри на посещението при Тръмп"}
{"url": "https://www.24chasa.bg/novini/article/7901580", "text": "10-годишно българче загина в Кипър, след като бе блъснато от автомобил на пешеходна пътека. Трагедията се е разиграла в кипърския град Пафос вчера, около 14:00-14:30 часа, когато момиченцето пресичало на зебрата на бул. \"Тасос Пападопулос\" на връщане от училище, предава  . То е било блъснато пред очите на дядо си. Детето е било откарано в болница, където по-късно е починало, алармираха други българи, близки на семейството. Зад волана на леката кола е била 70-годишна кипърка, която също е изпаднала в шоково състояние след инцидента, съобщават местните медии. Според сайта evropakipr.com министърът на образованието на Кипър Хамбяурис е отишъл още вчера в училището на детето, за да изкаже съболезнования на 8-годишното братче на загиналото момиченце. Води се разследване за причините, довели до трагедията. Загиналото дете е родено в Кипър в българско семейство, което от години живее на острова. Кипърската медия посочва, че трагедията отново повдига въпроса за законодателни промени относно възрастта на водачите в Кипър. От Външно коментираха, че работят по случая.", "date": "2019.11.23", "title": "Прегазиха 10-годишно българче на пешеходна пътека в Кипър"}
{"url": "https://www.24chasa.bg/novini/article/7901615", "text": "“Припомняме, че с решение от 30 юли 2019 г. Софийският административен съд потвърди валидността на Разрешението за строеж на многофункционалната сграда „Златен век“ и отмени заповедта на ДНСК за спирането на строежа”, пояснява в свое видео фирма \"Артекс\". “Нека не забравяме, че първичната стихия на разрухата е обратната страна на любовта и творчеството. Дали не бива всеки управленец преди да влезе във властта, да е успял да съгради нещо с ръцете си? За да не се раждат в ума му мисли за разрушение, а Съзиданието в него да го подтиква към по-възвишени чувства и цели. Вярваме, че резултатите от нашите усилия са много по-трайни от десетки управленски мандати и подкрепата на обществото ни задължава да продължим да се борим за едно по-светло бъдеще и по-добра и независима бизнес среда в България”. ", "date": "2019.11.23", "title": "\"Артекс\" припомня: Софийският съд потвърди строежа на сградата „Златен век\" (Видео)"}
{"url": "https://www.24chasa.bg/novini/article/7901634", "text": "Мъж пострада при пожар в столичния квартал \"Надежда\" днес преди обед. Инцидентът е станал в блок 220 в жилищния комплекс, предава  . Огънят е потушен, а мъжът е отведен в болница без опасност за живота. Причината за пожара най-вероятно е неизправност в отоплителен уред.                                                                                                                                                                                                                                                                                                                                ", "date": "2019.11.23", "title": "Мъж пострада при пожар в столичния квартал \"Надежда\""}
{"url": "https://www.24chasa.bg/novini/article/7901643", "text": "Правителството в Лондон не отговори в определения краен срок - до полунощ - на писмото от Европейската комисия във връзка с това, че още не е номинирало кандидат за еврокомисар, каза говорителката на комисията Мина Андреева, цитирана от ДПА. \"Комисията ще анализира ситуацията и ще реши какви да са следващите й стъпки, ако има такива, когато сметне за подходящо\", каза тя, предава БТА. На 14 ноември ЕК започна правна процедура срещу Великобритания, уведомявайки Лондон, че като не излъчва кандидат, нарушава законовите си задължения към Европейския съюз. Комисията заяви тогава, че очаква британския отговор. В хода на процедурата ЕК може да сезира за казуса Европейския съд. По принцип в ЕК трябва да има по един комисар от всяка от 28-те страни членки. Отказът на Лондон да предложи свой кандидат отлага встъпването в длъжност на новата комисия под председателството на Урсула фон дер Лайен. Британският премиер Борис Джонсън отказва да номинира еврокомисар с аргумента, че страната му напуска ЕС и че на 12 декември британците ще гласуват на общи избори.", "date": "2019.11.23", "title": "Лондон пропусна крайния срок да номинира еврокомисар"}
{"url": "https://www.24chasa.bg/novini/article/7901660", "text": "Папа Франциск, който днес пристигна на посещение в Япония, заклейми \"злото\", което носят ядрените оръжия, предаде Асошиейтед прес, цитирана от БТА. На среща с японски епископи Франциск каза, че по време на визитата си в Япония иска да почете паметта на жертвите на ядрените бомбардировки на Хирошима и Нагасаки и да се срещне с оцелели от тях, които \"още носят раните от този трагичен епизод в човешката история\". Злото няма предпочитания; то не се интересува от миналото на хората или от тяхната идентичност, \"то просто избухва с унищожителната си сила\", каза главата на Римокатолическата църква. Той отиде по-далеч и осъди не само използването, но и притежаването на такива оръжия, отбелязва АП. Темата за ядрените оръжия е основната при пътуването на Франциск в Япония и ще прозвучи най-силно утре, когато той посети Нагасаки и Хирошима, двата японски града, над които през 1945 г. бяха хвърлени американски атомни бомби. Оттам папата се очаква да призове за пълно ядрено разоръжаване. На срещата с епископите Франциск разказа, че като млад йезуит в Аржентина много е искал да работи като мисионер в Япония, вървейки по стъпките на Свети Франциск Ксаверий - йезуита, донесъл християнството на японските острови през 1549 г. Поради здравословни причи той не успял да сбъдне тази своя мечта, но и до днес изпитва особена симпатия към Япония и малката японска християнска общност, запазила вярата си въпреки преследванията, на които е била подлагана в миналото, разказа Франциск.", "date": "2019.11.23", "title": "В Токио папата заклейми ядрените оръжия"}
{"url": "https://www.24chasa.bg/novini/article/7901717", "text": "Президентът на Северна Македония Стево Пендаровски заяви днес, че ако не е президент, би се изселил от държавата си, защото \"никой не е луд да пилее живота си, когато с години трябва да се преговаря по главите /от преговорите с ЕС/, а средната заплата в страната е 400 евро\", предаде агенция \"Бета\". Той подчерта, че държавите могат да просперират само ако използват собствените си ресурси, съобщи БТА. Коментирайки инициативата за \"мини Шенген\" за свободно движение в Западните Балкани, Пендаровски каза, че ако държавите от региона се опитат да направят \"малък ЕС\", ще имат шанса да накарат младите хора да останат в страните си и да трансформират обществото, и то \"истински, а не бюрократично\". В регионалния форум в Нови Сад участват и президентите на Сърбия и Словения Александър Вучич и Борут Пахор. Словенският президент Борут Пахор подкрепи днес идеята за \"мини Шенген\" в Западните Балкани като \"нова и смела инициатива\", която не е замяна на разширяването на ЕС, но може да допринесе за сътрудничеството и просперитета в региона, предаде Танюг. В свое изказване на регионален форум на младите лидери в сръбския град Нови Сад Пахор каза, че идва в Сърбия като приятел на Западните Балкани и привърженик на разширяването на ЕС, както и на инициативата за \"мини Шенген\", предвиждаща премахване на търговските бариери между Сърбия, Северна Македония и Албания. Словенският президент оцени, че идеята представлява и развитие на европейските ценности като доверие и съвместен живот и сътрудничество. Пахор каза, че и преди е изказвал мнение, че в контекста на разширяването на ЕС страните от Западните Балкани трябва сами да засилят регионалното си сътрудничество. Словенският президент подчерта също, че инициативата \"мини Шенген\" е много важна за младите хора в региона, тъй като ще направи техните страни по-привлекателни за живот и работа.", "date": "2019.11.23", "title": "Стево Пендаровски: Ако не бях президент, щях да се изселя от Северна Македония"}
{"url": "https://www.24chasa.bg/novini/article/7899916", "text": "Строежът на вецове не е просто нещо. Трябва да се купи земя, да се оформят строителните книжа, да се вземе оборудване, което е сравнително специфично. Което предполага, че не е много евтино - според експерти в този бизнес една вец излиза към 17-18 млн. лева. По тези сметки тогава 30 млн. лв. би трябвало да стигнат за две централи. Но в случая с “ПВБ пауър България” се оказва, че тази сметка не важи. Защото дружеството дава 30 млн. лв. по два проекта за строежа на вецове, но нищо не е направено. Парите са похарчени, но а част от средствата са отклонени към италиански и български фирми, твърди Желю Ганчев. Малко предистория. Проектът за вецовете на река Искър е обявен през 2005 г. Планира се изграждането на 9 централи, обявената инвестиция е за 115 млн. евро, като 75 млн. от тях идват от Европейската инвестиционна банка. “ПВБ пауър България” стана известна с това, че първият управител е италианецът Патрик Паулето, който е зет на Олимпи Кътев - по това време областен управител на Софийска област, а впоследствие и депутат. След Паулето управител става Пламен Дилков, който е на същия пост във “ВЕЦ Своге”, а сега шеф е италианец, който смени Дилков през тази година. Първата вец от проекта на италианците е пусната през юли 2008 г. Втората - през май 2009 г., три години по-късно тръгва третата централа, а четвъртата и петата са готови съответно през юни и декември 2013 г. Нещо като шапка на петте централи става дружеството “ВЕЦ Своге”. Но в края на 2016 г. става ясно, че “ПВБ пауър България” се отказва да строи последните четири веца и има намерение да продаде проекта за тях. Тогава от компанията посочват, че основната причина за замразяването на проекта са законодателните промени, с които бяха намалени преференциалните цени на тока от възобновяеми източници. Само че за въпросните четири веца “ВЕЦ Своге” отпуска финансиране от 7,669 млн. евро. за ВЕЦ “Левище”, ВЕЦ “Габровница”, ВЕЦ “Бов-Север” и ВЕЦ “Бов-Юг”. Желю Ганчев твърди, че за тези централи няма извършени никакви строително-монтажни работи, не е купувана земя или други материални активи, но отпуснатите пари са похарчени. Тези средства се виждат и във финансовия отчет на “ВЕЦ Своге” за 2015 г. От него става ясно, че са обезценени напълно инвестициите от 15,606 млн. лв. по изграждането на четирите веца - “Левище”, “Габровница”, “Бов-Юг” и “Бов-Север”. В резултат загубата на дружеството за 2015 г. е 16,58 млн. лв., собственият капитал е на минус 14,238 млн. лв., което налага ликвидация на дружеството. До нея не се стига заради счетоводни практики като увеличаване и намаляване на капитала, за да се покрие по този начин липсата на дадени активи. В края на 2015 г. “ВЕЦ Своге” е дължало на дружеството майка “ПВБ пауър България” общо 73,2 млн. лв. по предоставени кредити, които са общо шест, но нито един от тях тогава няма погасителен план и не е обезпечен. Междувременно през 2012 г. е обявено намерението да бъдат изградени други пет централи, но на река Марица между Първомай и хасковското село Любимец. Споменаваната инвестиция от “ПВБ пауър България” е от Първата вец трябваше да е готова най-късно до края на 2014 г. Централите трябваше да са с пулп турбини, които щели да бъдат използвани за първи път не само в България, но и в Европа. И във проекта “ВЕЦ Марица” няма извършени никакви строително-монтажни работи, не е купувана земя или други материални активи, твърди Желю Ганчев. Според него има интересно съвпадение - въпреки липсата на строителство и по този проект са похарчени близо 15 млн. лв. както при четирите непостроени веца на река Искър. Ганчев посочва, че на “ВЕЦ Марица” ЕООД са отпуснати от “ВЕЦ Своге” заеми за 7,1 млн. евро, а източените средства под формата на консултантски услуги са 2,725 млн. евро. Тези пари отишли Petrovilla and Bortolotti получава 975 000 евро, Energy Services Italia взема точно 1 млн. евро, а за Finenergy са 750 000 евро. Тук имало интересно разминаване - проекът за петте веца на река Марица е обявен публично през 2012 г., а парите са преведени на италианските фирми от март до юни 2010 година. Ганчев посочва, че въпросните 2,725 млн. евро са преведени от Пламен Дилков като управител на “ВЕЦ Марица” на италианските дружествма. А след това по сметки на две фирми на Дилков са отишли 314 529 евро. По подобен начин били изразходвани общо 7,5 милиона евро, които след това са записани като загуба на “ПВБ пауър България”, както и при проекта за вецовете по река Искър. Управителят на “ВЕЦ Марица” € получил 10% от сумите за Petrovilla and Bortolotti и Energy Services чрез притежаваната от него фирма “Дилков Истейт” и 15% от сумата на Finenergy чрез друга негова фирма – “България инженеринг”. Ганчев казва още, че всички фирми, ангажирани с преразпределението на паричните потоци, са обслужвани от счетоводен център “Б.И. Финанс” - собственост на управителя на “ПВБ Пауър България” и “ВЕЦ Марица” ЕООД. Също така един е и юридическият консултант, който е откривал, регистрирал и закривал фирмите, обвързани в тази схема. Сред посочените от Желю Ганчев проекти, при които има завишени цени на строителството, са и 11 бунгала. Това са сглобяеми къщи, за които още през 2007 година с построяването на първата ВЕЦ са платени близо 1,3 млн. евро. Наречени са център за отдих и почивка “Церово” и логистичен център “Лъкатник”. За първия са похарчени над 244 000 евро, а за втория са отишли над 1,05 млн. евро. Разходите за ландшафт - озеленяване и облагородяване на пространството около къщичките, са на впечатляващата стойност от над 270 000 евро. Типът на къщичките е такъв, че проучване на пазарните цени за тях показва, че една такава постройка струва Според сигнала на Ганчев до прокуратурата за активи, които са на стойност под 100 000 евро, са похарчени десет пъти повече чрез значително завишаване на цената. Според Ганчев това е предварително организирано още в самото начало на проекта по изграждане на вецовете. ", "date": "2019.11.23", "title": "Как в България се харчат 30 млн. лв. за вецове, които ги няма"}
{"url": "https://www.24chasa.bg/novini/article/7901774", "text": "Вицепрезидентът на САЩ Майк Пенс направи днес посещение на американски войници в Ирак, предаде Франс прес. Пенс посети военната база Айн ал Асад, която е в пустинната западна част на Ирак. Той бе придружен от съпругата си Карън. Визитата е предприета преди празниците за Деня на благодарността в САЩ, които са другата седмица. В края на декември миналата година американският президент Доналд Тръмп провокира полемика, след като при визита в Ирак посети само базата Айн ал Асад, без да се среща с представители на иракските власти в Багдад, припомни БТА. След като бе съобщено за пристигането на Пенс в Ирак, иракски източници заявиха, че се очаква той да се срещне с премиера Адел Абдел Махди. По-късно обаче бе съобщено, че Пенс е разговарял с него по телефона, а ще се срещне с президента на Иракски Кюрдистан Нечирван Барзани. Целта е да бъдат уверени съюзниците на САЩ в борбата с \"Ислямска държава\", че Америка ги подкрепя. Миналия месец сирийските кюрди пострадаха от турската офанзива в Северна Сирия след изтеглянето оттам на американските войски, отбелязва Асошиейтед прес. \"Айн ал Асад\" е базата, от която американските сили са предприели операцията в Сирия миналия месец, при която бе убит лидерът на \"Ислямска държава\" Абу Бакр ал Багдади.", "date": "2019.11.23", "title": "Майк Пенс посети американски войници в Ирак (Обновена)"}
{"url": "https://www.24chasa.bg/novini/article/7901796", "text": "Американското военно присъствие в Япония пречи на сближаването между Токио и Москва и поражда безпокойство в Русия в сферата на сигурността. Това каза днес руският външен министър Сергей Лавров в японския град Нагоя, цитиран от Франс прес. \"Американското военно присъствие, разбира се, е проблем по пътя към еволюция в качеството на руско-японските отношения. Изразихме пред нашите японски колеги всички конкретни безпокойства на Руската федерация в сферата на сигурността във връзка с присъствието, развитието и постоянното засилване на военно-политическия съюз между Япония и САЩ. Японските ни колеги обещаха да реагират на тревогите ни. Ще очакваме техния отговор и ще продължим обсъжданията\", заяви Лавров на пресконференция след срещата на външните министри на държавите от Г-20. Русия и Япония редовно обсъждат как да стигнат до подписване на мирен договор след края на Втората световна война. Трудностите в процеса се дължат на спора за принадлежността на четири острова от Курилския архипелаг, предаде БТА. Токио смята островите, анексирани от Съветския съюз през 1945 г., за своя територия. През ноември миналата година руският президент Владимир Путин и японският премиер Шиндзо Абе постигнаха съгласие в Сингапур да ускорят преговорите на базата на декларацията от 1956 г. \"Когато се обсъждаше декларацията от 1956 г., Съветският съюз вече бе казал, че тази декларация не може да бъде докрай приложена, освен в контекста на прекратяването на американското присъствие в Япония\", изтъкна Лавров. Декларацията от 1956 г., която е документът, позволил възстановяване на дипломатическите отношения между Япония и Съветския съюз, предвижда връщане на четирите острова на Япония, но само след подписването на мирен договор. Този текст бе анулиран от Съветския съюз през 1960 г. след подписването на договор за сътрудничество между Токио и Вашингтон.", "date": "2019.11.23", "title": "Американското военно присъствие в Япония безпокои Москва"}
{"url": "https://www.24chasa.bg/novini/article/7901809", "text": "Турция започна антитерористична операция в източната част на страната в опит да неутрализира терористите от Кюрдската работническа партия /ПКК/ и да предотврати потенциални атаки през наближаващата зима. Това съобщи днес министерството на вътрешните работи, цитирано от Анадолската агенция. Около 2250 служители от силите за сигурност, включително жандармерийски командоси и специални полицейски части, участват в операция \"Къран-7\" в долината на река Мунзур, предприета в окръг Тунджели. Операцията с кодово име Къран (в превод от турски език \"пречупващ\"), която е насочена срещу бойците от ПКК, започна на 17 август 2019 г. и обхваща райони в Източна и Югоизточна Турция, съобщи БТА. Кюрдската работническа партия, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2019.11.23", "title": "Турция започна широкомащабна антитерористична операция\nв източната си част"}
{"url": "https://www.24chasa.bg/novini/article/7901916", "text": "Откритите наскоро древноегипетски мумии на животни са на две лъвчета, няколко крокодила, птици и котки. Тези подробности даде египетското министерство по въпосите на паметниците на културата. Мумиите бяха открити при разкопки на обект, където е имало голям некропол в древността. Обектът се намира край прочутата Стъпаловидна пирамида в Сакара, южно от Кайро, уточниха Асошиейтед прес и БТА. Археолозите често са натъкват на мумифицирани котки, но мумифицираните лъвове са рядкост. Експерти поясниха, че въпросните мумии датират от късния период на Древния Египет (664 - 332 г. пр. Христа).", "date": "2019.11.23", "title": "Дребноегипетски мумии, скоро открити, се оказаха на лъвчета, крокодили, птици и котки (Снимки)"}
{"url": "https://www.24chasa.bg/novini/article/7901924", "text": "Младата шведска екоактивистка Грета Тунберг ще бъде водеща на едно от празничните сутрешни предавания на британското радио Би Би Си 4, предаде Франс прес, като се позова на Би Би Си. Тунберг ще разговаря с известни хора, които се борят с промените в климата и е предложила във воденото от нея предаване да има репортажи от Антарктика и Замбия, както и интервю с управителя на Банк ъв Ингланд Марк Карни. Шестнадесетгодишната Тунберг, която се превърна в символ на борбата с климатичните изменения, е една от петте известни личности, които ще бъдат водещи на предавания на радио Би Би Си по време на коледните и новогодишните празници, предаде БТА. Другите са председателката на британския Върховен съд Бренда Хейл, която отсъди, че решението на премиера Борис Джонсън да спре работата на парламента е незаконно; художникът Грейсън Пери, рапърът Джордж Поета и бившият главен редактор на вестник \"Дейли телеграф\" Чарлс Мур. През минали години водещи на празничните програми на Би Би Си са били личности като британския принц Хари, актрисата Анджелина Джоли и професор Стивън Хокинг.", "date": "2019.11.23", "title": "Грета Тунберг ще води празнично сутрешно предаване на британското радио BBC 4"}
{"url": "https://www.24chasa.bg/novini/article/7901948", "text": "Фондация \"Америка за България\" има намерение да продължи инициативата си \"Върни се\" не само у нас, но и в страните, където живеят българи, обяви Десислава Тальокова, изпълнителен директор на фондацията, на 15-ата Световна среща на българските медии. Инициативата \"Върни се\" работи по три основни направления. Първото е \"Върнете се в България\". В него фондацията се опитва да покаже, че в страната ни има прекрасни възможности за реализация. Второто е \"Инвестирайте в България\", тъй като у нас се развива успешно динамична предприемаческа екосистема. И накрая е призивът \"Дарете\". \"Темата за дарителството присъства много дълбоко в мисията на фондацията. Като филантропска организация още от началото работим за дарителството и за развитието на каузи от гражданското общество, за да запалим повече българи да се върнат\", обясни Тальокова. Тя самата има възможност да наблюдава промяната на приоритетите на фондацията, тъй като тази година стават 10 години, откакто \"Америка за България\" работи у нас. Американският конгрес обаче приема закон за подпомагане на Източна Европа още с падането на Берлинската стена. С този закон се създават 10 инвестиционни фонда, като българският е един от тях. Така за първи път управлението на американска държавна помощ е възложена на независим борд на директорите, а не на правителството. \"Началните години са много трудни, следва провал след провал, но в крайна сметка доказахме, че успехът е възможен да се случва по честен начин\", каза Тальокова. Затова фондацията има намерение да продължи инициативата \"Върни се\" на други места по света, където има българи.", "date": "2019.11.23", "title": "Фондация \"Америка за България\" ще работи и за българите в чужбина"}
{"url": "https://www.24chasa.bg/novini/article/7900625", "text": "Таксите, които пенсионните фондове вземат върху всяка осигурителна вноска, която постъпва при тях, са всъщност големият източник на печалбата им. През годините приходите от такси са надхвърляли 80% от общите приходи на деветте дружества с лицензи за управление на пенсионни фондове. Частните фондове са събирали по 4% от всяка задължителна вноска за универсалните си пенсионни фондове. През тази година таксата е намалена от държавата на 3,75%. “Това означава, че всяка вноска, преди да влезе в партидата, се намалява с тези пари. И то при положение че фондовете не извършват абсолютно никаква дейност по събирането на тези осигуровки. Те се събират от Националната агенция по приходите и им се превеждат”, обяснява президентът на КТ “Подкрепа” Димитър Манолов. Освен входната такса върху всяка вноска универсалните пенсионни фондове имат право на до 0,85% от номиналната стойност на всяка партида веднъж годишно. С новите законови предложения за изплащане на вторите пенсии те ще получат право и на 0,5 на сто от от парите, които влизат пък във фонда за изплащане на пенсиите. Обещанието на социалния министър Бисер Петков и фондовете е, че Законовите текстове предвиждат това да става само ако партидата за изплащане на пенсията е по-малка от общата сума на внесените през годините осигурителни вноски. 35,9 млн. лв. са приходите от такси върху осигуровките за 2018 г. само на “Доверие”, като най-големият дял от тях се дължи именно на универсалния пенсионен фонд. Осигуряването в такъв фонд е задължително за всеки, роден след 31 декември 1959 г., и заради това и универсалните фондове са най-голямата част от бизнеса на частните пенсионноосигурителни компании. Пак за 2018 г. акционерите в “Доверие” са си разпределили дивидент от печалбата на пенсионната компания в размер на 12 млн. лв. Около 15 милиона лева на година пък са приходите от такси върху осигуровките и партидите на по-малки фондове като “Ен Ен” и “Съгласие”. За разлика от \"Доверие\", който държи над 25% от пазара при универсалните пенсионни фондове, тези два имат по около 10-процентен дял. 2,3 млн. лв. са приходите от такси на най-малкия фонд, който е собственост на “Пенсионноосигурителен институт” АД. 76,71% от компанията “Съгласие” са собственост на Ива Павлова през фирма “Пела” ЕООД, която търгува с автомобилни ауспуси. Сред собствениците на фонда е и Съюзът за стопанска инициатива, който е бизнес сдружение, основано през 1993 г. и негови председатели са били Валентин Моллов, Петьо Блъсков, Стефан Софиянски, бившият земеделски министър Мирослав Найденов. Синдикат участва в “Доверие” - над 1 милион акции притежава Конфедерацията на независимите синдикати в България (КНСБ), се вижда на интернет страницата на тази компания. Синдикатът е сред основателите на “Доверие”. Според декларацията за действителните собственици, подадена пред Търговския регистър, в пенсионния фонд са австрийските фирми “Ей Ти Би Ай Ейч ГмбХ” и “Виена Иншурънс груп”. Втората е собственик на българския застраховател “Булстрад”. Български собственици, които са и в управлението на дружеството като физически лица, са декларирани Даниела Петкова, Мирослав Маринов и Ангелинка Петрова. Мирослав Маринов е в пенсионната компания от името на “Ти Би Ай Асет менджмънт” - фирма, която също е свързана с “Ей Ти Би Ай Еч” от Австрия. През годините участие в този фонд през свои компании имаше и издателят на “Капитал” Иво Прокопиев. Той обаче е продал акциите си според последните декларации за действителни собственици на фонда. Официалните акционери в него са “Уеб Финанс Холдинг” АД с 19,95%, 6 анонимни публични дружества с общо 25,73% и други физически и юридически лица. Зад “Съгласие” през други участници стоят и банка “Тексим”, както и групата около “Токуда”. В съвета на директорите на “Съгласие” пък влиза Галина Тодорова. В компанията “Прайм Лега консулт” тя е съдружник с компанията “Химимпорт” . Акционери на Пенсионноосигурителното акционерно дружество “ЦКБ–Сила” пък са “ЦКБ груп” ЕАД, “Инвест Кепитъл” АД, “Проучване и добив на нефт и газ” АД, застрахователното дружество “Армеец”. Пенсионен фонд има и енергийният бизнесмен Христо Ковачки, който като физическо лице е декларирал собствеността си в “Топлина”. Акционери в тази пенсионна компания са фирмите “Ел Ем импекс”, “Топлофикация Бургас”, “Атоменергоремонт”, “Брикел”, мина “Станянци”, “Амбрих”, “Прибор Инвест”, “Топлофикация Враца” и ОЗК “Застраховане”. 100% от фонда “Ен Ен България пък са собственост на компанията “Ен Ен Континеттал Юръп”. Това е името на бившата Ай Ен Джи. Собственик на фонда “ДСК Родина” пък е Банка ДСК, която пък от своя страна е собственост на ОТП банк - Унгария.", "date": "2019.11.23", "title": "Голямата печалба на пенсионните фондове идва от такса върху всяка осигуровка"}
{"url": "https://www.24chasa.bg/novini/article/7901465", "text": "Австралийски специалисти са разработили специален непромокаем костюм за сърфисти, който да ги предпази от ухапвания на големите бели акули, съобщава в. \"Дейли мейл\". Новият артикул е изработен от специални свръхздрави пластмасови фибри, през които не могат да проникнат острите зъби на морските хищници. Костюмът е бил тестван както в лабораторни условия, така и с участието на живи акули в естествената им среда, предава БТА. Разработката е дело на учени от университета Флиндърс. В нея са комбинирани свръхздравите влакна с традиционния неопрен на костюма на сърфиста. Материалите били тествани за силата на натиска със специални сензори и ги съпоставили с тези на захапката на голямата бяла акула. Екипът на Чарли Хювъниърс използвал за суровина за новия устойчив материал полиетилен с ултра високо молекулярно тегло.", "date": "2019.11.23", "title": "Учени разработиха костюм, предпазващ сърфисти от ухапване на акула"}
{"url": "https://www.24chasa.bg/novini/article/7901474", "text": "Южна Корея и Япония ще поставят отново на масата за преговори своето спорно военно минало, каза днес южнокорейският външен министър Кан Кьон-уха, цитирана от Ройтерс. Тя отбеляза, че затоплянето на двустранните отношения напоследък е дало на двете страни малко, но недостатъчно време. Южна Корея и Япония \"спечелиха време за интензивни разговори, но не остава много време\", каза Кан в кулоарите на министерската среща на Г-20 в Нагоя след разговор с японския си колега Тошимицу Мотеги, предава БТА. Вчера Сеул отмени в последния момент решението си да не поднови договора си с Токио за споделяне на разузнавателна информация след неговото изтичане. Кан обяви това решение за пробив в отношенията. Източник от японското външно министерство днес каза, че Япония и Южна Корея са се договорили за двустранна среща на върха през декември, на която ще бъде обсъдена болезнената тема за военното минало, обтегнала напоследък отношенията. Нито една от страните не е променила становището си по въпроса за японската колонизация на Корея преди и по време на Втората световна война, отбеляза Ройтерс. По данни на японската агенция Киодо, цитирана от ТАСС, срещата вероятно ще се състои в Чънду, главния град на югозападната китайска провинция Съчуан.", "date": "2019.11.23", "title": "Сеул и Токио ще преговарят за спорното си военното минало"}
{"url": "https://www.24chasa.bg/novini/article/7901953", "text": "Основателят на „Уикилийкс” Джулиан Асандж е отслабнал с 50 килограма. В момента е в британската затворническа болница. За това съобщи 80-годишният му баща Джон Шиптън, пише РИА \"Новости\". Родителят се страхува от екстрадирането на Джулиан в Америка, където може да бъде осъден на 175 години затвор и да намери там смъртта си. Джон Шиптън отказва да напусне Европа, докато синът му не бъде на свобода. „Примирих се, че Джулиан може да умре в затвора. Това го казвам не просто като баща. Това е факт”, подчерта австралиецът, който беше в Берлин миналата седмица. Шиптън е пазил мълчание в продължение на 9 години и не е коментирал обвиненията, предявени срещу сина му, но сега е решил да говори, пише още изданието.  Бащата на Асанж пътува до европейските страни с надеждата да намери политическа и гражданска подкрепа за сина си. \"Стар човек съм вече и не мога да прескачам стените на затвора, за да го изкарам от там. Но ще направя всичко, което мога. Не мога просто да седя със скръстени ръце и да гледам какво ще се случи\", каза Шиптън. Припомняме, Асанж, обвинен в сексуален тормоз и изнасилване в Швеция през 2010 г., се укрива от юни 2012 г. в еквадорското посолство в Лондон заради страх от екстрадиция в скандинавската страна. На сутринта на 11 април 2019 г. той беше задържан по искане на САЩ. Съдът в Лондон го призна за виновен за нарушаване на условията за гаранция и го осъди на 11 месеца затвор. Изслушванията на екстрадицията започнаха на 2 май. Американските представители заявиха в края на май, че са повдигнали обвинения на Асанж за 17 точки на нарушения, като шпионажа и издаване на класифицирана информация. Преди това той беше обвинен в една точка: за компютърно престъпление, хакване. В случай на екстрадиция в Съединените щати, Асанж е изправен пред дълги години затвор.", "date": "2019.11.23", "title": "Асандж се стопи с 50 кг, в затворническа болница е"}
{"url": "https://www.24chasa.bg/novini/article/7901976", "text": "Руският президент Владимир Путин призова днес управляващата партия \"Единна Русия\" да поеме отговорностите си и да обърне внимание на проблемите на хората, за да си върне силните изборни резултати, предаде Франс прес. Путин каза това на днешния конгрес на партията в Москва в присъствието на две хиляди делегати, сред които губернатори, депутати, сенатори и премиера Дмитрий Медведев. Президентът призова партийните членове сами да търсят решения на належащите въпроси, без да чакат знак от Кремъл. \"Опитвайте се сами да решавате проблемите\", заяви президентът, обръщайки внимание в речта си на предизвикателства като болници и училища, които са в лошо състояние. Обществената подкрепа за \"Единна Русия\" намаля заради икономическата стагнация и непопулярната пенсионна реформа, отбелязва БТА. Владимир Путин подчерта колко важни за бъдещето на партията са парламентарни избори, насрочени през 2021 година, и насърчи членовете й да се съсредоточат върху \"постигането на осезаеми резултати по всички национални проекти, за да почувстват хората положителните промени в живота си\", отбелязва ТАСС. \"Единна Русия\" никога не се е бояла от отговорността и трудните решения, необходими на страната. \"Единна Русия\" е най-голямата и водещата политическа партия в страната и тя получи този статус, защото винаги на първо място е поставяла защитата на интересите на гражданите и интересите на нашата родина. Статусът на управляваща партия, на партия на властта, се състои не в това да властваш, а да чуваш народа и да му служиш. Смисълът на това служене е бъдещето на нашите граждани, на нашите деца, които вече са се родили и които ще се раждат в руските семейства\", изтъкна Путин. Премиерът Дмитрий Медведев в обръщението си към делегатите заяви, че партийните членове, които планират да се явяват на избори като независими кандидати, е по-добре да напуснат партията. Според Медведев кандидатите на \"Единна Русия\" трябва да се гордеят с политическата си принадлежност и че ако някой се срамува, че е неин член, то по-добре да освободи мястото си за хората, които вярват в бъдещето на партията и които са готови да работят в нея.", "date": "2019.11.23", "title": "Путин: \"Единна Русия\" да обърне внимание на проблемите на хората"}
{"url": "https://www.24chasa.bg/novini/article/7902019", "text": "Сръбският президент Александър Вучич заяви днес, че не вижда никаква причина срещата му с руския президент Владимир Путин на 4 декември в Сочи да не премине добре и ако са нужни някакви разяснения, той не бяга от тях, предаде Танюг. \"Ако трябва нещо да изясняваме, не бягам от това. Съвестта ми е чиста като сълза\", каза Вучич, отговаряйки на журналистически въпрос какво очаква от срещата с Путин и дали ще говорят за шпионската афера в Сърбия. Вучич изтъкна, че е президент на Сърбия и от него се очаква да защитава интересите й, което ще прави винаги, съобщи БТА. По-рано тази седмица Вучич нареди на Военноразузнавателната агенция да разследва възможна шпионска афера във връзка с публикуван на 17 ноември в Ютюб видеозапис, на който се предполага, че служител на руското разузнаване дава пари на представител на сръбските сили за сигурност. Говорейки за посещението в Сочи, сръбският президент каза, че ще отиде там с голяма и сериозна делегация, защото срещата с руския президент е много важна. Той добави, че смята Путин за голям приятел на Сърбия. Вучич подчерта, че Русия може да се гордее с приятелството си със Сърбия, като припомни, че Сърбия е единствената страна, която не въведе санкции срещу Москва и в нито един международен форум не е гласувала против интересите на Русия.", "date": "2019.11.23", "title": "Вучич за шпионската афера в Сърбия: Не бягам от изясняване с Путин, съвестта ми е чиста като сълза"}
{"url": "https://www.24chasa.bg/novini/article/7902036", "text": "Нови подробности лъснаха за мистериозната смърт на туристите на прохода Дятлов. За тяхната история сме писали  . Изследователят Валентин Дегтерев оповести много необичайна версия за гибелта на 9-тимата съветски скиори в прохода Дятлов: опасна инфекция с кратък инкубационен период. Това подозрение експертът разказа на своята уеб страница, като цитира думите на лекаря Александър Филипович Кошевец, който почина през 2008 г. Докторът е бил на аутопсията на Дубинин, Золотарев, Тибо и Колеватов, по думите му видяното го е шокирало, съобщи Utro.ru. Лекарите били предупредени, че трябва да работят със специално облекло, защитаващо ги от чума, за да спазят и на най-строгите мерки за безопасност.  Кошевец каза, че труповете са имали странен цвят и излъчвали радиация. Дрехите на студентите били изпратени за експертиза.  Дрехите от мъртвите са били изваждани само в Свердловск, в същото време медиците са били взели тъканни проби, защото са търсили причинителите на неизвестна инфекция, пише usinsk.online. Лекарите са открили инфекцията само при размразяване на телата. Преди това анализите не показали наличието й. При голям студ вирусът не е опасен. Процесът на заболяването е придружен от халюцинации: най-вероятно хората са имали чувство, че някой ги преследва, те можели да станат агресивни. Поради заболяването тъканите на крайниците им са отказали, а при някои е започнала гангрена, която е белег за измръзване или за изгаряния. Изследователят Дегтерев подчерта, че не разполага с никакви доказателства за верността на тази версия, но смята за необходимо да я направи публична. Девет ученици под ръководството на Игор Дятлов загинаха в Северен Урал в нощта на 2 февруари 1959 година. Загадката на смъртта им все още не е разрешена докрай, припомня изданието usinsk.online.", "date": "2019.11.23", "title": "9-имата съветски скиори загинали заради  инфекциозна болест с кратък инкубационен период в прохода Дятлов"}
{"url": "https://www.24chasa.bg/novini/article/7902061", "text": "Цената на свинското на кооперативния пазар е направо непосилна - килограм сланина например е 8 лева, домашно приготвена спържа - 12 лева за 800 грама, свинското месо е над 15 лева за килограм. Фермер от дупнишкото с. Дяково купил 3 прасета за гледане по около 30-килограмови всяко за по 320 лева едното. Вече ги регистрирал каквото е изискването за гледане на прасета за угояване за след 1 януари догодина. Кюстендилският регион до тази седмица остана чист откъм африканска чума, но вече има два случая на положителна проба на убити диви свине. В района има около 2 хияди домашни прасета, които ще бъдат заклани от стопаните им в 7-дневен срок, още повече, че и сезонът за свинекол вече е настъпил, бе казано на последното извънредно заседание на областната епизоотична комисия, свикана от областния управител Виктор Янев.", "date": "2019.11.23", "title": "Цената на свинското в Дупница удари 15 лева за кило заради чумата"}
{"url": "https://www.24chasa.bg/novini/article/7902083", "text": "Милиарди са загубите за бюджета през последните 10 години от манипулиране на софтуера за управление на продажбите в търговските обекти. Това обяви във Варна говорителят на Националната агенция по приходите Росен Бъчваров, цитиран от <a rel=\"nofollow\" href=\"http://bnr.bg/horizont/post/101195783/miliardi-sa-zagubite-ot-manipulirane-na-softuera-v-targovskite-oblekti\" target=\"_blank\">БНР</a>. </span></p>Експерти на НАП разясняват на производители и ползватели на софтуери привеждането на дейността на търговците в съотвествие с новата наредба за касовите апарати. \"Проблемът е, че софтуерът е използван, както за улеснение на бизнеса, така и за неплащане на данъци. Това води до средногодишни загуби от порядъка на 300 млн. лв. за година в продължение на 10 години, което в общи линии е една сума от три милиарда за последните 10 години, която всъщност не е била получена от българското общество. Това, което НАП казва е: време е софтуерът да спре да може да прави подобни манипулации и идеята е с възможно най-малка адмистративна намеса това да се случи\", обясни Росен Бъчваров", "date": "2019.11.23", "title": "Милиарди загуби от манипулиране на софтуера в търговските обекти"}
{"url": "https://www.24chasa.bg/novini/article/7902113", "text": "9 звезди за семейства на донори и 46 отличия за лекари, болници и медицински екипи, бяха раздадени в първите у нас Годишни награди за принос към донорството и трансплантацията. Събитието е част от Националната кампания в подкрепа на донорството и трансплантацията „Да! За живот!\" на Министерство на здравеопазване и се проведе в Народния театър \"Иван Вазов\". Тереза Ралева, Йордан Александорв и съпругата му, Магдалена Кушлева, Ангел Ангелов, Даниела Йорданова, Детелина Муладжова и Димитрина Станева събраха кураж и сили да получат лично от здравния министър Кирил Ананиев звезда в знак на признателност за благородния си жест. 1161 човека в момента живеят с надеждата да водят нормален живот, да прегърнат децата си, да се придвижват сами. Всички те чакат шанс за втори живот чрез трансплантация. \"Вълнуващо е че днес сме се събрали и имаме честта да поставим началото на важна кауза свързана със спасяването на човешки животи. Тя не е толкова благородна, колкото делото на хората, които сме се събрали да почетем. Благодаря и на близките и роднините на донорите, защото това е тежко решение в труден момент. Благодари и на медицинските екипи и координатори по донорство. Без тях не можем. Те са нашите герои. Аз съм убеден, че това няма да е първи и последен път. Тези отличия ще станат ежегодни и ще бъдат стимул и мотив за постигане на по -добри резултати. Донорството може да се сравни само с едно - раждането на нов живот. Затова нека да обединим сили и издигнем донорството и трансплантациите на още по-високо равнище. Донорството не е само хуманна кауза, а свещено дело, което дава живот. Нека кажем всички \"Да! За живот!\", обърна се към всички присъстващи здравният министър Кирил Ананиев. \"Днес правим една първа крачка. Не зная дали е закъснял, но е потребна. Днес искаме да поднесемнсвоята признателност и благодарност към всички, които имат отношение към една трансплантация. Това са на първо място близките, които взимат решението да спасят друг човешки живот. Искам да изкажа и благодарността си към координаторите по донорство, както и лекарите оператори, които извършват трансплантациите. На лекарите и медицинския персонал, които се грижат за трансплантирания в следтрансплантационния период, също благодаря\", каза и шефът на агенция\" Медицински надзор\" Росен Иванов. \"Жената получила бъбрека на брат ми, е от Добрич и скоро си осинови дете, което е пример за това как трансплантацията и донорството мохат да променят цялото ни общество. Искам да призова за уважение към лекарите, нека бъдем по-добри и да загърбим егоизма си\", обърна се към всички присъстващи Александър Николов, чийто брат става донор преди време. Отличия за неуморния си труд и професионализъм получиха и коррдинаторите по донорство и директорите на болниците, в които бяха извършени всички 14 за тази година донорски ситуации. Най-много - 5 от тях, са направени във великотърновската МОБАЛ \"Стефан Черкезов\", където отличия получиха директорът д-р Стефан Филев и координаторите д-р Сибила Маринова и Ваня Лъчезарова. Отличия получиха и координационния екип и директора на болница \"Пирогов\" - проф. Асен Балтов. Сред отличените са и още болниците в Силистра, \"Света Марин\" - Варна, Плевен, Кюстендил, Бургас,, \"Свети Иван Рилски\" в София. Отличия имаше и за трансплантолозите и директорите на болниците - трансплантационни центрове, без които нито един живот също не би могъл да бъде спасен. Отличията им връчи председателят на парламентарната здравна комисия д-р Даниела Дариткова. Сред тях са Александровска болница, ВМА, \"Света Екатерина\" и болница \"Лозенец\", с директорите им доц. Костадин Ангелов, ген. - майор Венцислав Мутафчийски, проф. Генчо Начев и проф. Любомир Спасов, наред с тях и редица доказани имена в областта на хирургията, анестезиологията и др.", "date": "2019.11.23", "title": "9 семейства на донори получиха звезда за благородния си жест да дарят органите на техни близки"}
{"url": "https://www.24chasa.bg/novini/article/7902156", "text": "Двама представители на сръбските власти направиха остри изказвания срещу България в отговор на изказване на външния ни министър Екатерина Захариева по повод твърдения, че на територията на Сърбия действа голяма мрежа от български разузнавачи. Това предаде  . Министърът на отбраната Александър Вулин и депутатът Милован Дрецун заговориха в един тон срещу София. \"България умее да допуска друг да й избира приятелите й и враговете й. Като независима държава Сърбия сама решава за себе си и сама избира приятелите си\", каза Вулин, цитиран от сръбската агенция \"Танюг\". Вулин се счита за най-близкият министър на президента Александър Вучич. Само ден след като председателят на парламентарната комисия за Косово Милован Дрецун заяви, че на територията на Сърбия действа голяма мрежа от български разузнавачи той отправи нова нападка чрез сръбската редакция на руската медия \"Спутник\". Дрецун поиска извинение от министър Захариева, тъй като нейното изказване застрашава конституционното право на позиция на депутат на сръбската Скупщина, заявява Дрецун и допълва, че български външен министър не може да дава уроци на сръбски депутат, нито пък да определя какво може да казва. Според сръбския депутат българската реакция показва нервност. На въпроси на репортер от \"Спутник\" той твърди, че вместо външното ни министерство да реагира на изнесената информация от президента Александър Вучич, че българско военно аташе се занимава с неразрешени действия, то реагира на казаното от самия него. „Когато говоря за присъствие на разузнавателни агенти, имам предвид, разбира се, Косово и Метохия\", казва Дрецун и поставя въпроса колко членове на българските разузнавателни служби са маскирани зад структурите на КФОР и временната администрация на ООН в Косово. Според Милован Дрецун, депутат от Сръбската прогресивна партия на президента Вучич, реакцията на София показва, че е ударил в десетката с изказванията си.", "date": "2019.11.23", "title": "Александър Вулин и Милован Дрецун в един тон срещу София"}
{"url": "https://www.24chasa.bg/novini/article/7902198", "text": "Делегатите на конгреса на германския Християндемократически съюз в Лайпциг отхвърлиха предложение да гласуват кой да е следващият им кандидат за канцлер, предаде ДПА. По традиция за канцлер се посочва лидерът на партията. Сега това е Анегрет Крамп-Каренбауер, но поредица изборни неуспехи и лоши изборни резултати поставиха под въпрос политическото й бъдеще. Тя призова вчера на конгреса съпартийците си или да я подкрепят, или да я отстранят, припомня БТА. Лидерката на ХДС се противопостави на идеята за гласуване по въпроса кой да е следващият кандидат за канцлер - предложение, което получи подкрепата най-вече на младежкото крило на ХДС Юнге унион.", "date": "2019.11.23", "title": "Консерваторите отказаха да гласуват кой да е следващият им кандидат за германски канцлер"}
{"url": "https://www.24chasa.bg/novini/article/7902213", "text": "Двама анестезиолози от педиатрията в София напускат, а това поставя в сериозен риск работата в лечебното заведение. Това се случва след като 3-годишният Александър почина от двустранна хеморагична пневмония. Майка, чието дете е настанено в интензивното отделение на детската болница, се свърза с  . „В интензивното има прозрачни стъкла. Сложиха го на масата, опитаха се да го реанимират. Главната сестра също изключително много помагаше, имаше доктор анестезиолог, който не беше дошъл по този случай в болницата, но и той помагаше. И неговата жена помагаше. Докторите направиха каквото е възможно”, разказа майката Гергана Севелиева. „Трябва да й бъде направен ядрено-магнитен резонанс, който не можеше да бъде проведен, защото докторите са напуснали”, поясни майката. „Аз не бих искала да ме лекува доктор, който след 20-часова смяна, с треперещи ръце идва към детето ми и се обръща с думите \"какво ви е състоянието\". Добрите условия за работа ще рефлектират върху качеството и съответно върху по-бързото оздравяване на нашите деца”, смята Гергана. „Ако като народ сме на мнение, че тук работят убийци или некомпетентни хора, то тогава има нещо сбъркано в системата”, смята Севелиева. Заради проблемите в системата през пролетта имаше протести в педиатрията. Правителството обеща да отпусне милион и 700 хиляди лева. А за Гергана Севелиева остава радостта, че детето й се подобрява.", "date": "2019.11.23", "title": "Майка разказва като свидетел за трагедията с починалото 3-годишно дете в София"}
{"url": "https://www.24chasa.bg/novini/article/7902232", "text": "КТ \"Подкрепа\" ще настоява практиката в България да се доближи до европейската и работодателите да поемат поне първите пет дни от болничните, като изплащат 100 процента от трудовото възнаграждение през този период. Това ще бъде едно от исканията на протеста на КТ \"Подкрепа\" на 27 ноември, обяви икономическият съветник в синдиката Ваня Григорова. В момента работодателите плащат 70 процента за първите три дни. Националният митинг - шествие ще е под наслов \"Болните работници не са престъпници\". Той ще премине през централата на АИКБ и ще стигне до сградата на Министерския съвет, предаде БТА. Допълнителни искания на КТ \"Подкрепа\", за които от синдиката вече са водили цялостни кампании, са за отпадане на данъка върху минималната работна заплата; спешна актуализация на добавката за нощен труд, която е в размер на 25 стотинки; ограничаване на извънредния труд; прилагане на сумираното изчисляване на работното време само в непрекъсваеми производства. Днес стана известно, че КТ \"Подкрепа\" ще протестират сами, без участието на КНСБ, въпреки че през седмицата беше обявено създаването на общ стачен комитет. КНСБ са в стачна готовност, очакват предстоящото заседание на Националния съвет за тристранно сътрудничество.", "date": "2019.11.23", "title": "КТ \"Подкрепа\" ще простестират без участие на КНСБ"}
{"url": "https://www.24chasa.bg/novini/article/7902264", "text": "Малтийският министър на икономиката Крисчън Кардона бе разпитан днес от полицията във връзка с убийството преди две години на журналистката Дафне Каруана Галиция, предаде ДПА. Разпитът на Кардона не продължи дълго и той бързо излезе от централата на полицията, където даде показания. Министърътт трябваше да даде разяснения, включително и за твърдения по негов адрес в миналото, каза говорителка на министерството. Убитата Каруана Галиция редовно споменаваше Кардона в материалите в популярния си блог, посветен на разследването на политици и корупцията в правителството, уточни БТА. Журналистката бе взривена в автомобила си през октомври 2017 г. В разследването за убийството на Каруана Галиция полицията се съсредоточи върху ролята на задържания в сряда бизнесмен Йорген Фенек. Той бе приет днес в болница, след като се оплака от болки в гърдите, съобщиха малтийски медии. По-рано днес той поиска имунитет от наказателно преследване в замяна на това да предостави информация за убийството на Каруана Галиция, предаде Франс прес.", "date": "2019.11.23", "title": "Разпитаха малтийския министър на икономиката за убитата журналистка Дафне Каруана Галиция"}
{"url": "https://www.24chasa.bg/novini/article/7902364", "text": "Избраният за нов главен прокурор Иван Гешев подкрепи кандидатурата на Сотир Цацаров за председател на антикорупционната комисия. Това се случи по време на акция на Асоциацията на прокурорите по залесяване на Тревненския балкан. „Сигурен съм, че президентът ще спази Българската конституция, а вече какви са хипотезите, като времеви отрязък на всичко, не мога да кажа и ако кажа ще е спекулация. Прокуратурата и сега работи в добра координация с КПКОНПИ. Естествено, че подкрепям главния прокурор Сотир Цацаров. Той е брилянтен юрист, добър администратор. Той ще остави прокуратурата в изключително добра кондиция”, заяви Гешев.", "date": "2019.11.23", "title": "Гешев подкрепи кандидатурата на Цацаров за председател на антикорупционната комисия"}
{"url": "https://www.24chasa.bg/novini/article/7900156", "text": "След три години България може да бъде най-атрактивната дестинация в региона за американските компании, ако напредне в установяването на върховенство на закона и борбата с корупцията. Това прогнозира американската посланичка в България Херо Мустафа на бизнес закуска с Американската търговска камара в петък. Напредъкът се измерва чрез конкретни показатели. В момента страната ни е на 59-о място в доклада на Световната банка “Правене на бизнес” и на 77-о в класацията на “Прозрачност без граници”. “Нека се стремим да помогнем на България да се издигне и в двете класации”, призова г-жа Мустафа. По отношение на борбата с корупцията тя увери, че ще работи както с правителството, така и с гражданското общество. Върховенството на закона и свободата на медиите е начинът да се постигне силна демокрация. “Само когато могат да бъдат чути всички гласове и когато гражданите вярват в своето правителство и неговите институции, една държава и една икономика могат да постигнат пълния си потенциал”, каза посланичката. Справянето с корупцията е един от приоритетите на посолството, които тя нарече “Трите “С”. Останалите две са “свързаност” и “сътрудничество”. Задълбочаването на връзките между България и Запада е една от основните задачи. Това включва и внимание към жените, децата и малцинствените общности в неравностойно положение. “Уважението към културите и народите означава по-голямо разбиране, а по-голямото разбиране обикновено означава по-добра комуникация и сътрудничество”, подчерта Херо Мустафа. Тя изтъкна и ролята на страната ни като силен съюзник в НАТО вече 15 години. Изборът на правителството ни да закупи изтребителите F-16 ще сближи държавите ни, но България трябва да продължи да модернизира военните сили, като отделя поне 2% от БВП за отбрана. Насърчаване на регионалното сътрудничество е следващата стъпка. Дипломатът отдаде значение на лидерската позиция на държавата ни за интеграция в района, както и за това, че подобряваме контрола върху сигурността на границите и миграцията. “Енергийната сигурност също е важна част от националната сигурност. България внася по-голямата част от енергията си от Русия, включително цялото си ядрено гориво и почти целия си природен газ. “Ще работя, за да подкрепя усилията на България за диверсифициране на енергийните доставки, включително интерконектора Гърция-България (IGB) и участието на България в плаващата платформа за съхранение и регазификация в Александруполис, Гърция”, каза посланичката. Тя призова да продължим да изграждаме връзки - като вертикалния маршрут Румъния - Унгария - Австрия и хоризонталния към Сърбия и Северна Македония. САЩ ще помагат да се отвори пътят за идването на втечнен природен газ на Балканите и ще изпратят екип от технически експерти, който да проучи възможностите за развитие на ядреноенергийния сектор в България, като направи посещения и в Белене и Козлодуй, стана ясно още от думите на Херо Мустафа. Според нея срещата между американския президент Доналд Тръмп и българския премиер Бойко Борисов ще бъде ползотворна и положителна, а темите на разговор вероятно ще са в областта на сигурността, двустранната търговия и инвестиции, подкрепата за върховенството на закона и правоприлагането, както и енергийната сигурност на България. Тя подчерта, че американските компании са инвестирали над 2,5 млрд. долара в българската икономика, като са създали над 30 хил. високоплатени работни места за висококвалифицирани специалисти. Търговският обмен между двете ни страни през 2018 г. възлиза на 1,2 млрд. долара. “Изпълнена съм с въодушевление и надежда за посоката, в която се развива българо-американското партньорство като цяло. Също така съм уверена, че двете ни страни ще постигнат много през идните години. Но можем да успеем само ако правителствата, компаниите и гражданите работят заедно за постигането на общите ни цели. Защото заедно сме по-силни”, завърши изказването си Херо Мустафа.", "date": "2019.11.23", "title": "Херо Мустафа: България може да е най-атрактивната страна за US фирми в региона (Обзор)"}
{"url": "https://www.24chasa.bg/novini/article/7878383", "text": "Дейвид Бекъм е баща мечта, ако се съди по съобщенията, които съпругата му Виктория пуска в социалните мрежи как той се грижи за четирите си деца. Последното от тях е особено трогателно. Става дума за снимка, която показва как футболистът е нарязал маслините, които трябва да сложи в кутията за училищен обяд на дъщеря си. Тъй като 8-годишното момиче се казва Харпър, той се е постарал да оформи някои от тях като Х. Майката Виктория, която е моден дизайнер, признава, че с това си решение е надминал всички нейни опити да представи по атрактивен начин полезна храна, която децата често подминават. Месец по-рано тя публикува и друго доказателство колко страхотен татко е Дейвид. С леко шеговитата забележка, че този проект съсипва живота ѝ, Виктория пуска няколко снимки в инстаграм, които показват как той в продължение на цял ден строи от лего замъка на Хари Потър. Завършва го в 3,30 часа, за да може да зарадва дъщеря си на сутринта. “Толкова добър баща. Харпър е обсебена от Хари Потър”, пише под последната фотография съпругата. Всъщност тя е доста последователна в начина, по който вае образа на Дейвид като татко мечта, което според психолози е много важна част за това той наистина да бъде такъв. Причината е, че за разлика от жените, които по естествен път стигат до познанието как да отговорят на нуждите на детето, на мъжете са необходими повече иформация и заразителни примери. “Основният проблем идва от това, че много татковци не са в състояние да преценят какво могат и не могат да изискват от едно дете в различните степени от развитието му. Тук е ролята на майката да се намеси и да помогне да разберат, дали с разговори, дали като ги насърчи да четат по въпроса, или да им направи резюме на прочетеното”, казва американският психолог д-р Фицхю Додсън. Той е автор на редица книги за семейните отношения, включително и „Изкуството да бъдеш баща”. “Да бъдете добър татко, е въпрос на търпение, обич и обучение. И дали ще станете такъв, зависи не от количеството време, което ще прекарате с детето си, а от това как сте го използвали”, посочва Додсън. Той съветва бащите да участват в грижите за своите деца още от първите им дни. Например, ако бебето се храни с биберон, няма никакво значение кой ще го направи. Същото важи за смяна на пелени, къпане и приспиване. “Преди 25 г. мъжкото и женското поведение, както и ролите на бащата и майката бяха твърде ясно очертани. Днес поведението на двата пола в обществото и семейните роли претърпяват големи трансформации. Никой не е в състояние да предскаже каква окончателна форма ще придобият тези роли, когато нещата се стабилизират. Феминистките движения са просто един пример за огромните социални размествания, които претърпява нашето общество”, обяснява психологът. Затова, ако преди 25 г. бащите са готвили своите синове за живот, подобен на техния, това вече не е добър модел. Защото, когато станат големи, вероятно ще имат съвършено различна семейна роля. По тази причина все повече психолози, организации, а и отделни държави се опитват да създават среда, в която мястото на съвременния баща да изпъква. У нас отминаващата седмица също бе посветена на този въпрос. Имаше различни инициативи и дискусии. В една от тях трима известни актьори трябваше да споделят своя опит като бащи. “Обичам да се гушкаме и целуваме непрекъснато – предвид малкото време използвам всяка възможност, когато сме заедно с децата. Не трябва да се забранява, а да се обясни защо нещо не е добре да се прави - най-важното е да бъдеш приятел с тях”, разказа Асен Блатечки. Според колегата му Александър Сано най-голямото задължение на родителите е да бъдат щастливи заради децата си. Александър Алексиев пък призна, че заради честите си отсъствия при снимането на филм в един момент е изгубил връзка с дъщеря си и му трябвали месеци да си върне нейното доверие. Което не е изненадващо, тъй като поне у нас масовият модел за бащинство е все още на човека, който често отсъства, защото носи парите вкъщи. Според анализ на Организацията за икономическо сътрудничество Финландия е единствената развита страна, в която бащите на деца в училищна възраст прекарват повече време с тях, отколкото майките. Една от причините е, че подобно на други скандинавски държави и в нея има специален отпуск за бащинство. Освен това се правят различни инициативи за насърчаване на ролята на татковците във възпитанието на подрастващите. Сред тях например е присъждане на награда за най-добър баща от социалното министерство. Конкуръст се провежда ежегодно и всяка година е на различна тема. Тази бе за намиране на баланс между работата и родителските задължения. Големият победител бе Ермани Утела, баща на четира деца, чиято съпруга почива през 2014 г. Той осъзнава, че ще трябва да промени много неща в живота си, когато се опитва да нахрани едновременно трите си по-малки деца дни след смъртта на тяхната майка. “Тогава разбрах, че отсега нататък ще се занимавам ежедневно с всички задачи по тяхното отглеждане и трябва да предприема нещо”, споделя той пред местна телевизия. Първоначално взема дълъг отпуск, след това започва да работи от вкъщи. Тъй като доходите му значително намаляват, получава помощи от местния съвет, църквата и роднини. “Надявам се, че когато те пораснат и си спомнят своето детство, ще мислят, че въпреки голямата болка от загубата на мама татко е направил всичко, което е било по силите му”, обяснява Утела. Той смята, че семейството се укрепва не само чред допълнителни дни отпуск. Според него трите най-важни неща са любов, граници на позволеното и храна. Утела е научил децата си как сами да разрешават конфликтите си. Правилото му е: извини се и прости, тъй като смята, че в природата на човек е да спори. Самият той, когато се измори или изнерви, винаги обяснява причините за това и се извинява. Вторият отличен Юка Лагерблом получава приза, тъй като не се колебае да потърси психологическа помощ за мъже, когато осъзнава, че не се справя добре със задачата да бъде обикновен баща. Петри Якола, който израства с родители алокохолици, пък е награден за помощта, която оказва на семейства с подобен проблем. Самият той става отличен баща и се грижи сам за петте си деца. “В наши дни така стоят нещата, че трябва да се бориш за правото да бъдеш татко. Сякаш целият свят не иска да бъдеш такъв. Предпочита да стоиш до късно в офиса. Някой друг да учи децата ти да ритат топка, да свирят на пиано и да вярват в себе си. А ти трябва само да бъдеш така добър да плащаш сметките”, казва австралийският семеен терапевт Стив Бидълф. Според него обаче все повече бащи се борят, за да си възвърнат мястото в семейния живот, което е добра новина, тъй като мъжете внасят уникални и незаминими елементи във възпитанието на децата. “Те се учат дори на любов, като гледат от вас. На тях много им харесва, когато показвате топло отношение към майка им, правите ѝ комплимент, флиртувате или си разменяте целувка или прегръдка”, обяснава Бидълф. Освен това съществува един уникален тип бащино поведение, който майките нямат. Татковците, по-големите братя или пък чичовци са тези, които обичат да се боричкат и да играят по-буйни игри с момчетата. А точно при тях се учи много важно нещо – как да се забавляваш, да вдигаш шум, дори да се ядосваш, но да знаеш кога да спреш, за да не нараниш себе си или някой друг. Защото истинският мъж е този, който владее себе си и поведението си. И той започва да се научава на това, докато се бори с баща си или чичо си на пода в хола, посочва Бидълф.", "date": "2019.11.23", "title": "Как се става баща за пример"}
{"url": "https://www.24chasa.bg/novini/article/7901095", "text": "Видимото потребление на сурова стомана в Китай се очаква да надмине 930 млн. тона до края на 2019 г., съобщи компанията за пазарни проучвания Lange, предава  . Този обем е с 6% по-голям в сравнение с миналата година, като ръстът се дължи главно на силното вътрешно търсене, резултат от разрастващата се икономика на страната и на продължаващия растеж на инвестиции в дълготрайни активи. Комбинираното видимо потребление на сурова стомана е достигнало 781,53 млн. тона през първите 10 месеца на годината, което е с 8,2% по-високо от това на годишна база, сочат данните. Износът на сурова стомана обаче се е свил с 5,8% до около 55,09 млн. тона през същия период, тъй като нарастващият натиск върху глобалната икономика и засилващият се протекционизъм оказват негативно влияние върху китайския експорт. Силното вътрешно търсене в Китай ще продължи да бъде основен двигател за растежа на потреблението на сурова стомана в бъдеще, смятат от Lange.", "date": "2019.11.23", "title": "Над 930 млн. тона е потреблението на сурова стомана в Китай за 2019 г."}
{"url": "https://www.24chasa.bg/novini/article/7901132", "text": "Американският президент Доналд Тръмп ще обсъди възможността за износ на втечнен газ за България, когато се срещне с лидера на страната следващата седмица, докато Вашингтон се стреми да намали енергийната доминация на Русия в Източна Европа, заяви високопоставен представител на Белия дом в конферентен разговор вчера, съобщава на страницата си Радио Свободна Европа/Радио Свобода (RFE/RL). Тръмп също така ще насърчи българския премиер Бойко Борисов да увеличи разходите за отбрана на страната, когато двамата се срещнат на 25 ноември в Белия дом. България, както и много от нейните източноевропейски съседи, внася по-голямата част от необходимия й петрол и газ от Русия, което според САЩ дава на Кремъл значително влияние над тези страни, отбелязва медията, като напомня, че САЩ преживяват безпрецедентен бум на производство на природен газ и американските енергийни компании търсят нови експортни пазари, включително в Европа и Азия, предава БТА. Българската енерегийна индустрия предлага \"огромен инвестиционен потенциал за американските компании\", подчерта представителят на Белия дом. \"Ние със сигурност прояваваме интерес към възможностите за износ на втечнен природен газ (LNG) за България и други страни в региона\". Борисов се срещна с хърватския си колега само дни преди предстоящата среща с Тръмп. Хърватия има амбицията да построи плаващ терминал, който потенциално може да снабдява някои страни в региона с американски втечнен газ. Борисов нарече \"важен\" хърватския проект, припомня медията. Срещата на Тръмп с Борисов в Белия дом ще бъде поредната от срещите с лидери от Централна и Източна Европа тази година. Преди това президентът се срещна с лидерите на Полша, Унгария, Румъния, Словакия, Австрия и Чехия, посочи представителят на американската администрация. Дневният ред на срещите беше фокусиран върху същите проблеми на енергетиката, сигурността и икономическия растеж, допълни той. Тръмп ще насърчи Борисов да постигне препоръчания от Алианса минимум разходи за отбрана от 2 процента от БВП. \"България е член на НАТО от 15 години. Време е да покаже допълнителна мотивация, увеличавайки разходите си за отбрана и участвайки в различни мисии на НАТО\", заяви американският представител. България неотдавна договори покупка на изтребители Ф-16. Представителят на Белия дом нарече сделката \"съществен жалон\" в модернизацията на отбраната на страната и \"важен знак\", че тя \"приема сериозно\" обещанието да увеличи разходите за отбрана. Тръмп ще повдигне също темата за борбата с корупцията и защитата срещу \"активността\" на Русия, като например опитите да повлияе върху резултатите от избори, допълни той. Представителят на Белия дом не каза дали Тръмп ще повдигне и въпроса за свободата на пресата на срещата с Борисов, отбелязва Радио Свободна Европа/Радио Свобода. Бившият посланик на САЩ в България Джеймс Пардю заяви, че страната е \"дълбоко засегната от широкоразпространена корупция\" в публикация в изданието \"Хил\" (The Hill) от 22 ноември. В личното си мнение Пардю говори и за упадък на медийната свобода. По думите му резултатът от потискането на свободната преса в България е изкривил медийния сектор, ерозирал е общественото доверие в пресата и е произвел национална политическа среда без сериозна опозиция срещу настоящото правителство.", "date": "2019.11.23", "title": "Тръмп ще обсъди енергийната независимост, отбраната и корупцията с Борисов"}
{"url": "https://www.24chasa.bg/novini/article/7901146", "text": "\"Амазон\" (Amazon) съди Пентагона заради договора за облачни услуги на стойност 10 млрд. долара, спечелен в края на октомври от Майкрософт (Microsoft), предаде Асошиейтед прес, цитирана от БТА. Жалбата, оспорваща сделката, е внесена във федерален съд вчера. Търгът за огромния проект, известен като ДЖЕДИ (JEDI - Joint Enterprise Defense Infrastructure), изправи един срещу друг водещите технологични гиганти \"Майкрософт\", \"Амазон\", \"Оракъл\" (Oracle) и \"Ай Би Ем\" (IBM). Огромната поръчка привлече обществено внимание и в ранните етапи на процеса имаше спекулации, че победителят ще бъде \"Амазон\". \"Оракъл\" и \"Ай Би Ем\" оттеглиха офертите си и официално оспориха тръжната процедура миналата година. По-късно \"Оракъл\" оспори процедурата и в съда, но загуби делото. Новата система ще съхранява и обработва големи количества класифицирани данни, давайки възможност на въоръжените сили на САЩ да използват изкуствен интелект, за да ускорят планирането на военни действия и да повишат боеспособността си. Сделката бе победа за облачната платформа на \"Майкрософт Ажур\" (Azure), която отдавна се опитва да настигне пазарния лидер \"Амазон уеб сървисиз\" (Amazon Web Services).", "date": "2019.11.23", "title": "\"Амазон\" съди Пентагона заради поръчка за 10 млрд. долара, възложена на \"Майкрософт\""}
{"url": "https://www.24chasa.bg/novini/article/7897813", "text": "През oктомври едно от любимите места в центъра на града – най-късата пешеходна улица на столицата „Малко Търново”, стана повод за гордост и снимки из социалните мрежи на стотици софиянци. Докато до миналата година улицата имаше течове и проблеми с подземната инфраструктура, износени настилки и парапети, от есента тя е с повече жълти павета, стъпала от естествен гранит, чисти фасади и осветление, напомнящо за стара София. За да се случи ремонтът, помогна частната компания BLD, която създава жилищни комплекси и има дългосрочна програма за подобряване на градската среда в София. В последните две години BLD създадe нови публични места за гражданите и от „Лозенец” и „Манастирски ливади – Изток”. Водещи в техните проекти са активната комуникация с местните жители, за да се установи какво е нужно и как да се осъществи то. По тяхна инициатива още в началото на годината започна широка дискусия за ремонта и на улица „Малко Търново”. “Тъй като това е историческият център на София и едно от любимите и емблематичните места в него, подходихме с изключително уважение към историята на улицата и които тя пази - разказва Адрияна Михайлова, която води комуникациите на проекта за BLD. - Пo идея на Малина Едрева от Столичния общински съвет първо организирахме разговор в бившия бар „Луна” с видни интелектуалци, писатели, артисти. Те първи видяха предложението за обновяване, дарено на общината от арх. Радомир Серафимов. Дадоха ценна обратна връзка, която беше отразена в проекта. В хода на дискусията се обсъждаха и много исторически спомени, градски митове и легенди. Така се роди идеята за по-сериозно историческо проучване.” В проучването се включи проф. Николай Поппетров от БАН, събрани бяха архивни кадри от Музея за история на София, агенция „Архиви”. Потърсени бяха снимки и факти от „Стара София” и „Български архитектурен модернизъм”. Te потвърдиха, че улицата със стъпалата събира почти цялата история за развитието на града. Под жълтите й павета има останки от антична Сердика. Tам е била и първата сграда на модернизма. В прочутия бар „Луна“ са се отбивали представители на царската фамилия, а по-късно e бил собственост на небезизвестния Дим Дуков. Зад eдна черна врата се крият мазета, ползвани по време на комунизма като килии на Държавна сигурност, oткъдето се разпределяли хора към концлагерите. С „Малко Търново“ е свързана една от най-любопитните легенди на града. Някога улицата се е казвала “Часовникова”, тъй като там била типичната за българските възрожденски градове часовникова кула, увековечена в творба на известния австрийски художниик и инженер Йозеф Обербауер. Твърди се, че часовниковата кула била защото им пречела на бизнеса. По фасадата на сградата на агенция „Архиви” пък все още личат следите и от друг пожар - този на бившия Партиен дом. Всички събрани факти за историята на улицата бяха представени в изложба в галерия \"Архиви\" през май заедно с преработената версия на проекта за реновиране на улицата. Организирано беше публично обсъждане, на което присъстваха собственици на сградите, медии и граждани. “Проектът за реновиране се прие добре от всички участници в обсъждането, а след събитието имаше още две седмици, в които гражданите да го разгледат и да изпратят коментари. Въпреки широкото медийно отразяване не получихме критики. Вярваме, че проектът се хареса именно защото запазва историческия облик на улицата, но отговаря и на съвременните стандарти за безопасност и естетика”, разказва Ирина Кънева, търговски и маректинг директор на BLD. Така в началото на лятото започна ремонтът, който включвa подмяна на подземната инфраструктура и настилки, отстраняване на течове, пребоядисване на надраскани фасади, почистване на окабеляване, ново осветление и елементи. При смяната на канализацията бе открит късноосмански зид и последва историческо проучване и запечатване на зида. Паралелно BLD и общината продължиха работа върху задачата как да съхранят и популяризират всички тези исторически спомени, които пази ул. „Малко Търново”, за да ги разказваме на гражданите и гостите и направим улицата на София. “Направихме първите по рода си в София работилници с най-съвременните методи на включващия дизайн и поканихме гражданите да се включат с идеи как да оживим улицата, черпейки вдъхновение от историята й - разказва Филип Бояджиев, преподавател по дизайн в Художествената академия и автор на информационната система за ориентация в София, който се включи в проекта по покана на BLD. - Събрахме страхотни, вдъхновяващи идеи и резултати от работилницитe. Taка създадохме идейния проект за финалната фаза от реновирането, който нарекохме \"Улица на времето\". Той може да превърне „Малко Търново” в интерактивно преживяване, за да представя легенди и разкази от историята на града на посетители и минувачи чрез елементи в градския дизайн. В “улицата на времето” ще има възможност да надникнеш на определени места, за да научиш историята на сградите или да разбереш какво е имало под краката ти преди векове. В интерактивната ще можеш да оставиш спомени, от които искаш да се отървеш.“ Целият проект “Улица на времето” е публикуван на сайта на направление „Архитектура и градоустройство” на Столичната община, а от BLD събират обратна връзка на  . След съгласуване с институциите проектът ще бъде реализиран, за да се превърне най-късата пешеходна улица на София в онзи символ на града, който разказва неговите истории и легенди. “За BLD този проект не е самоцелен, нито пък е единствено дарение към гражданите на столицата. София е нашият град и мислим постоянно - разказва Димитър Савов, изпълнителен директор на BLD. - Oсвен „Малко Търново” тази година направихме още две улици. През октомври започнахме продължението на ул. „Костенски водопад”, за да стига от бул. „Тодор Каблешков” до ул. „Васил Стефанов”. Улицата ще бъде новата пътна артерия и бърза връзка на квартала с центъра на града. Това е коледният подарък на BLD за всички жители на кв. „Манастирски ливади – Изток”, където строим нашия жилищен комплекс MONA. В „Кръстова вада”, където e KRISTA, току-що асфалтирахме ул. „Ген. Иван Колев”. За новия ни проект Sofia Slow Life District ще изградим база за училище с детска градина заедно с наш партньор, за да решим въпроса с локалните удобства за клиентите ни там. Те имат високи изисквания към средата, която обитават.”", "date": "2019.11.23", "title": "Различната улица на София"}
{"url": "https://www.24chasa.bg/novini/article/7901157", "text": "Американски федерален съдия разпореди вчера Техеран да плати обезщетение от близо 180 млн. долара на кореспондента на \"Вашингтон пост\" Джейсън Резаян и семейството му заради задържането на журналиста през 2014 г., предава БТА. Резаян бе освободен през 2016 г. след като прекара в затвора 544 дни, припомня ДПА. Задържането на човек като заложник и подлагането му на мъчения с цел спечелването на предимство в преговорите със САЩ е възмутително, заслужаващо наказание и със сигурност повторението му трябва да бъде възпряно, заяви съдията в 30-страничното си решение, което има по-скоро символичен характер. Американският журналист с ирански произход, базиран в Техеран, бе арестуван на 22 юли 2014 г. заедно със съпругата си Мери, която бе освободена след два месеца. Обвинен в шпионаж в полза на САЩ, Резаян остана 544 дни в затвора Евин, където е бил лишаван от сън и заплашван с обезглавяване. Заедно с още трима американски затворници той бе разменен срещу седем иранци, осъдени в САЩ, и бе освободен на 16 януари 2016 г., в първия ден от влизането в сила на споразумението за иранската ядрена програма, впоследствие денонсирано от президента Доналд Тръмп.", "date": "2019.11.23", "title": "САЩ осъди Иран за 180 млн. долара заради задържането на американски журналист"}
{"url": "https://www.24chasa.bg/novini/article/7901170", "text": "Привържениците на бившия президент Ево Моралес започнаха да напускат барикадите в големите градове на Боливия, след като късно снощи беше постигнато споразумение за нови президентски избори и започване на преговори да прекратяване на размириците, които отнеха живота на поне 32-ма души, предаде Асошиейтед прес. Йерко Нунес, министър във временното правителство на Жанин Анес, съобщи, че днес в 16,00 ч. (20,00 ч. по Гринуич) в президентския дворец ще започне \"диалог за умиротворяване на страната\" между правителството и фракциите, които му се противопоставят. \"Те поискаха гаранции за сигурността си и ние ще им ги дадем\", каза Нунес пред репортери. Ще започнем диалог, така че страната на 100 процента да бъде освободена от барикади, за да може да се умиротвори и да се върне към нормалното\", каза министърът, предава БТА. Минути преди това политици от Движението за социализъм на Моралес и от временното правителство съобщиха, че е постигната сделка за внасянето в Конгреса на законопроект за насрочване на нови президентски избори. Сенатор Оскар Ортис от временното правителство заяви, че споразумението ще анулира изборите от 20 октомври. Дата за нови избори още не е определена, но трябва да е в рамките на три месеца от момента, в който временното правителство пое властта след оставката на Моралес. В декларация обществени организации, подкрепящи Моралес, инструктираха своите сили да се изтеглят от барикадите, но да запазят готовност, докато Конгресът одобри закона за нови избори, което се очаква да стане още днес, първо в Сената, а после и в Камарата на депутатите. Сенатор Шърли Франко заяви, че нито Моралес, нито неговия вицепрезидент Алваро Гарсия Линера ще бъдат допуснати да се кандидатират на новите избори. Това е съобразено с резултатите от референдума от 2016 г., който отхвърли опита на Моралес да промени конституцията, така че да му позволи да се кандидатира за четвърти мандат. По-рано вчера преходното правителство обвини в тероризъм и подстрекателство Моралес, който е в изгнание в Мексико, като заяви, че той е организирал блокадите на пътища, целящи да попречат на доставките на хранителни продукти за големите градове.", "date": "2019.11.23", "title": "Привържениците на Моралес напускат барикадите след решение за предстоящи избори"}
{"url": "https://www.24chasa.bg/novini/article/7901106", "text": "Този петък бе даден старта на изграждането на първия в Китай мост, който обединява автострада, обикновена магистрала и междуградска железница. 10-километровото съоръжение над река Яндзъ ще свързва Чанджоу и Тайджоу, два града в източната част на провинция Дзянсу, предава  . Горното ниво на моста ще бъде шестлентова магистрала, а долното – обикновена магистрала с четири ленти и железопътна линия. През последните години на фона на бума на инфраструктурата в Китай бяха изградени редица големи мостове над Яндзъ, най-натоварения воден път в страната. Миналата седмица в експлоатация бе пуснат мост в град Ухан, провинция Хубей.", "date": "2019.11.23", "title": "В Дзянсу започна изграждането на „три в едно\" мост"}
{"url": "https://www.24chasa.bg/novini/article/7901210", "text": "     Автобусните превозвачи готвят протест заради въвеждането на толтаксите. Те предупреждават, че заради това ще наложи повишение на цената на превозите. Вече има призиви за стачни действия на 12 декември и спиране на линии на 13 януари. Според разчетите автобусите над 12 тона да плащат между 5 и 9 стотинки на километър, а тези, които са под това тегло – между 4 и 8 стотинки. „В момента заплащаме между 1 и 1,5 стотинки за километър пробег. Предлаганото увеличение е в тежест и за бранша, и за потребителите на услугата. Ние няма как да предоговаряме условията по договорите и обществените поръчки, така че при всички случаи автобусите трябва да останат извън толсистемата. Това няма да бъде прецедент, това е европейска практика”,обясни Магдалина Милтенова от Конфедерация на автобусните превозвачи в предаването \"Събуди се\" на Нова тв. --       Тя обясни, че готвеният протест не е обвързан с въвеждането на толсистемата. „Това е поредният проблем, който ще добавим към действията ни. Основният такъв е, че през месец февруари на среща при премиера бяха поети ангажименти за законодателни промени, борба с нелегалния превоз, субсидиите за малките населени места. 10 месеца по-късно нито един от тези проблеми не е решен”, каза още тя. Магдалина Милтенова разказа още, че автобусните превозвачи имат и проблем с автогаровото обслужване и предупреди, че ако те не бъдат извадени от толсистемата, ще има фалити на автобусни фирми. За последните години от 3000 такива, около 1500 са фалирали. „Протестът е неотложен. Ние така или иначе ще спрем. Дали ще спрем на 13 януари, за да осигурим превоз на гражданите, или няколко месеца след това, защото ще сме фалирали. Резултатът ще е един и същи. Транспорт няма да има”, коментира представителката на Конфедерацията на автобусните превозвачи. Според разчетите на правителството услугите ще поскъпнат със 7%. „Притесненията на автобусните превозвачи са важни за нас. В момента сме в режим на обществени консултации”, обясни проф. Олег Асенов, член на УС на АПИ. Той изрази надежда, че по време на консултациите ще се намери решение, което да осигури реформа.", "date": "2019.11.23", "title": "Ще се покачат ли цените на пътуването и на превоза на стоки заради толтаксите"}
{"url": "https://www.24chasa.bg/novini/article/7901229", "text": "В японския град Нагоя днес завърши срещата на външните министри от страните в Г-20, протекла в три отделни сесии, предаде ТАСС, цитирана от БТА. Министрите обсъдиха ситуацията в световната търговия, изпълнението на целите за устойчиво развитие, както и развитието на страните в Африка. Сред важните теми в дневния ред бяха реформирането на Световната търговска организация (СТО) и данъчното облагане на големите компании в сферата на цифровите технологии. Японският външен министър Тошимицу Мотеги заяви, че на срещата е било изразено единодушно мнение за нуждата от реформи в СТО и че страните от Г-20 трябва да играят водеща роля в тези реформи, тъй като СТО е ключова структура за гарантиране на функционирането на световната търговия. Мотеги изтъкна също важната роля на Всестранното регионално икономическо партньорство (ВРИС), споразумение за което се очаква да бъде подписано догодина. \"Това е важна структура за световната икономика, понеже ще бъде създадена икономическа зона със свободни правила за търговия в обширен район, включващ Китай и Индия\", каза той. Руският външен министър Сергей Лавров каза днес пред журналисти, че дневният ред на срещата не е включвал въпроси от областта на международната сигурност, свързани с надпреварата във въоръжаването. Форматът на Г-20 представлява важно политически средство за въздействие и трябва да бъде използван за стимулиране на промени в структурата на Международния валутен фонд (МВФ), заяви китайският външен министър Ван И. На този етап МВФ не може да осигури представителство и право на глас на страните с формираща се пазарна икономика и развиващите се държави. Г-20 трябва и занапред да играе ролята на политически механизъм за прокарване на промени, да гарантира запазването на тенденцията за реформиране на фонда и набелязания курс, отбеляза той. Участниците в срещата не приеха заключителна декларация. Освен министрите от Г-20 в срещата в Нагоя бяха поканени да участват колегите им от Виетнам, Египет, Испания, Холандия, Нова Зеландия, Сенегал, Сингапур, Тайланд и Чили. В края на форума на специална церемония Япония предаде председателството на Г-20 на Саудитска Арабия. Следващата среща на върха на групата ще се състои в Рияд през ноември 2020 г.", "date": "2019.11.23", "title": "Външните министри от страните в Г-20 подкрепиха единодушно реформа в СТО"}
{"url": "https://www.24chasa.bg/novini/article/7901247", "text": "Тази седмица Българската агенция по безопасност на храните взе извънредно 300 проби от готови за консумация храни за наличие на листерия моноцитогенес. Бяха изследвани три групи продукти, в които е най-вероятно развитието на бактерията: месни сурово-сушени продукти, сирена с кратък период на зреене и пушени рибни продукти. Стигна се и до изтегляне на стоки от пазара- суджук и пушена скумрия. \"Замърсяването с листерия е вторично, тъй като тя съществува в околната среда и се пренася чрез контакт. Предписват се редица хигиенни мерки в засегнатите предприятия, а храните са били разпространени в търговска мрежа. Уведомени са клиентите на всички производители, за да връщат засегнатите храни\", каза д-р Кремена Стоева от Българска агенция по безопасност на храните в предаването \"Събуди се\" на Нова тв. По думите ѝ бизнес операторите са задължени да гарантират безопасността на храната, която се пуска на пазара. \"Производителят не е знаел, че продуктите са били замърсени. Засегнати са два вида храни - скумрия на шайби от Сливен и домашен суджук от Русе. Това са малки производители. Рибата е произведена близо 60 кг., а от суджука близо 50 кг.\", каза още тя. Доц. Атанас Мангъров обясни, че листерията не е често срещано заболяване, но може да засегне хора във всяка възраст. \"Когато се появи тази болест, увеличава смъртния риск. Симптомите при нея са висока температура, повръщане, главоболие и нарушаване на съзнанието, различни от тези на бактериалните менингити. За да се реагира на тази болест, трябва да се докаже причинителя в ликвора или в кръвта, което изисква добра лаборатория\", заяви той.", "date": "2019.11.23", "title": "Продадени са около 100 кг заразени с листерия суджук и скумрия"}
{"url": "https://www.24chasa.bg/novini/article/7900595", "text": "Български пенсионери са крупен инвеститор в Мексико, в Индонезия, Албания, Черна гора, Румъния, “Амазон” на Джеф Безос, “Майкрософт” на Бил Гейтс или социалните мрежи “Фейсбук” и “Туитър”. Дори във “Фолксваген”. Звучи като предизборно обещание на политик, но всъщност е реален факт. Къде са парите за втора пенсия? Този въпрос стана изключително актуален, след като преди две седмици социалният министър Бисер Петков обяви предложенията на работна група с частните пенсионни фондове как ще бъде изплащана втората пенсия. И предупреди, че за голяма част, вероятно повече от половината пенсионери в периода 2021-2024 г., сборът от двете пенсии ще е по-малък, отколкото ако хората бяха избрали да се осигуряват само в Националния осигурителен институт и да получават само държавна пенсия. Десетте частни пенсионни фонда са категорични: парите - 12 млрд. лв. от вноски и 3 млрд. лв., натрупани през годините от доходност, са налични и пенсиите на хората са гарантирани. Президентът на “Подкрепа” Димитър Манолов, който е открит противник на частните фондове и се противопоставя на системата за комбинирано солидарно осигуряване в НОИ с частното от старта ѝ през 1999 г., обаче “Има акции и облигации, за които се твърди, че са на тази стойност. Дали парите са налични, може да стане ясно само ако им се каже на фондовете: “Утре всички пари да са прехвърлени в НОИ”, смята синдикалистът. Авторитетният социален министър в правителството на Иван Костов - Иван Нейков, който е сред авторите на т.нар. тристълбов пенсионен модел, е на противоположното мнение на лидера на “Подкрепа”. Те просто щяха да са изхарчени. За тези 15 млрд. лв. има стриктни рамки и правила за управление. Проблемът е, че в България няма развита борса и реално повечето от тези пари са извън България и не работят за българската икономика”, казва Нейков. Наистина близо 2/3 от парите на универсалните пенсионни фондове, които са всъщност парите на 3,7 млн. осигурени в тях български граждани, са инвестирани извън България. Като повече от половината от набраните като вноски 12 млрд. лв. са в чуждестранни държавни ценни книжа, показват отчетите на инвестиционните портфейли на деветте пенсионни фонда. Данните са валидни към 30 септември 2019 г. и са за третото тримесечие на тази година. Когато се прибавят и сумите от инвестиции в акции на чуждестранни компании и фондове, близо 8 млрд. лв. са инвестирани всъщност извън страната. Като цяло инвестицията в държавни облигации е предпочитана от българските пенсионни фондове главно и заради строгите законови ограничения върху качеството и вида на инвестициите, които могат да правят. Фондовете се контролират от Комисията за финансов надзор и в общи линии всички по-рискови сделки са им строго забранени. Което според дружествата пък е една от причините за по-ниската доходност, която имат универсалните пенсионни фондове в сравнение с други инвестиционни схеми. Именно заради това държавните ценни книжа са едни от малкото инвестиции, които са възможни за пенсионните фондове. Като в някои от тях този тип инвестиции надхвърлят 80% от портфейла им. Общо в държавни ценни книжа са инвестирани 6,8 млрд. лв., показа проверка на “24 часа” в инвестиционните портфейли на деветте универсални пенсионни фонда. Като 1,7 млрд. лв. са вложени в покупката на български облигации, издадени от Министерството на финансите. Останалите 5,1 млрд. лв. обаче са разхвърляни в инвестиции по целия свят. Като очевидно за идеалния вариант на инвестиция в чужбина, тоест идеалното съчетание на сигурност и доходност, българските пенсионни дружества са определили Румъния. Реално И общата им стойност от 1,1 млрд. лв. почти догонва тази на българските. Доста по-назад като обща сума са държави като Хърватия с 477 млн. лв. и Португалия с 408 млн. лв. Като цяло универсалните пенсионни фондове предпочитат държавните ценни книжа на страни, които са имали или имат в момента финансови затруднения, защото те логично са и с по-висока доходност. По около 300 млн. лв. от вноските за втора пенсия на българските граждани универсалните пенсионни фондове пък са вложили в ценни книжа на Индонезия и Мексико. Всяка от тези държави дава около 2% от световния брутен продукт, а закупените облигации са глобални и с деноминация в евро или долари и са с изключително висока степен на ликвидност, мотивира подобни сделки шефката на управителния съвет на “Доверие” Даниела Петкова. Управляваният от нея пенсионен фонд е най-големият в страната както според управляваните активи, така и по брой осигурени в него хора. Не липсват и сделки с книжата на Македония, Черна гора, Албания, показва още статистиката, но те са на по-малки стойности. Част от закупените държавни облигации са с падеж след 100 години. Тоест, ако пенсионното дружество иска да ползва доходността, гарантирана от държавата, която е издала тези книжа, ще изчака век. В противен случай може да търси търговия с тези книжа на вторичен пазар. “Последните години, при спад на основните лихви в еврозоната, държави като Австрия, Белгия и Ирландия са сред издателите на 100 годишни инструменти. От една страна, издателите на такива облигации се финансират дългосрочно и без значими текущи плащания, а от друга страна - пенсионни схеми и застрахователни компании са сред заинтересованите страни, предвид това, че светът претърпява драматична демографска промяна”, мотивира покупката на 100-годишни книжа Даниела Петкова. За Николай Василев, управляващ партньор и изпълнителен директор на компанията за управление на активи “Експат капитал” в сделките с държавни ценни книжа трудно може да се търси нещо притеснително. Със сигурност всяко решение за покупка е професионално обосновано”, коментира вицепремиерът и министър в правителствата на Симеон Сакскобургготски и на тройната коалиция. Той също е сред защитниците на частните пенсионни фондове. Според него по-притеснителни може да са инвестициите в акции на частни компании, особено ако пари на осигурените във фонда хора се ползват за инвестиране в компании, които са свързани със собственика на пенсионния фонд. “Това е истински проблем, а не Черна гора и Мексико и той е същият, който имаме и при някои банки. През годините обаче този проблем намаля, а и Комисията за финансов надзор полага усилия в тази посока”, заяви още Василев. При инвестирането в акции на частни компании деветте фонда могат да бъдат разделени на две групи, показва поглед върху портфейлите им. В първата група са големите фондове, които имат и изцяло чуждестранна собственост или поне много силно чуждо участие. Такива са “Доверие”, “Ен Ен”, “Алианц България” и “ДСК Родина”. При тези четири фонда прави впечатление, че акциите, които държат, са главно на изключително големи световни корпорации и най-големите, търгувани на българската борса. Освен това и четирите управляват големи портфейли от активи, имат и голям брой осигурени лица в тях. Николай Василев съветва да се погледне в портфейла на пенсионните фондове. “Ако фондът купува акции от “Софарма” или “Албена” примерно, то нещата изглеждат добре. Ако обаче акциите са в сравнително непознати компании, тогава не е лошо човек да помисли”, смята бившият министър. Производителят на пилешко месо “Градус”, курортът Албена, “Софарма”, “Елана Агрокредит” и “Монбат” са най-популярните фирми, в които инвестират фондовете, които влизат в тази първа група. “Доверие” например е инвестирал около 95 млн. лв. от парите на осигурените в универсалния му пенсионен фонд в акции, които се търгуват на Българската фондова борса. Още около 101 млн. лв. пък са инвестирани в големи чужди корпорации. Като инвестициите са в компании като интернет търговеца на най-богатия човек в света Джеф Безос “Амазон”, в “Майкрософт” на Бил Гейтс, производителя на цигари “Филип Морис”, фирмата на Гугъл “Алфабет”. Най-голямата инвестиция пък е в акции на “Кока Кола” - за над 21 млн. лв. 31% от инвестициите в акции на универсалния пенсионен фонд на тази компания са в България. А на второ място като дестинация е САЩ със 17%. Близо една трета от закупените от “Доверие” книжа са с кредитен рейтинг BBB- според собствено обобщение към края на септември 2019 г. Подобен е портфейлът и на “Ен Ен”. 21% от парите на осигурените в универсалния пенсионен фонд на тази компания са инвестирани в акции. Като повечето от тях са в големи корпорации като “Фолксваген”, „Луи Вютон Мое Хенеси”, “Нокиа” и пр. При българските си инвестиции този фонд също следва модела, описан при “Доверие”. В “Градус” и “М+С хидравлик Казанлък” пък са две от най-големите инвестиции на универсалния пенсионен фонд на компанията “ДСК Родина”. И в двете акционерни дружества са закупени книжа за над 6 млн. лв. Този фонд е вложил и 13 млн. лв. от вноските за втора пенсия в акции на “Софарма”. Общо 91 млн. лв. пък са изнесени в чужбина през покупката на акции в корпорации като „Епъл“, „Майкрософт“, производителя на спортни облекла и стоки „Найки“ и френския производител на самолетни и космически двигатели „Сафран“. Последната фирма участва и в проекта за изработването на нов европейски изтребител на Германия, Франция и Великобритания. 131 млн. лв. пък са инвестициите в български акции на универсалния пенсионен фонд на „Алианц България“. И отново във фирми като „Градус“, „Софарма“, ЧЕЗ, „Албена“ и Първа инвестиционна банка. 153 милиона от парите за втора пенсия към този фонд е инвестирал в корпорации като „Епъл“, Амазон“, „Шеврон“, „Фейсбук“, различни автомобилни производители. Свързаният с енергийния бизнесмен Христо Ковачки фонд „Топлина“ инвестира главно в български енергийни предприятия. Инвестиции в корпоративни облигации този фонд е направил в „Топлофикация Русе“, „Топлофикация Плевен“ (това дружество е действителен собственик на Русенското), ТЕЦ „Бобов дол“, „Булгарплод-София“ Общата стойност на инвестираните там пари за втора пенсия е над 14 млн. лв. За пенсионните фондове „ЦКБ Сила“, „Съгласие“ и „Бъдеще“ са интересни компании като на „Холдинг Варна“ и свързаната с него „Инвестиционна компания Галата“, „Химснаб“, Кораборемонтен завод „Одесос“, курорта Св. Св. Константит и Елена и дори проектът „Супер Боровец“. В „Холдинг Варна“ „ЦКБ Сила“ е инвестирал 12 млн. лв. от вноските за втора пенсия на осигурените във фонда хора. „Съгласие“ пък от своя страна е дал 13 млн. лв. за акции на „Химимпорт“, което е дружеството майка на „ЦКБ груп“. Този фонд е инвестирал и в „ЦКБ риал истейт“, както и в „Параходство БРП“ и „Химснаб“. Последният и засега най-малък фонд „Пенсионноосигурителен институт“ следва по-скоро политиката за инвестиции на първата четворка. Инвестициите в акции са само за 18 млн. лв., но са насочени както към големи български компании, така и към корпорации като „Даймлер“, „Макдоналдс“, „Байер“, „Майкрософт“ и „Кока кола“. Доста по-големи пера всички пенсионни фондове пък насочват към колективните инвестиционни схеми или акционерните дружества със специална инвестиционна цел. Фонд “Е Ен” е инвестирал в такива колективни схеми и дружества със специална цел 400 млн. лв. от парите за втора пенсия. Още 300 млн. лв. в подобни дружества са вкарали и от фонда „ДСК Родина“, 342 млн. лв. са пък парите в такива схеми на „Алианц България“. 390 млн. лв. пък са тези инвестиции на „Доверие“, което е три пъти повече от инвестициите в корпоративни акции. Последното поле за инвестиции на парите за втора пенсия са имотите. Те като цяло заемат най-малък дял от дейността на пенсионните фондове. Но пък някои като „Доверие“ инвестират в изграждането на собствени ваканционни селища, главно по черноморския бряг. В отчета за последното тримесечие на този фонд само 60 млн. лв. са записани като инвестиции в инвестиционни имоти. Всички тези показател се следят от Комисита за финансов надзор. Според Николай Василв личният анализ дали портфейлите се управляват добре, е прекалено сложен и трудоемък. “Сумите по партидите реално не са толкова големи, че да си заслужават подобен анализ като отделено време и усилия. Допълнително хората, които могат да го направят не са много”, допълва той. Във всеки случай обаче от управлението на портфейлите реално зависи доходността на фондовете, а от нея пък окончателния размер на партидите и съответно сумата на втората пенсия. За последната година доходността на универсалните пенсионни фондове е в рамките на 0,38 до 3,23%, показват данните на Комисията за финансов надзор. Като най-нисък този показател е при портфейла на “Бъдеще”, а най-висока на “Съгласие”. Като големите фондове са със сравнително изравнена доходност около 1%. Най-висока в тази група е при “ДСК Родина” с 1,72%. Иван Нейков е категоричен, че тези пари се умножават, независимо, че имаше дори години с отрицателна доходност. “За годините от 2002 г. насам при внесени 12 млрд. лв. като осигуровки, универсалните пенсионни фондове са добавили към тях 3 млрд. лв. Тези пари нямаше да донесат подобна доходност, ако бяха в банка. Погледнете Сребърния фонд, в който има 3 млрд. лв., те седят в БНБ и реално намаляват”, заяви Нейков. Не управлението на парите от универсалните фондове, не и самата система на осигуряване в три стълба - солидарен в НОИ, задължителен в универсалните фондове и доброволен отново в частните, категоричен е бившият социален министър. Според Иван Нейков просто предвижданията, върху които е правена системата са били както за по-големи осигуровки, така и за по-големи заплати, върху които да се правят. “Да, след 20 годишен период сегашните партиди не са достатъчни, но картината ще е различна, след като изминат 30 години от началото на осигуряването в частните фондове”, категоричен е Нейков.", "date": "2019.11.23", "title": "Парите за втора пенсия са в Мексико, “Фейсбук”, “Туитър” и Бобов дол"}
{"url": "https://www.24chasa.bg/novini/article/7901121", "text": "Японската група за финансови услуги „Номура\" обяви в петък, че съвместното ѝ компания с китайски партньори – Nomura Orient International Securities, е получила лиценз за търговия с ценни книжа от държавния регулатор, предава  . Одобреният обхват на бизнеса включва борсово посредничество, консултации за инвестиции в ценни книжа, собствена търговия и управление на активи. Nomura Orient International Securities бе регистрирана в края на март, като японската фирма притежава 51% от акциите, а другите двама участници Orient International (Holding) Co., Ltd. и Shanghai Huangpu Investment Holding (Group) Co., Ltd. има съответно 24,9% и 24,1%. От компанията коментираха, че опитът от глобалната мрежа на „Номура\" ще ѝ даде възможност да предоставя на своите клиенти повече възможности за избор на инвестиционни продукти и услуги на китайския пазар.", "date": "2019.11.23", "title": "Японската „Номура\" получи лиценз за търговия с ценни книжа в Китай"}
{"url": "https://www.24chasa.bg/novini/article/7901286", "text": "Хакери изнудват за пари. Крадат профили, после искат откуп, за да върнат достъпа на истинските им притежатели до тях. Това се случи преди време със Симона Загорова – дъщерята на Глория. После вестниците писаха за атакуван профил на приятелката на Валери Божинов, за това, че са изнудвали по този начин и Благой Георгиев. Последният случай е на Илиян. \"В Instagram бях достигнал до 40 000 последователи и в моменти 10 000 изчезват. Напоследък показваме близост с нашите фенове, но в един момент харесванията почнаха да намаляват. Не сме се постарали да разберем причината. През Instagram популяризирам бизнеса си и каня феновете на моите концерти\", каза изпълнителят Илиян. Експертът по киберсигурност Борислав Сестримски обясни, че когато създаваме електронната ни идентичност в социалните мрежи, ние описваме себе си. \"Две са основните направления, заради които се използва електронната идентичност - едната е да докажете пред електронния свят, че сте вие, а другата е, че получавайки това право, че сте вие, да извършвате определени неща. Когато вие кажете на платформата, че сте вие, можете да качвате снимки, а когато Илиян не спази основните правила, тогава друг може да се представи вместо него\", заяви той. По думите му без разследване няма как да се разбере по какъв начин изчезват последователите в социалните мрежи. \"Ако по някакъв начин за определен период от време, някой е бил на вашия компютър, на който сесията не е била затворена, той би могъл да се е представил от ваше име и да е баннал тези 10 000 човека\", добави Сестримски.", "date": "2019.11.23", "title": "Профилът на певеца Илиян хакнат? Губят му се десетки верни фенове"}
{"url": "https://www.24chasa.bg/novini/article/7901280", "text": "Коледа и Нова година наближават, а с тях се засилва и предпразничното ни настроение и желанието да организираме своите почивки. А тази година те няма да ни излязат никак евтино. С 11% по-скъпи са новогодишните пакети спрямо миналата година. Тази зима най-скъпият пакет за посрещане на Нова година у нас може да се намери в Банско за цената от 1500 лв. на човек, предава  . Най-предпочитаните услуги за зимна ваканция остават спа, зимни спортове, културен и кулинарен туризъм. За спа почивка избираме Велинград, Хисаря, Сандански, Девин и Белчин баня. А любителите на зимните спортове по време на ваканция залагат на Банско, Пампорово, Боровец, Добринище, Витоша, Чепеларе, Мальовица. Много българи ще прекарат празниците в чужбина. Резервациите най-често са в Турция, Македония, Сърбия и Албания, Гърция, Румъния. А от европейските столици – тези на Италия, Австрия, Унгария, Чехия, Германия, Испания. Някои предпочитат по-екзотични дестинации като Дубай, Индия и Лапландия. Проверка на офертите показва, че новогодишен пакет в Дубай струва около 2000 лв. - малко повече от този в Банско. Цената от 1500 лв. в Банско е за апартамент, а това означава, че е за двама души, заяви Румен Драганов от Института за анализ и оценка на туризма. „Ветрилото на цените у нас е много широко”, заяви Драганов, според когото Дубай и Банско са напълно съпоставими като дестинации. Що се отнася до качеството на туристическата услуга у нас, то оплакванията са само от 10% от почивалите у нас туристи, което е добър знак. Основното недоволство на почиващите възниква, когато не получат услуга, която са платили или не съответства на обещаното. Макар 10% нарушени да изглеждат малко, „нарушенията не са много на брой, но всяко едно е сериозно”, отбелязва председателят на Комисията за защита на потребителите Димитър Маргаритов. „Определено, когато се предлага нещо, то трябва да бъде предоставено, защото в противен случай е нелоялна практика”, каза Маргаритов. Комисията за защита на потребителя се връща в обектите, където са установени проблеми, за да види дали са изпълнени направените препоръки, каза Маргаритов.", "date": "2019.11.23", "title": "Колко ще ни струва зимната почивка?"}
{"url": "https://www.24chasa.bg/novini/article/7901319", "text": "Алпинистът Кшищоф Виелицки направи първото зимно изкачване на Еверест. Човекът, който знае какво е да спиш при минус 40 градуса. Полякът с 50-годишна история в катеренето е посветил живота си на осемхилядниците Той е покорил всеки един от тях Виелицки е в Банско, за да представи документален филм за поредното си изкачване, но този път в ролята на ръководител, научихме от предаването \"Събуди се\" на Нова тв. \"Ако гледаме статистиката би трябвало вече да не съм между живите, защото аз катеря вече 50 г. Високо в планината общо съм прекарал 9 години и при такива случаи статистиката е брутална\", каза Виелицки. До 80-те години на миналия век никой алпинист в света не се осмелява да погледне към Еверест през зимния сезон. Как изглежда покривът на света в най-тежкия период в годината остава загадка до 5 януари, 1980-та година, когато експедиция от Полша решава да атакува върха по класическия маршрут от страната на Непал. По това време алпинистите не разполагат с никаква прогноза за времето на Еверест. До върха достигат двама - Лешек Чихи и Кшищоф Виелицки. Преди да достигнат най-високия връх в света двамата нощуват при -42 градуса. \"Не знам дали беше риск. Спомням си, че лидерът на експедицията отправи покана към мен да се включа, а това наистина беше голям шанс, защото никога преди това не се бях изкачвал на такава височина. Нямах опит, до последно си мислех, че отивам там, за да оказвам помощ, а не за да се катеря на тази височина. Това беше една експедиция, която може да се каже, че протече под лозунга един за всички всички за един\", каза още Виелицки. След невижданото до този момент зимно изкачване на Еверест Кшищоф Виелицки започва да покорява един по един всички останали осемхилядници. В стремежа си да постигне заветната цел полската легенда не се спира пред нищо. \"Няма да забравя последния ми връх, защото това беше нещо, което не трябваше да правя. Това беше един много лош пример за младите алпинисти, и не бива да повтарят грешката ми. Тръгнах без да знам нищо за върха, бях сам, не знаех пътя, не знам как, но все пак се изкачих. Мисля, че това е единственото нещо, което никога повече не бих повторил\", заяви Кшищоф Виелицки. След половин век алпинизъм Виелицки продължава да е зареден с ентусиазъм. Той е горд, че спомените са много повече от контузиите. \"Имам две контузии на гръбначния стълб, но мнозина от тези, които катерят са чупили гръбнак. Бяхме на изследвания при един наш приятел професор Елц в Цюрих, той ни показа една галерия от снимки и ни каза: \"Това е галерия със снимки на мои приятели, алпинисти от цяла Европа\". Два пъти са ми замръзвали краката, но тук нещата са като в живота, като те ударят два пъти през пръстите, след това вече си внимателен\", добави алпинистът. На филмовия фестивал в Банско Кшищоф Виелицки представи документален филм за последната полска експедиция към Еверест, при която обаче алпинистите не достигнаха до покрива на света. За разлика от 1980 година, сега Виелицки е в ролята на ръководител и взема тежкото решение експедицията да се прекрати, преди да се атакува върха.", "date": "2019.11.23", "title": "Алпинистът Кшищоф Виелицки е направил първото зимно изкачване на Еверест"}
{"url": "https://www.24chasa.bg/novini/article/7900619", "text": "- Предлагам първо да припомним причината за разразилата се дискусия през последната седмица, която е и повод сега да ми задавате този въпрос, и тя е, че социалното министерство реши да организира кръгла маса, по време на която да отчете как е приключила работата по изработване на проектозакон за изплащане на пенсии от универсален пенсионен фонд. Чудесна инициатива, но с неочакван за нас край, изразяващ се в изявление, че за част от първите пенсионирали се жени от универсални пенсионни фондове двете пенсии ще са по-малки от само тази от държавното обществено осигуряване, което беше светкавично публикувано в някои медии. Защо беше неочаквано за нас? Защото, ако самото социално министерство не беше настоявало в проектозакона да се впише толкова нисък размер на минималната пенсия от универсален фонд, а именно - 15% от минималната пенсия от ДОО, социалният министър не би имал възможност да твърди това, което каза. Предложението на Българската асоциация на дружествата за допълнително пенсионно осигуряване беше този минимален размер да бъде и ако някой няма достатъчно натрупани пари в партидата си за този минимален размер, да може да си изтегли, на части или еднократно, всичките си спестявания за втора пенсия. Предлагахме този вариант, защото при него нямаше да има нито един човек, на когото двете пенсии са по-малко от една, защото целта на тристълбовия модел е не едната или другата пенсия да е по-висока, а двете заедно да са повече от която и да е от тях. В допълнение, ще споделя, че не разбирам как някой може да твърди, че две пенсии са по-малко от една, при положение че говори само за размера на тази от втория стълб и не споменава нищо за това колко ще бъде държавната, с намалението и без намалението, през 2021 г. Има две величини и някак ги сравняваме, събираме, изваждаме, без да ни е казано колко е едната от тях. Трябва ли сега ние да попитаме кой пази тишина и не ни информира какъв е размерът на държавните пенсии и как точно го намаляват? И доколкото първите пенсионери през 2021 г. ще са жени, искаме чрез вашата медия да попитаме: Намалява ли се държавната пенсия на всички жени с УПФ за месеците, в които са били в отпуск по майчинство, въпреки че за тези месеци те нямат вноски за УПФ по закон? И ако това е така, не противоречи ли тази практика на чл.70, ал.10 от КСО, която изисква държавната пенсия да се намалява само за месеците, за които има вноска в УПФ? - По-висока доходност се постига с поемането на по-висок риск, което обаче води след себе си и възможност за по-голяма волатилност и това не е препоръчително за пенсионен фонд от нашия тип с ежедневна оценка на активите по справедливата им стойност. В този смисъл, пенсионните фондове навсякъде по света са по-консервативни инвеститори, даващи приоритет на сигурността пред доходността. И с тези ограничения в инвестициите, които имаме в момента, постигнатата доходност е положителна, средногодишно около 4% за всяка от годините от 2002 досега. - Наистина интересен въпрос. Представяте ли си да беше зададен към мениджър на пенсионен фонд от тези държави по повод евентуална инвестиция в България с едва 7 млн. население, при положение че Мексико е 126 млн., Индонезия - 262 млн., а за Китай - да не говорим, с 1,384 млрд. население или кумулативно - почти 1,8 млрд. население. Погледнато през БВП, всяка една от тези необичайни държави има над 1 трилион долара БВП, сравнен с едва 65 млрд. долара за България, като Мексико и Индонезия са всяка с по около 2% от световния БВП, а Китай - с 22%. От гледна точка на кредитна стабилност и трите международно признати агенции оценяват тези държави или равно, или по-високо от България. В същото време става дума за глобални облигации, деноминирани в американски долари или евро и търгувани на международните пазари с изключително висока степен на ликвидност. Така че в това част от средствата на български пенсионен фонд да бъдат инвестирани във финансови активи на глобалната икономика, дори обратното, ако е спазен основният принцип за диверсификация на вложенията, липсата в портфейлите на пенсионните фондове на финансови активи от държави с 26% от световния БВП би могла да е причина за притеснение от недостатъчна диверсификация. - Такива вековни облигации са вече познати на пазарите, като 14 страни от ОИСР вече са издали облигации с матуритет между 40 и 100 години. Последните години при спад на основните лихви в еврозоната държави като Австрия, Белгия и Ирландия са сред издателите на такива 100-годишни инструменти. От една страна, издателите на такива облигации се финансират дългосрочно и без значими текущи плащания, а от друга страна - пенсионни схеми и застрахователни компании са сред заинтересованите страни предвид това, че светът претърпява драматична демографска промяна. Особено в развитите икономически държави и реалната, и очакваната продължителност на живота нарастват устойчиво, което увеличава както периода на натрупване на спестявания, така и периода от фазата за изплащане.", "date": "2019.11.23", "title": "Даниела Петкова: Предлагахме вариант,  при който две пенсии  да  не са по-малко от една, социалният министър наложи неговия"}
{"url": "https://www.24chasa.bg/novini/article/7901353", "text": "Папа Франциск пристигна на четиридневно посещение в Япония, откъдето се очаква утре да отправи призив за ядрено разоръжаване, предаде Франс прес. Самолетът на тайландската авиокомпания \"Тай ейруез\" с папата, придружен от делегация на Ватикана и журналисти, пристигна в Токио след шестчасов полет от Банкок, посочи ТАСС, цитирана от БТА. Главното събитие при визитата на папата в Япония ще е посещението му в градовете Нагасаки и Хирошима, където две американски атомни бомби отнеха преди 74 години живота на общо над 210 000 души. В японската столица Светият отец ще се срещне с пострадали от тройното бедствие от март 2011 г. - разрушителното земетресение, предизвикало мощно цунами и тежка авария в ядрената централа \"Фукушима-1\". Католиците в Япония са по-малко от 0,5 процента от близо 127-милионното население на страната, където основните религии са шинтоизмът и будизмът. Папа Франциск пристигна в Япония след посещение в Тайланд, фокусирано върху религиозната търпимост.", "date": "2019.11.23", "title": "Папа Франциск пристигна на посещение в Япония (Снимки)"}
{"url": "https://www.24chasa.bg/novini/article/7901389", "text": "Турция и Русия може да се договорят в близките дни за създаване на наблюдателни пунктове в Сирия, заяви в интервю за катарската телевизия Ал Джазира турският министър на отбраната Хулуси Акар, предаде ТАСС, цитирана от БТА. \"Вярвам, че в близките дни съвместните руско-турски патрули ще бъдат още по-успешни и полезни. Ние продължаваме да полагаме усилия за установяване на пълен режим на прекратяване на огъня, за да могат хората в региона да се върнат към нормалния и спокоен живот. Във връзка с това ние извършваме необходимата координация с Русия в определени райони на Сирия. Освен турско-руските патрули се водят и преговори за създаване на няколко наблюдателни пункта, в близките дни ще имаме по-определена информация по този въпрос\", каза Акар. На 9 октомври Турция предприе операция \"Извор на мира\" в Североизточна Сирия срещу сирийските кюрдски Сили за защита на народа /СЗН/, разглеждани от Анкара като терористична организация, свързана с нелегалната Кюрдска работническа партия /ПКК/. По-късно Анкара преустанови военната операция, след като сключи две отделни споразумения с Вашингтон и с Москва, предвиждащи изтегляне на СЗН от повечето от техните позиции в пограничния район. Операцията даде възможност на Анкара да установи контрол над ивица в близост до границата си с дължина 120 километра и дълбочина от трийсетина километра между градовете Тал Абияд и Рас ал Айн. Съвместните руско-турски патрули се осъществяват съгласно меморандума от Сочи, договорен от президентите на Турция и Русия на 22 октомври.", "date": "2019.11.23", "title": "Турция и Русия преговарят за създаване на наблюдателни пунктове в Сирия"}
{"url": "https://www.24chasa.bg/novini/article/7902187", "text": "Директорът на Центъра за спешна медицинска помощ в Габрово д-р Георги Шандурков освободи лекар, объркал инфаркт с гастрит при пациентка, която часове по-късно починала. 72-годишната Олга се почувствала зле на 20 октомври и дъщеря ѝ повикала линейка. На адреса пристигнал д-р Едуард Ходжа, който не направил кардиограма, а преценил, че пациентката е с остър гастрит. “Когато дойде първия път, ме изпрати аз да взема от линейката апарата за ЕКГ. Живея на 8-ия етаж и докато отида и се върна, той разговарял с майка ми за оплакванията. Каза ми: “Няма нужда от ЕКГ, майка ви има хроничен гастрит” - разказа дъщерята на починалата Цветелина Кънева. Докторът поставил обезболяващо и си тръгнал. Часове по-късно състоянието на жената се влошило. “Чувстваше се слаба, както лежеше в леглото, изхърка два пъти. Аз изтичах при нея, тя гледаше безжизнено”, връща се в кошмара Цветелина. Отново бил извикан спешен екип, а възрастната пациентка била откарана в болницата, където издъхнала от масивен инфаркт. Шефът на Центъра за спешна помощ вече е освободил лекаря за несправяне с работата. Д-р Ходжа давал дежурства в спешното от 1 година. Иначе бил специализант в неврологичното отделение на МБАЛ “Д-р Тота Венкова”, казаха колегите му. Цветелина нарича лекаря “убиеца на майка ми” и е категорична, че ще търси възмездие в съда. Все още не е подала жалби в компетентните институции. “Случи се много бързо и беше много шокиращо за мен, защото майка ми никога не е боледувала. Обвинявам се, че не съм направила всичко, за да я спася. Заела съм се да дам гласност на случая, а от понеделник ще наема адвокат и ще сигнализирам прокуратурата и РЗИ”, каза дъщерята на починалата жена.", "date": "2019.11.23", "title": "Специализант сбърка инфаркт с гастрит, уволниха го, след като почина жена (Обзор)"}
{"url": "https://www.24chasa.bg/novini/article/7902457", "text": "Камарата на сенаторите на боливийския парламент днес одобри законопроект за провеждането на президентски и парламентарни избори. Те трябва да сложат край на нестабилността, заливаща страната след президентския вот от 20 октомври, който Ево Моралес заяви, че е спечелил, а след това подаде оставка, предаде АФП. Приетият закон забранява на бившия президент, който е в изгнание в Мексико, да участва в тези избори. След вота в Сената, който бе предаван пряко по телевизията, проектозаконът трябва да бъде одобрен и от долната камара на боливийския парламент, а след това обнародван от временно изпълняващата длъжността президент Янине Анес, допълва БТА.", "date": "2019.11.23", "title": "Боливийският Сенат одобри провеждането на президентски и парламентарни избори"}
