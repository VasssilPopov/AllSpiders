{"url": "https://www.24chasa.bg/novini/article/7683065", "text": "Базираната в Словения авиокомпания Адрия Еъруейз днес подаде молба за ликвидация, след като се наложи да отмени повечето си полети миналата седмица заради финансови проблеми, предаде Асошиейтед прес, цитирана от БТА.  Съд в словенския град Кран ще вземе решение по молбата в рамките на следващите три дни, съобщи словенската агенция СТА. Превозвачът посочи, че молбата е внесена заради неплатежоспособност. Изявлението бе направено часове, след като словенският министър на икономическото развитие и технологиите Здравко Почивалшек заяви, че ликвидацията е единственият изход за компанията. Бившият словенски национален авиопревозвач бе продаден през 2016 г. на германския инвестиционен фонд 4K Invest. Почивалшек критикува германския собственик на компанията, като посочи, че загубите на Адрия Еъруейз са по-големи от очакваното. Той добави, че вероятно авиокомпанията ще има нужда от 28 милиона евро, за да започне отново да работи нормално. Министърът на икономическото развитие каза още, че правителството не м", "date": "2019.09.30", "title": "Авиокомпанията Адрия Еъруейз подаде молба\nза ликвидация"}
{"url": "https://www.24chasa.bg/novini/article/7682870", "text": "Близо 1000 служители на Световната банка се събраха в петък в края на работния ден в централното фоайе на централата на банката във Вашингтон, за да изпратят Кристалина Георгиева, която поема поста на Управляващ директор на МВФ, съобщиха днес от офиса на Световната банка в София. Българката през последните три години беше Главен изпълнителен директор на Световната банка, а тази година за няколко месеца оглави най-голямата международна финансова институция като временен президент. Новоизбраният президент на Световната банка Дейвид Малпас е бил подготвил изненада за Кристалина Георгиева, която се е обърнала към служителите с емоционално изказване. Изненадата е включвала изпълнение на народни танци, а в последствие самата Кристалина повела хорото, на което са се включили, както работещите в банката българи, така и много други служители. В изпращането на Кристалина задочно са участвали множество световни лидери, които във видеобръщение са й пожелали успех. Сред тях са бившите президенти на Световната банка Пол Уолфънсън и Робърт Зелик, бившият председател на ООН Бан Ки Мун, бившият председател на ЕК Жозе Мануел Барозо, както и Мелинда Гейтс и Кристин Лагард, пише в съобщението. Георгиева благодари във емоционално видеоизявление и за подкрепата на България. „За мен е изключителна чест, че бях избрана за следващия директор на международния валутен фонд. Аз съм първият човек от развиваща се пазарна икономика, който ще ръководи фонда”, споделя в специално обръщение Кристалина Георгиева. „Трябва да си призная, че предизвикателствата, с които ние сме се сблъсквали като нация и държава много ми помогнаха да се подготвя за този пост”, разкрива новият директор на Международния валутен фонд. „Гордея се със силната подкрепа на нашата страна и на страните от нашия регион, както и на останалите развиващи се и развити икономики. Тази подкрепа се държи на моя опит през годините, включително на това, което научих по времето на големия икономически преход на нашата страна”, казва Георгиева. В своето обръщение тя разкрива и своите планове и приоритети начело на МВФ: „Стъпвам в длъжност, когато световната икономика е изправена пред много рискове. В краткосрочен план приоритетът ни е да гарантираме, че страните минимизират риска от икономически спад и са готови да се справят, ако той настъпи”. „В дългосрочен план имаме голяма благородна цел – да помогнем на страните да изградят по силни икономики и да помогнат на хората да изградят живота си”. „Това е изключителен момент за мен, но то е чест за целия ни народ, аз се гордея, че съм българка”, казва Кристалина Георгиева.", "date": "2019.09.30", "title": "1000 служители на Световната банка изпратиха Кристалина Георгиева с хоро (Обновена)"}
{"url": "https://www.24chasa.bg/novini/article/7682710", "text": "БНТ прекрати договора си с Мария Стоянова, кореспондентката на обществената телевизия в Берлин, съобщи журналистката пред \"24 часа\". \"Изненада е за мен, но не е неочаквано\", каза Стоянова. Тя е получила заповедта за прекратяване на трудовите отношения на 20 септември и трябва да напусне офиса и квартирата си до 1 октомври. От БНТ са поискали да предаде и служебната си карта. \"Работих с голямо удоволствие и ентусиазъм и се надявах на по-цивилизован край. Само веднъж съм виждала г-н Емил Кошлуков - в залата на Съвета за електронни медии преди 2 години на конкурса за генерален директор на БНТ. Никога обаче, дори и тогава, не съм разговаряла с него\", обясни тя. По онова време Мария Стоянова е член на СЕМ и заедно с останалите си четирима колеги организира конкурс за избор на генерален директор на БНТ. На него се явява и Емил Кошлуков, но беше избран Константин Каменаров. Повечето от членовете на СЕМ тогава поискаха от Кошлуков да докаже, че е независим заради позицията му на програмен директор в тв \"Алфа\" - телевизията на партия \"Атака\", през последната година. (Впрочем от седмица каналът вече не е собственост на партията, тъй като лицензът е прехвърлен на \"Фондация Алфа 2018\", показва регистрацията на \"Алфа\" в СЕМ). След като Стоянова получава заповедта на 20 септември, тя изпратила заявление да бъде преназначена в обществената телевизия в София. Отговор обаче до момента няма. \"Мария Стоянова не е съкратена. Просто договорът й, който беше за една година, свърши, тъй като изтече пълният му срок. Впрочем кореспондентското място в Берлин беше създадено специално за нея, а годишният договор за него е 6-цифрена сума. Прекалено скъпо е, за да може БНТ да си го позволи. В него влизат всички режийни, квартира, кола, паркомясто, има дори и чистачка. В същото време договорът с кореспондентката ни в Брюксел (Десислава Апостолова - б.а.) е в пъти по-малък\", каза генералният директор на БНТ Емил Кошлуков пред \"24 часа\". Той обясни, че няма да закрива кореспондентското бюро и ще търси за него журналист на граждански договор. Кореспондентският пункт в Берлин беше открит през 2018 г. след 6-годишна пауза. В сряда, 2 октомври, Мария Стоянова го напуска окончателно и пътува за България.", "date": "2019.09.30", "title": "Кореспондентката на БНТ в Берлин отстранена. Кошлуков: Договорът й свърши"}
{"url": "https://www.24chasa.bg/novini/article/7682878", "text": "С 30 минутен филм, в който показа свършеното през трите си мандата, откри предизборната си кампания Николай Димитров в Несебър. Паралелно с това всеки от присъстващите получи брошура от 32 страници с изпълнени и бъдещи проекти с европейско и външно финансиране. Преди да тръгне видеоотчета Димитров благодари на съпругата си, която винаги го е подкрепяла, на общинската администрация и на общинските съветници. Вместо със суха статистика Димитров представи направеното от 2007 г. насам с 30-мин. видео, което показа постигнатото в сферата на социалната му политика, която винаги е била в основните му приоритети, здравеопазването, образованието, културата, както и реализирани и започнати големи инфраструктурни проекти.  Акцентирано бе над най-важните успехи в различни сектори като създадените условия за увеличаване на раждаемостта и обявяването на Несебър за бейби бум град през 2014 г. реализираните проекти и програми за социална интеграция като създаване на център за обществена подкрепа. Подчертано бе, че и през трите мандата на Димитров общинската администрация е отделяла специално внимание на хората от третата възраст. Във видеоотчета бяха припомнени още големи инфраструктурни проекти в областта на екологията като завършването през 2015 г. на претоварната станция за отпадъци и най-голямата пречиствателна станция в Бургаска област - тази в Равда. Само през последния мандат от 2015-2019 г. са изпълнени екопроекти на обща стойност близо 160 милиона лева. В нетрадиционния видеоотчет бе отделено и място за постигнатото в областта на културата - Несебър е известен с многото си фестивали през цялата година, с които се превърна в желана дестинация през четирите сезона. Подчертано бе, че като кмет на единствения град в България, включен в ЮНЕСКО, Димитров е работил винаги за безконфликтното съжителство между стария и новия Несебър, както и че не е допускал корпоративно-частни интереси да ръководят общината. Пред присъстващите, препълнили залата на читалището в Стария град, Димитров сподели, че е горд от завършването на дългогодишния проект за Северното пристанище, чрез който ще се ремонтира несебърското рибарско пристанище.  Преди дни са приключили и последните процедури за изграждане на велоалея до село Кошарица, каза още Димитров. Николай Димитров отчете и през тази година Несебър е спечелил всички дела за лиценз за фестивала \"Златният орфей\", който да се възроди в морския град.  \"Представяйки пред вас постигнатото си давам ясна сметка за несвършеното, затова заявявам, че с кандидатурата си за кмет поемам ангажимента за работата, която предстои\", каза Димитров и допълни, че приема всички добри и реалистични идеи за развитието на общината, защото е убеден, че за успеха са важни целите.  Още в началото на срещата със симпатизанти, която продължава и в момента, Николай Димитров  .", "date": "2019.09.30", "title": "Николай Димитров откри кампанията си с видеоотчет за свършеното в Несебър (Снимки)"}
{"url": "https://www.24chasa.bg/novini/article/7682910", "text": "Унгария ще предложи дипломата Оливер Вархели за свой еврокомисар за следващите 5 години, след като Европейският парламент не допусна първоначалния избраник на премиера Виктор Орбан, съобщи представител на ЕС, цитиран от Ройтерс. Говорител на бъдещата председателка на Европейската комисия Урсула фон дер Лайен е потвърдил същата информация пред ДПА. Опитният дипломат Вархели ще смени бившия унгарски правосъден министър Ласло Трочани, чиято кандидатура бе отхвърлена по-рано днес от юридическата комисия на ЕП заради конфликт на интереси. Ресорът, който бъдещата председателка на Европейската комисия Урсула фон дер Лайен бе предвидила за Трочани, бе еврокомисар за разширяването на съюза, предава БТА. Последното назначение на 47-годишния Вархели бе като шеф на дипломатическата мисия на Унгария при Европейския съюз. Според френския телевизионен канал \"Франс 24\" отхвърлянето на две от предложените кандидатури - на унгареца Трочани и на румънката Рована Плумб, поставя в трудно положение Урсула фон дер Лайен, тъй като може би новите номинации ще наложат пренареждане на ресорите. Преди да представи оригиналните си номинации за утвърждаване от ЕП, тя бе провели лични разговори с всеки един от кандидатите за еврокомисари и се бе съобразила с техните компетенции в съответните области.", "date": "2019.09.30", "title": "Унгария предлага опитен дипломат\nза еврокомисар на мястото на отхвърления Трочани"}
{"url": "https://www.24chasa.bg/novini/article/7682933", "text": "Двама работници пострадаха при инцидент в ТЕЦ \"Марица Изток 1\". Те са транспортирани в болницата в Стара Загора. Работниците са обгазени и са паднали в шахта, която са почиствали. При слизането на един от мъжете му прилошало. На втория, който се опитал да го извади, също му станало лошо. Така и двамата паднали в шахтата. Единият работник е с мозъчно сътресение и е настанен в неврохирургията. Вторият работник е на командно дишане и състоянието му е изключително тежко, съобщиха за  от болницата. Образувано е досъдебно производство, което засега е за нанасяне на средна телесна повреда.", "date": "2019.09.30", "title": "Двама тежко пострадаха в ТЕЦ Марица Изток 1, докато чистели шахта"}
{"url": "https://www.24chasa.bg/novini/article/7682934", "text": "Военнослужещи от 68-а бригада Специални сили, Военновъздушните и Военноморските сили изпълниха днес, 30 септември, парашутни скокове с една от най-съвременните парашутни системи за военно използване RA1 – „летящо крило“. С това приключи курсът на инструктори-парашутисти от Българската армия, който се проведе в рамките на съвместната българо-американска подготовка „Тракийска есен“. „Курсът е за усвояване на новата парашутна материална част, която 68-а бригада Специални сили получи миналата есен“, разясни по време на парашутните скокове командирът на Специалните сили бригаден генерал Явор Матеев, който е ръководител на съвместната българо-американска подготовка. „В обучението участваха 15 от най-добрите военни инструктори парашутисти от Българската армия, които преди това завършиха всички теоретични занятия, водени от американските им колеги, и преминаха наземна подготовка“, уточни той. „След скоковете българските военнослужещи ще получат съответния сертификат, за да могат да обучават своите колеги и новата парашутна система да се въведе за масово използване в Специалните сили. С въвеждането й на въоръжение ще се повишат оперативните способности на Специалните сили при действия и в сложни метеорологични условия“, посочи бригаден генерал Явор Матеев. Парашутните скокове днес бяха изпълнени в района на летище Чешнегирово от американски самолет С 130 J „Херкулес“ от височина 3 000 метра.", "date": "2019.09.30", "title": "Български военни повишиха уменията си при скокове с парашутна система тип „летящо крило“"}
{"url": "https://www.24chasa.bg/novini/article/7682948", "text": "Веригата за търговия с младежки облекла Forever 21, която има магазини и в България, обяви снощи, че е подала заявление за обявяване във фалит по Глава 11 от Търговския закон на САЩ. Веригата заяви, че ще внесе предложение за затваряне на 178 от своите над 800 магазина. Но в писмо до клиентите пише, че „решенията за това кои магазини ще се затварят, ще бъдат взети окончателно след резултата от продължителните разговори с наемодатели\", предаде  „Ние очакваме значителен брой от тези магазини да останат отворени и да работят както обикновено, и не очакваме да излязат от някои големи пазари в САЩ“, заявиха от компанията. Възможността да се откажат от някои наеми и да затворят магазините на по-ниска цена е основно предимство, което процесът на фалит предоставя на търговците на дребно. Линда Чанг, изпълнителен вицепрезидент на компанията, заяви в съобщение, че подаването на искането за фалит е \"важна и необходима стъпка за осигуряване на бъдещето на компанията, което ще даде възможност за реорганизиране на бизнеса. Веригата е поредният търговец на дребно, който се сблъсква с проблеми на фона на растежа на онлайн търговията, отнемаща пазар от моловете и физическите магазини. Високите нива на дълг и разходи за наем също натоварват традиционните търговци на дребно, коментира CNN. Според съдебни документи, подадени в Уилмингтън, щата Делауеър, САЩ, Forever 21 има пасиви между 1 млрд. и 10 млрд. долара. Според законодателството в САЩ компанията от Лос Анджелис ще може да продължи да оперира, докато изработи план за изплащане на задълженията си към кредиторите, съобщава Bloomberg. Forever 21 получи 275 млн. долара от кредитори, като JPMorgan Chase бе неин агент. Други 75 млн. долара под формата на нов капитал получи от TPG Sixth Street Partner и свързани фондове. Forever 21 е основана през 1984 г. от южнокорейските имигранти До Уон Чанг и съпругата му Джин Сук и стартира с малък магазин в Лос Анджелис. Веригата бързо се разширява в крайградските молове и е предпочитана от младежите заради атрактивните си цени. Американският моден гигант стъпи в София през 2016 г. и вече има няколко магазина в различни молове. Основният й фокус е т. нар. „бърза мода“ - актуални, евтини и бързо произведени дрехи, наподобяващи модели на други компании. Сред основните конкуренти на Forever 21 са Zara, H&M и Amazon.com. Според Forbes състояноието на Уон и Джин е около 1,5 милиарда долара, а самата частна компания има годишни продажби от 3,4 милиарда долара и 30 000 служители.", "date": "2019.09.30", "title": "Модна верига с магазини у нас обяви фалит"}
{"url": "https://www.24chasa.bg/novini/article/7682950", "text": "„България и досега постоянно подкрепя Северна Македония в процесите на евроатлантическата интеграция. Уверен съм, че тази подкрепа ще продължи и занапред, и че ще следва пълното изпълнение на Договора за добросъседство”, категоричен е Пендаровски.", "date": "2019.09.30", "title": "Президентът на Северна Македония: Уверен съм, че България ще продължи да ни подкрепя"}
{"url": "https://www.24chasa.bg/novini/article/7682962", "text": "Заместник-министър Георгиев подчерта, че България е страна с богато културно-историческо наследство, открита към познанието и науката, към изграждане на мирен свят, основан на сътрудничеството и преодоляване на етническите, религиозни и расови различия. ,,България винаги е придавала приоритетно значение на тясното сътрудничество с ЮНЕСКО за реализиране на мандата на организацията в областта на културата, науката, както и за утвърждаване на правата на човека‘‘, заяви Георг Георгиев. Нейно кралско височество Дана Фирас благодари за възможността да обсъди бъдещи проекти за развитието на културно-историческия туризъм в България в качеството и на посланик на добра воля на ЮНЕСКО. Принцесата на Йордания сподели силното си впечатление от многовековната история, култура и наследство на България. Двамата събеседници бяха единодушни, че България има голям потенциал за развитие на културния туризъм, тъй като всички предпоставки за това са на лице: археологически, архитектурни, етноложки, религиозни обекти и др. Те се съгласиха, че трябва да се работи съвместно за популяризирането на културно-историческото наследство на страната ни. ,,Йордания е важен партньор за България. Щастлив съм, че можем да работим не само по политически теми, но и по въпроси свързани с културното наследство, които също са от съществено значение за развитието на двустранните отношения между страните ни‘‘, добави заместник-министър Георгиев . Освен посланик на добра воля на ЮНЕСКО, нейно кралско височество Дана Фирас е и председател на „Петра Нешънъл Тръст“, най-старата неправителствена организация в Йордания в областта на опазването и съхраняването на наследството на страната.", "date": "2019.09.30", "title": "Георг Георгиев прие принцесата на Йордания Дана Фирас"}
{"url": "https://www.24chasa.bg/novini/article/7682976", "text": "Албански рибари уловиха двуметрова акула с тегло над 100 килограма, съобщава македонският в. \"Независен весник\". Акулата попаднала в мрежите на рибари от южното градче Химара в района на Вльора, предава БТА. Това е втори случай на уловена акула в Химара. По-рано рибари хванаха четириметрова акула с тегло около 412 кг, която е най-голямата акула, уловена в Албания. Техни колеги от Вльора пък уловиха триметрова акула. Напоследък рибари в Албания все по-често намират в мрежите си акули, чието тегло се движи от 100 до 400 килограма. Рибарите обикновено продават месото на местни ресторанти.", "date": "2019.09.30", "title": "Албански рибари уловиха двуметрова акула (Видео)"}
{"url": "https://www.24chasa.bg/novini/article/7682997", "text": "Аз съм на ваша страна - „Хоризонт Европа“ трябва да стигне 120 милиарда евро. Също - да се увеличат средствата по „Еразъм+“, „Творческа Европа“ и Европейския институт за научна и развойна дейност. Така, както правих в досегашния си ресор „Цифрова икономика и цифрово общество“ - стигнахме до 34% увеличение. Първо, искам да съм сигурна, че обещаните средства ще бъдат гарантирани. Където не стане, ще бъде компенсирано. Повече от 609 милиона има в частта „Творческа Европа“. Това заяви еврокомисарят Мария Габриел, номинирана за нов мандат с ресор „Иновации и младеж“ в комисията на Урсула фон дер Лайен, чието изслушване в комисиите започна току-що в Европейския парламент в Брюксел. Понеже ресорът на българката е много голям - обединява две тежки дирекции, я изслушват две комисии на ЕП - по промишленост, изследвания и енергетика, и по култура и образование. „Радвам се, че много от инициативите ми ще получат продължение. Вярвам, че в следващите часове ще набележим много нови идеи и средства за учените, иноваторите, за младите хора, за творците, за да постигнем такова европейско пространство, което да бъде на висотата на очакванията на младите хора.“ Това заяви еврокомисарят Мария Габриел, номинирана за нов мандат с ресор „Иновации и младеж“ в комисията на Урсула фон дер Лайен, чието изслушване в комисиите започна току-що в Европейския парламент в Брюксел. Понеже ресорът на българката е много голям - обединява две тежки дирекции, я изслушват две комисии на ЕП - по промишленост, изследвания и енергетика, и по култура и образование. „И за в бъдеще хората ще са в центъра на политиките ми. В центъра е човекът. Полза за всички, без да бъдат делени на малки и големи. Ще опитам да надградя. Ще имам инициативи за гражданите и регионите. Тези таланти са Европа на сърцата, Европа, която вдъхновява нашата младеж, артисти, творци, спортисти“, обобщи в обръщението си на български и френски Мария Габриел. В началото тя благодари на премиера Бойко Борисов и на избраната за председател на ЕК Урсула фон дер Лайен на български. В средата на обръщението си мина на френски и продължи на този език, който владее брилянтно още от периода преди да влезе в политиката, когато е преподавател в университета в Бордо. В момента тя представя амбициозните предизвикателства, които си е поставила. Климатът, демографските проблеми и всички области на живота са също във връзка с новия ресор, в чиято основа са иновациите. Инициативи отвъд утъпканите пътища обеща Мария Габриел. Тя ще създаде нов Европейски съвет за иновации и Европейско пространство за образованието.", "date": "2019.09.30", "title": "Мария Габриел на изслушването в ЕП: Повече милиарди в „Хоризонт Европа“ (Снимки)"}
{"url": "https://www.24chasa.bg/novini/article/7682937", "text": "Към 31 август 2019 г. печалбата на банковата система е 1,2 млрд. лв., което е с 11,4% или със 124 млн. лв. повече от тази за същия период преди година. Активите на банковата система през август се увеличиха с 427 млн. лв. и вече са 110,8 млрд. лв. Увеличават се основно кредитите и авансите и дълговите ценни книжа на сектор държавно управление. Сумата на брутните кредити и аванси в края на август е 92.1 млрд. лв. Брутният кредитен портфейл на банковата система се увеличава със 135 млн. лв. до 63.8 млрд. лв. Кредитите за домакинства нарастват с 1% или с 233 млн. лв., а тези за нефинансови предприятия намаляват с 0.4% (130 млн. лв.). През месеца депозитите в банковата система също са се увеличили - с 457 млн. лв. до 93.9 млрд. лв. Собственият капитал в баланса на банковата система в края на август възлиза на 14.3 млрд. лв., като е отбелязано месечно увеличение със 166 млн. лв., отчетоха експертите на Димитър Радев. ", "date": "2019.09.30", "title": "1,2 млрд. лв. стигна печалбата на банките"}
{"url": "https://www.24chasa.bg/novini/article/7683005", "text": "\"Познавам един човек, който дълбоко в сърцето си носи желание за промяна, виждам огъня, който гори в него и потенциала, който има за развитието на Несебър - това е Атанас Терзиев. Той е лъчът на перспективата, затова ние от ГЕРБ му гласувахме доверие\". Така зам.-председателят на ГЕРБ Димитър Николов представи кандидатът на партията за кмет на Несебър по време на откриването на предизборната кампания тази вечер.  \"Искам да съм кмет, защото искам да допринеса за промяната на нашата община. Можем да бъдем първи в България\", каза Атанас Терзиев. Той представи приоритети си за развитието на общината като акцентира върху образованието, инфраструктурата и транспорта, както и целогодишната заетост на местните жители.  Терзиев се обяви за създаване на стопроцентово общинско предприятие, което да работи и след сезона, като по този начин средствата остават в общината. Трябва да запазим децата си в Несебър, призова Терзиев при откриването на кампанията си, след което бе представена листата за общински съветници, чиито водачи директорът на Слънчев бряг АД Златко Димитров. \"Всичко ние в листата може да се наречем работари. Община Несебър може да бъде не по-малко успешна от Бургас и Поморие. Нека покажем, че Несебър може повече.\" Да подкрепят кандидата на ГЕРБ на откриването на кампанията дойдоха още кметът на Поморие Иван Алексиев и областният координатор на ГЕРБ в Бургас Димитър Бойчев.  За старта на кампанията на пл. \"Жулиета Шишманова\" в Новия град дойдоха и строителните предприемачи от Св. Влас Йордан и Динко Диневи, а от сцената Драгомир Попов заяви официалната подкрепа на политическа партия \"Море\" за Атанас Терзиев.  В момента събитието продължава с концерт на оркестър Канарите. ", "date": "2019.09.30", "title": "Димитър Николов за кандидата на ГЕРБ в Несебър: Той носи промяната"}
{"url": "https://www.24chasa.bg/novini/article/7683044", "text": "Специалист, наблюдаващ бързо движещ се ледник на италианската страна на Монблан каза, че малка част от него набира скорост и може да се отчупи през следващите дни, съобщи Асошиейтед прес, цитирана от БТА.  Глациологът Фабрицио Троило обясни, че този сектор, който е с обем около 27 000 кубични метра, се движи със скорост 60 см на ден. Това е около два пъти по-бързо от скоростта на друг сектор с обем 250 000 кубични метра, който също може да се откъсне от ледника Планпенсьо. По-малката част \"може да се откъсне през следващите дни, или седмица\", но такива колапси се случват ежегодно и не би трябвало да се отразят на равнината, каза Троило. Според експерти засиленото топене е свързано с промените в климата.", "date": "2019.09.30", "title": "Част от топящия се италиански ледник скоро\nще се откъсне"}
{"url": "https://www.24chasa.bg/novini/article/7683049", "text": "Сръбският член на босненското Председателство Милорад Додик е бил против който и да е от името на институцията Председателство да присъства на поклонението на президента Жак Ширак в Париж, съобщи сараевският портал Кликс, цитиран от БТА.  Другите двама членове на Председателството - хърватинът Желко Комшич и мюсюлманинът Шефик Джаферович се обявили против тази позиция на Додик. Накрая било решено Джаферович да отиде на поклонението в Париж. Според босненските медии това би могло да бъде \"международен скандал\". Медиите допълват, че Додик дори не е изразил съболезнования по повод смъртта на Ширак. Жак Ширак бе един от привържениците на бомбардирането на военните сили на Република Сръбска и бомбардирането на Сърбия през 1999 г., когато е цитиран да казва, че \"сърбите са народ без закони и без вяра. Това е народ от разбойници и терористи\".", "date": "2019.09.30", "title": "Додик е бил против представител на Босна и Херцеговина да присъства на поклонението на Ширак"}
{"url": "https://www.24chasa.bg/novini/article/7682793", "text": "Подготвената точка с решение новият завод на Фолксваген да е в Турция е била отложена от надзорния съвет на закритото му заседание в петък, научи \"24 часа\". Въпреки масирания натиск на катарските акционери и определени високопоставени членове на управителния съвет, топ босовете в надзорния съвет са призовали за още анализи и събиране на информация. Това е пети път, при който надзорният съвет отлага решението като натискът е започнал още през пролетта тази година. Междувременно сделките между директорите на Volkswagen и президента Ердоган привличат внимание на нарастващ брой евродепутати в Брюксел и там скандалът започва да придобива сериозен мащаб. Многократното отлагане на решение в полза на Турция показва ясно, че надзорният съвет не се чувства уверен в дългосрочните ползи от партньорство с Ердоган, макар и краткосрочните плюсове да са ясни. ", "date": "2019.09.30", "title": "Надзорният съвет на VW отложи решението заводът да е в Турция"}
{"url": "https://www.24chasa.bg/novini/article/7682817", "text": "Британският принц Хари започна кампания за откриване на красиви дървета, като подкани желаещите да ги снимат и изпратят на страницата на \"Нешънъл джиографик\" в Инстаграм, чийто гост редактор е за един ден, съобщиха ДПА и Ройтерс. Принцът, който е на обиколка в Южна Африка, иска да \"насърчи хората от цял свят да открият и споделят красотата на дърветата\", съобщиха от Бъкингамския дворец. Целта му е \"да повиши осведомеността на хората за огромната роля, която дърветата играят в земните екосистеми\" и да сподели \"страстта си към дърветата и горите като просто природно решение на проблемите в околната среда, пред които сме изправени\", предава БТА. Кампанията на принц Хари е вдъхновена от работата му за програмата на баба му кралица Елизабет Втора в помощ на опазването на горите и националните паркове в 53-те държави от Общността на нациите, които някога са управлявани пряко или непряко от Великобритания. В коментар за в. \"Дейли телеграф\" принц Хари каза, че опазването на околната среда е \"фундаментално за оцеляването ни\".", "date": "2019.09.30", "title": "Принц Хари започна кампания за опазване на дърветата (Снимки)"}
{"url": "https://www.24chasa.bg/novini/article/7682823", "text": "Министерствата на отбраната на Северна Македония и Гърция подписаха днес в Атина техническо споразумение за надзор на въздушното пространство на Северна Македония, съобщи в. \"Независен весник\", цитиран от БТА.  Документът представлява официализиране на мисията Еър полисинг /Air-policing/ и ще се реализира в координация с НАТО. Подписаното споразумение произтича от новия договор за сътрудничество в отбраната, подписан от министрите на отбраната на Северна Македония Радмила Шекеринска и гръцкия й колега Евангелос Апостолакис през април, при посещение на гръцка делегация в Скопие. През май гръцки изтребители Ф-16 извършиха първите пробни полети в рамките на мисията на НАТО Еър полисинг, за да проверят комуникациите и радарното покритие на въздушното пространство на Северна Македония. Мисията Еър полисинг, която обхваща само страните членки на алианса, включва използване на система за следене на въздушното пространство и управление на системата за командване и контрол на военновъздушните сили със съответни средства за противовъздушна отбрана, включително и изтребители. И последната страна членка на алианса Черна гора при присъединяването си към НАТО подписа техническо споразумение за Еър полисинг с Гърция и Италия. Северна Македония се надява до декември всички страни членки на НАТО да ратифицират протокола за членството й в алианса, подписан в Брюксел в началото на февруари тази година.", "date": "2019.09.30", "title": "Гърция ще охранява въздушното пространство\nна Северна Македония"}
{"url": "https://www.24chasa.bg/novini/article/7682829", "text": "Кремъл заяви днес, че Вашингтон ще се нуждае от руско съгласие, за да публикува протоколи от телефонните разговори между президента на САЩ Доналд Тръмп и руския му колега Владимир Путин, предаде Ройтерс, цитирана от БТА.  Конгресът е решен да получи достъп до записите на разговорите на Тръмп с Путин и с други световни лидери, каза вчера председателят на комисията по разузнаването в Камарата на представителите, като се позова на опасения, че президентът републиканец може би е застрашил националната сигурност на САЩ. Запитан относно тези изявления, говорителят на Кремъл Дмитрий Песков каза пред репортери в Москва,че Русия е готова да обсъди въпроса, ако в Москва се получи сигнал от Вашингтон, но добави, че подобно разсекретяване не е нормална дипломатическа практика. \"Обнародването (на тези записи), разбира се, е донякъде възможно само по взаимно съгласие между страните. Това е установена дипломатическа практика\", посочи Песков. \"Ако трябва да бъда по-конкретен, може би, обичайната дипломатическа практика не предвижда тяхното обнародване. Ако се получат някои сигнали от американците, тогава ние ще ги обсъдим\", отбеляза той.", "date": "2019.09.30", "title": "Кремъл: Публикуването на записи на разговорите Тръмп-Путин изисква руско съгласие"}
{"url": "https://www.24chasa.bg/novini/article/7682853", "text": "Земетресение с магнитуд 3,5 по Рихтер бе регистрирано днес в Мраморно море, съобщи турската телевизия СиЕнЕн-Тюрк, като се позовава на базираната в Истанбул сеизмологична обсерватория Кандилли. Земетресението, което е станало в 16.43 ч., е било на дълбочина 7,5 километра, предава БТА. Няма данни за ранени хора и за нанесени материални щети. Това е поредното земетресение, регистрирано край Истанбул след силния трус с магнитуд 5,8 по Рихтер, станал на 26-и септември. Стотици по-леки трусове бяха регистрирани след земетресението.", "date": "2019.09.30", "title": "Поредно земетресение край Истанбул"}
{"url": "https://www.24chasa.bg/novini/article/7682857", "text": "Австралийската полиция започна разследване за прояви на жестокост към животните, след като шофьор е блъснал и убил 20 кенгура, предаде ДПА, цитирана от БТА.  Телата на умъртвените кенгура, включително няколко малки, бяха открити в Меримбула в югоизточната част на страната. Полицията в Нов Южен Уелс смята, че животните са били блъснати от един-единствен автомобил малко преди полунощ. Полицията търси свидетели на няколко прояви на жестокост към животните в щата през уикенда, заяви неин говорител. От местната служба на националните паркове също са започнали разследване. Най-малко три малки кенгура са били спасени от доброволци от местна неправителствена организация за спасяване на фауната в Австралия. Смята се, че виновникът е шофирал бял автомобил и нарочно е блъснал животните. \"Хората обичат кенгурата - заяви доброволката Джанин Грийн. - Когато сутринта се събудили и видели телата на убитите животни, местните жители не можели да повярват на очите си.\"", "date": "2019.09.30", "title": "Шофьор е убил 20 кенгура в Австралия"}
{"url": "https://www.24chasa.bg/novini/article/7682860", "text": "Рибарите от пристанището Акчакоджа в района на Дюздже, едно от най-големите пристанища на черноморското крайбрежие на Западна Турция, се радват на богат улов на хамсия. От задругата на рибарите съобщиха, че тези дни големи пасажи хамсия преминават от България и Румъния към Турция в Черно море, предава БТА. От началото на рибарския сезон, който бе открит на 1 септември, досега рибарите от този район са уловили над 17 тона хамсия. Уловената риба се транспортира от пристанището към другите области на Турция. Очакванията са през следващите дни със застудяването на времето уловът да се увеличи, което пък ще доведе до поевтиняване на рибата, допълниха от рибарската задруга. ", "date": "2019.09.30", "title": "Богат улов на хамсия в западната част на Черно море"}
{"url": "https://www.24chasa.bg/novini/article/7682867", "text": "Гръцкото правителство съобщи днес, че ще върне в Турция около 10 000 мигранти до края на 2020 г., предаде агенция Франс прес, цитирана от БТА.  След спешно свикан съвет на министрите ден след смъртоносния пожар и бунтовете в мигрантския лагер на остров Лесбос, правителството съобщи, че \"от 1806 върнати мигранти за четири години и половина по време на предишното правителство на Сириза с премиер Алексис Ципрас, кабинетът на премиера Кириакос Мицотакис ще върне до 10 000 мигранти до края на 2020 г.\"", "date": "2019.09.30", "title": "Атина ще върне в Турция 10 000 мигранти\nдо края на 2020 г."}
{"url": "https://www.24chasa.bg/novini/article/7682865", "text": "“Реална смяна предлагам аз, защото да прекратиш грабителската концесия с вода на чужда фирма, да върнеш 205 млн. лв. от частна фирма за почистване в общината и още 500 млн. лв. от ремонти, е истинска революционна смяна на модела. По този начин се гарантират качеството, достъпните цени и социалната справедливост. Манолова не иска смяна намодела, а принципа “стани да седна” и тя да дава поръчките. Това не е смяна на модела”, заяви Сидеров при откриването на предизборната кампания на “Атака”. Според него със силна общинска полиция за 3 месеца може да размаже бандите, които крадат офиси и къщи, както и наркодилърите в столицата. “За това се изисква здрава ръка. Трябва мъж да застане начело на София”, каза кандидат-кметът. Сред приоритетите му са също премахване на паяка, безплатни часове за синята и зелената зона, безплатен транспорт за пенсионери, инвалиди и ученици, както и общинска субсидия за парно за многодетни семейства и пенсионери. Друг фокус в програмата на лидера на “Атака” е спирането на гей парадите. Това е един от най-важните въпроси, защото тази проява води до морално разложение на нацията. Ако стане кмет, Сидеров ще направи ревизия на бюджета и ще го преразпредели към кварталите, където живеят повечето столичани. “Погледите са вторачени в “Граф Игнатиев”, където година и половина се занимавахме със скъпия ремонт. Има квартали, в които няма канализация в ХХI век”, посочи той. Сидеров представи кандидатите за районни кметове и общински съветници в София, които са хора от различни сфери с доказани постижения. Лидерът на “Атака” откри предизборната кампания в столицата с 10 приоритета за града и представи силна листа с доказани личности.", "date": "2019.09.30", "title": "Сидеров иска 700 млн. лв. от чистота и ремонти да се върнат на столичани, а не да отиват при олигарси"}
{"url": "https://www.24chasa.bg/novini/article/7683026", "text": "В събота ще започне ремонтът на ул. “Бойчо Бойчев” в столичния район “Овча купел”. Той трябва да приключи за 120 дни. На 7 октомври започва реконструкцията на ул. “Николай Хрелков” в София. Дейностите обхващат участъка от ул. “Бойчо Бойчев” до ул. 760 в район “Овча купел”. Проектът предвижда премахване на съществуващата паважна настилка и основа. Паветата ще бъдат заменени с асфалт. Ремонтът включва и изграждане на дъждоприемни шахти за отводняване на новото платно, канализация и реконструкция на съществуваща шахта, в която ще се осъществи заустването. Изпълнителят на ремонта “ГБС - Инфраструктурно строителство” АД трябва да завърши обекта за 120 дни.", "date": "2019.09.30", "title": "Асфалт вместо павета по ул. “Бойчо Бойчев” в район “Овча купел”"}
{"url": "https://www.24chasa.bg/novini/article/7683038", "text": "Подготвената точка от Борда на директорите на “Фолксваген” с решение бъдещият им завод да е в Турция е била отложена от Надзорния съвет на закритото му заседание в петък, научи “24 часа”. Въпреки масирания натиск на катарските акционери и определени високопоставени членове на Управителния съвет топшефовете от Надзорния съвет са призовали за още анализи и събиране на информация. Това е петият път, при който Надзорният съвет отлага решението за нов завод, което според анализаторите означава, че акционерите не са уверени в дългосрочните ползи от партньорството с турския президент Ердоган. Сделките между директорите на “Фолксваген” и Ердоган станаха повод за скандали в Брюксел. Все повече евродепутати атакуват решението за бъдещ завод на немския концерн в Измир. Говорителят на европейските Зелени започна офанзива срещу автомобилния гигант, като разпрати до германски медии свой въпрос към Европейската комисия относно сделката. Според Райнхард Бютикофер гаранцията за изкупуване на 40 000 автомобила от турската държава и щедрата субсидия от 400 млн. евро е несъвместима с европейските правила за държавна помощ, към които Турция трябва да се придържа в замяна на свободния достъп до гигантския европейски пазар. Турция обаче все още отказва да пригоди вътрешните си закони към тези ангажименти и смята, че може да даде държавната помощ законно. В Брюксел са разтревожени от това нарушение и Бютикофер призовава ЕК да действа по казуса решително и да престане с политическото лицемерие. Според него “Фолксваген” се опитва да спечели от нарушаване на правилата за държавна помощ и да ощети други страни членки. Концернът е заплашен и от глоба в размер на помощта между 400 милиона и 1 милиард евро. Шефът на Зелените хвърля истинска бомба в края на писмото си, като атакува лично бившия канцлер Герхард Шрьодер, който стои зад турската кандидатура, наричайки го “слуга на диктатори и лобист на Кремъл”. Писмото на Бютикофер е подписано от евродепутати от Зелените, либералите и ЕНП, включително от българските евродепутати Андрей Ковачев и Андрей Новаков. Новината е отразена в авторитетния Berliner Morgenpost, според който намерението на “Фолксваген” да строи в Турция е посрещнато от широка политическа опозиция в Брюксел. Изданието цитира депутати на ЕНП, Зелените и Либералите, според които Турция нарушава ангажиментите си по митническия съюз, както и равнопоставеността в конкуренцията с другите европейски държави. Вerliner Morgenpost пише, че евродепутатката от Зелените Виола Таубадел е от Долна Саксония, където е разположена централата на “Фолксваген”, а премиерът на германската провинция има златна акция в надзорния съвет. Според Таубадел базирането на завода в Турция ще заздрави авторитарния режим на Ердоган и ще изпрати “деструктивен сигнал” към България. “Фолксваген, изглежда, не са научили нищо от последните скандали - всеки, който смята, че може да разчита на обещанията на президента Ердоган с оглед на крехката и критична политическа ситуация в Турция, вероятно ще трябва да плати скъп финансов риск за подобна инвестиция”, смята Таубадел, цитирана от берлинското издание. Не е ясно кога Надзорният съвет на “Фолксваген” ще успее да се събере отново и дали скоро ще се стигне до решение къде да е новият завод - у нас или в Турция. ", "date": "2019.09.30", "title": "Надзорният съвет на “Фолксваген” отложи решението за завода в Турция след атака от Брюксел (ОБЗОР)"}
{"url": "https://www.24chasa.bg/novini/article/7683088", "text": "Холандската полиция арестува папагалче и го постави на хляб и вода, след като то стана свидетел на кражба в магазин, съобщи АФП, цитирана от БТА.  Папагалчето било на рамото на собственика си, когато той бил арестуван от полицията в Утрехт. Снимката на арестуваното папагалче, публикувана от полицията, обиколи социалните мрежи. Някои дори скриха очите му с черна лента, \"за да защитят анонимността му\". \"Когато затворихме заподозрения в килията, си дадохме сметка, че не разполагаме с клетка за птици\" - написаха от полицията към снимката. Тогава оставили папагалчето в истинска килия и \"се погрижили добре\" за него. За щастие на папагалчето, собственикът му бил освободен същия ден. То отново кацнало на рамото му на тръгване.", "date": "2019.09.30", "title": "Холандската полиция арестува папагалче"}
{"url": "https://www.24chasa.bg/novini/article/7682798", "text": "Фандъкова посети дома за възрастни хора в кв. „Горна баня“, където живеят 180 души. През последните години беше ремонтирано едното крило на дома и е монтиран асансьор, който улеснява достъпа на трудно подвижни хора. „Планираме да ремонтираме и второто крило и сме готови с идеен проект за газифициране на сградата. Това е важно, за да осигури по-екологично отопление, а спестените средства да останат за дома“, каза още кандидатът за кмет. Йорданка Фандъкова се срещна и с възрастни хора в новооткрития клуб на пенсионера в кв. „Суходол“. Той е първият в квартала, разкрит след ремонт на помещение в кметството. Хората споделиха, че с нетърпение очакват да се възстанови читалището „Просвета“, което вече се ремонтира. Извършва се цялостно конструктивно укрепване, ремонт на покрива, саниране и смяна на дограмата на сградата на читалището. За 10 години Столичната община създаде и поддържа близо 30 социални услуги за пълнолетни и възрастни хора. Това са - 8 Домове за възрастни хора, Центрове за временно настаняване, Дневни центрове и др. Разкрити са домове, които са профилирани за лица с различен вид увреждания, защитени и преходни жилища. „Тази година защитихме европейски проект по програмата „Региони в растеж“, с който да разкрием нови 9 социални услуги за възрастни хора, както и за пълнолетни лица с увреждания. Важно е, че за 10 години удвоихме броя на социални услуги, които предоставя Столична община“, каза Фандъкова. Предвижда се да бъдат построени още Дневен център за подкрепа и 8 сгради за създаване на социални услуги за възрастни хора с различни увреждания. „За мен лично е важно, че развихме дейностите, които извършва общинското предприятие „Социален патронаж“. Като предлагам да разширим услугите, които да предлагаме на самотните възрастни хора в домовете им“, каза Фандъкова. На срещите присъства и кандидатът за кмет на район „Овча купел“ от коалиция ГЕРБ – СДС Христина Семерджиева.", "date": "2019.09.30", "title": "Йорданка Фандъкова се срещна с възрастни хора в кв. „Горна баня“ и в кв. „Суходол“"}
{"url": "https://www.24chasa.bg/novini/article/7682657", "text": "С 3.33 промила алкохолно съдържание в издишания въздух е засечен в силистренското село Поройно петдесет и четири годишен шофьор, съобщиха от Областната дирекция на МВР в Силистра. Мъжът отказал да даде кръвна проба. Освен това той е шофирал лек автомобил ВАЗ с регистрационни табели, издадени за друго МПС. Започнато е бързо производство.", "date": "2019.09.30", "title": "Хванаха мъртвопиян шофьор в Силистренско"}
{"url": "https://www.24chasa.bg/novini/article/7682553", "text": "При несъобразени изкопни работи бе скъсан кабел 20 киловолта, собственост на „ЧЕЗ Разпределение България“ АД, в резултат на което в понеделник по обяд без електрозахранване за около час останаха близо 2000 клиенти на дружеството в района на село Лозен, Столична община. Компанията за пореден път призовава строителните компании навреме да съгласуват изкопните работи с цел да се сведат до минимум неудобствата за домакинствата и бизнеса. Строителните проекти би трябвало предварително да се координират с електроразпределителната компания. В рамките на това съгласуване дружеството в писмен вид информира строителя, че е длъжен да го уведоми за деня и мястото на изкопните дейности. В голяма част от случаите, обаче, тези изисквания не се спазват. Освен това често пъти информацията за започващите строителни дейности се получава предходния ден или в деня на тяхното стартиране, което прави реакцията на ЧЕЗ Разпределение невъзможна. Дружеството призовава фирмите да го информират поне две седмици предварително къде и кога ще извършват изкопни дейности. Това може да става на телефон 0700 10 010 или на имейл", "date": "2019.09.30", "title": "Несъобразени изкопни дейности оставиха без ток 2000 клиенти на ЧЕЗ Разпределение в село Лозен"}
{"url": "https://www.24chasa.bg/novini/article/7682666", "text": "Британският премиер Борис Джонсън отрече днес, че е докосвал непристойно журналистка преди години и каза, че обществото повече се интересува от плановете му да подобри публичните услуги, предаде Ройтерс, цитирана от БТА.  Журналистката Шарлът Едуардс написа в \"Сънди таймс\", че през 1999 г., когато е бил главен редактор на списанието \"Спектейтър\", Джонсън я опипал по време на обяд. \"Под масата усетих ръката на Джонсън на моето бедро. Той го стисна\", твърди Едуардс. По думите й после, когато усетила дланта на Джонсън по-нагоре по крака си, тя рязко се изправила. След обяда Едуардс споделила случилото се с жена, която седяла от другата страна на Джонсън, и тя казала, че той опипвал и нея. След опровержението на \"Даунинг стрийт Едуардс написа в \"Туитър\": \"Ако премиерът не си спомня ясно случилото се тогава, аз имам по-добра памет от него\".", "date": "2019.09.30", "title": "Борис Джонсън отхвърли обвиненията на жена,\nче я опипвал преди 20 години"}
{"url": "https://www.24chasa.bg/novini/article/7682595", "text": "Профсъюзите в частния сектор в Гърция ще проведат 24-часова стачка в сряда, 2 октомври, за да протестират срещу изменения в трудовото законодателство, планирани от новото консервативно правителство, предаде Ройтерс, цитирана от БТА.  Очаква се протестиращите служители и пенсионери да участват в митинг и шествие в центъра на Атина с редата на деня. Планираните реформи включват изменения в правилата за свикване на стачки, възможности за промени в колективните трудови договор при определени условия и създаване на регистър на профсъюзите. Синдикалните организации определениха тези реформи като опит да им бъде наложен контрол. Миналата седмица корабите останаха закотвени на пристанищата, а влаковете и публичната администрация работиха с намалено работно време в Гърция, тъй като служителите от държавния сектор организираха стачка срещу същите планове за реформи. Това беше първата масова стачка от встъпването в длъжност на новото правителство през юли. Синдикатите в частния сектор представляват около 2,5 милиона служители.", "date": "2019.09.30", "title": "Гръцките служители от частния сектор ще стачкуват на 2 октомври"}
{"url": "https://www.24chasa.bg/novini/article/7682603", "text": "Австрийският политик Себастиан Курц увеличи списъка на успехите си, печелейки парламентарни избори за втори път за две години, подкрепян от поддръжниците си, които виждат в него \"Вундервуци\" - политическо дете-чудо, докато противниците му го порицават, че е \"на път да се превърне в Орбан\". Победата в неделя е личен успех за 33-годишния лидер, последвал четири хаотични месеца на корупционен скандал, който доведе до падането на неговия крайнодесен съюзник и прогонването му от австрийското управление. Външен министър на 27 години, най-младият европейски лидер на 31 години, Себастиан Курц премина през всички етапи на своя политически възход, до първия непредвиден момент в кариерата му: сривът през май на коалицията от 2017 г. с Австрийската партия на свободата. Според анализатора Йоханес Хубер, ако Австрия е достатъчно уверена в себе си, за да постави за втори път съдбата си в ръцете на младеж, роден през 1986 г., с баща техник и майка учителка, причината е, че е била привлечена от неговото \"съвършено овладяно риторично майсторство\". Носейки се на вълната на отхвърлянето на традиционните политически фигури, Себастиан Курц почисти от прахта имиджа на австрийските консерватори, които управляват без прекъсвания от 1987 година. Той им наложи нов цвят (бледо тюркоазено) и названието \"Листата на Курц\". Това безцеремонно завладяване на уважаваната християндемократическа партия даде храна на сравненията със стратегията, следвана от Еманюел Макрон на президентските избори във Франция през 2017 година. Идол на по-възрастните Антуражът на канцлера смята, че като налага своята позиция за имиграцията, той е възпрял възхода на Австрийската партия на свободата (АПС), която през 2016 г. беше начело на проучванията и се смяташе, че е в позиция да спечели национални избори. Той следва стъпките на друг австрийски канцлер, който беше критикуван много за съюза си с крайната десница през 2000-та година. Също като консерватора Волфганг Шусел, Себастиан Курц даде \"целувката на смъртта\" на националистите, съюзявайки се с тях, за да ги отслаби по-добре. Опетнена от скандалите, АПС загуби десет пункта в неделя (16 на сто) в сравнение с предишните избори. На проспериращата, но дестабилизирана от притока на мигранти Австрия младият лидер предложи затварянето на европейските граници и по-строги условия за даване на убежище. От бойкота на пакта на ООН за миграцията до намаляването на социалните плащания за търсещите убежище, потокът от антиимиграционни мерки, гласувани в неговия мандат, го превърнаха в разделяща личност, по подобие на неговия унгарски колега Виктор Орбан, който вижда в него архитекта на \"мост\" между десницата и крайната десница. Стилът му на управление копира идеи, защитавани от крайната десница и някои популистки лидери от Централна Европа, но в същото време избягва семантичните провокации и отстоява проевропейските му убеждения. Той рядко призоваваше АПС към сдържаност, макар че ксенофобските изявления на крайната десница влошиха имиджа на Австрия пред европейските партньори. Тази пасивност му донесе прякора \"мълчаливият канцлер\". Бившият лидер на либералната формация Неос Матиас Щролц го описва като \"опортюнист без визия\", водеща фигура на ново \"националконсервативно\" течение. През април Райнхолд Митерленер, бившият лидер на Австрийската народна партия, свалена от власт от Курц, изрази притеснение, че наблюдава как под неговото управление Австрия се превръща в \"авторитарна демокрация\". Въпреки младежкия си вид, Себастиан Курц чупи рекордите за популярност сред най-възрастните. Профилът му на идеален зет се обръща предимно към тази част от електората. Хората над 45 години са 65 на сто от населението на Австрия. Роден във Виена, той обича да напомня за селските си корени, \"сякаш иска да каже на жителите на провинциалните райони, че е един от тях\", смята Йоханес Хубер. И че смята да ги представлява още много време на най-високото равнище на властта. (БТА)", "date": "2019.09.30", "title": "Себастиан Курц - забързаният австрийски\nполитик"}
{"url": "https://www.24chasa.bg/novini/article/7682583", "text": "Бащата на шофьора камикадзе от Пловдив остава в ареста за 72 часа. Повдигнато му е обвинение, че е предоставил автомобила си на своя син Огнян Дебелаков, който е неправоспособен. . Загина неговият връстник Петър Илиев. Девет часа по-късно полицията откри мъртъв в коритото на река Марица Джанер Александров, на 16 г. При зверския удар той изхвърчал от колата.  \"Животът на водача на опела вече е вън от опасност. С по-леки травми е неговият брат близнак Васко\", обясни шефът на пловдивската полиция комисар Йордан Рогачев. Кръвните проби за алкохол и наркотици на Огнян Дебелаков ще са готови утре.", "date": "2019.09.30", "title": "Бащата на шофьора камикадзе от Пловдив - с обвинение"}
{"url": "https://www.24chasa.bg/novini/article/7682597", "text": "Стотици хотели в Испания са изправени пред предстоящо затваряне заради краха на британския туристически гигант „Томас Кук“, предупреди  ръководителят на Испанската хотелиерска федерация. \"500 хотела незабавно ще се затворят поради срива на „Томас Кук“ и ситуацията може да се влоши, ако правителството не предприеме незабавни действия\", заяви за бизнес изданието „Синко Диас“ Хуан Молас, ръководител на Испанската конфедерация за хотелиерство и туристическо настаняване, предаде  . А сумата в неплатени сметки, останали след краха на туроператора, ще бъде много по-висока от първоначалната оценка 200 милиона евро (220 милиона долара), заяви Молас, чиято организация представлява 15 000 бизнес организации. \"Ще бъде много повече. Сумата само за осем вериги е близо 100 милиона\", допълни той. Хотел във Фуертевентура, вторият по големина от Канарските острови, наскоро се е сдобил с надстройка за 20 милиона евро и сега е изправен пред затваряне на 700 стаи, „които ще бъдат празни от 7 октомври“ и 200 служители, които ще бъде принуден да уволни. Най-тежко засегнати са тези на Канарските и Балеарските острови, където са засегнати 40% от хотелите. Промишлеността състави авариен план, който ще бъде представен на министъра на туризма Рейес Марото на следващото заседание на борда на туризма на Испания на 7 октомври. Той ще засегне и спешния въпрос за въздушните връзки с Канарските острови.", "date": "2019.09.30", "title": "500 хотела в Испания затварят след фалита на \"Томас Кук\""}
{"url": "https://www.24chasa.bg/novini/article/7682596", "text": "Работа, работа и работа е мотото на Даниел Панов, с което той тръгва към трети управленски мандат като кмет на Велико Търново, заедно с кандидатите за общински съветници от листата с номер 43 на ГЕРБ и СДС. Финансовата стабилност на общината, високата събираемост на местни приходи и отличното управление на разходите нареждат Старата столица след лидерите по целесъобразно инвестиране на европейски средства и откриват още по-големи възможности за развитие след 2020 година. „Упорито работихме заедно с великотърновци, водени от мисълта да превърнем града и селищата от общината в по-привлекателно и добро място, с все по-високо качество на живот. Това е ефикасният модел за промяна на облика на Велико Търново и населените места. Благодаря на великотърновци за търпението, разбирането и подкрепата. Нека да продължим да работим заедно в името на по-доброто бъдеще за нашите деца“, коментира Даниел Панов. Близо 20 км пътища в града са обновени през последните четири години, включително 80% от улици в Стария град, голяма част от инфраструктурата в кв. „Чолаковци“, натоварените „Магистрална“ и „Васил Левски“, „Св. Климент Охридски“, „Читалищна“, „Иван Вазов“, „Михаил Кефалов“, „Читалищна“ и др. Над 8 километра са новите водопроводи. В мандата са модернизирани пет училища и три детски градини, започна строителството на нова детска градина в кв. „Зона Б“, което не се бе случвало от 40 години насам. Одобрени и с осигурен механизъм на финансиране са инфраструктурни проекти, обхващащи още 20 километра булеварди, улици, кръстовища, включително и пешеходният надлез над улица „Магистрална“. „Старата столица влезе трайно в листата на най-добрите градове за живеене в България. По официални данни Велико Търново е един от малкото градове, чието население се увеличава и това е четиригодишна тенденция. Това е най-сигурният знак, че сме на прав път и заедно, с много работа ще продължим промяната на облика на града и общината“, коментираха кандидатите за общински съветници.", "date": "2019.09.30", "title": "Даниел Панов: Променяме облика на Велико Търново с много работа, да я продължим заедно"}
{"url": "https://www.24chasa.bg/novini/article/7682646", "text": "\"Проблемите на нашето време са изключителни\", каза преди няколко дни пред Общото събрание на ООН Ибрахам Мохамед Солих, президент на Република Малдиви, островна държава в Индийския океан, заплашена от повишаващите се води в резултат на промените в климата. Има сутрини, когато отиваш на работа и там всички са изглеждат раздразнени. Така беше през миналата седмица в ООН, на годишното събиране на световни лидери. Една от друга по-мрачни речи на лидери от всички кътчета на планетата навеждаха към едно още по-безрадостно заключение: човечеството наистина има нужда от кратка оздравяваща почивка. Организацията на обединените нации беше създадена като изблик на оптимизъм след опустошението на Втората световна война, с идеята, че съвместен орган от държави може да изгради по-светло бъдеще като се научим да си помагаме. Въпреки че тази надежда остава съществена опора, истинската тенденция тези дни изглежда поставя по-ниска летва: опитайте се да смекчите климатичния Армагедон и да предотвратите усърдните действия на някои от 193-е членки да се дестабилизират взаимно и понякога да се унищожат една друга. Така че думи като \"екзистенциална заплаха\" бяха дотолкова част от формулировките в речите на лидерите през изминалата седмица, колкото и обичайните споменавания на \"този величествен орган\". \"Живеем във време, когато величината и броят на продължаващите кризи постоянно се увеличават\", каза Игор Додон, президентът на Молдова. \"Преживяхме достатъчно войни. Не искаме нови войни\", каза иракският президент Бархам Салих, който със сигурност разбира от това. А от Рош Марк Кристиян Кабире, президент на Буркина Фасо, дойде сдържано твърдение: \"Международните новини са белязани от напрежение\". Част от това е чиста риторика. Ако сте държава в света и искате нещо - пари, войски, действия, разбирателство, трябва да изложите проблем, така че да можете да предложите решение или поне да убедите колегите си, че решение е необходимо. Затова лидерите и дипломатите внасят много проблеми в ООН по това време на годината, с надежда да използват максимално тази световна сцена, която е и рядко достижима, ако сте по-малък член на общността на нациите. Промените в климата станаха централна тема. Решение на ООН да постави темата наистина на челно място доведе както до младежка среща на високо равнище за климата, така и до пълноценно събитие в деня преди започването на обръщенията на лидерите. Много държави откликнаха на призива да бият тревога, достатъчно убедителна, за да бъде колективно забелязана. \"Предизвикателствата пред хората и планетата са сблъскват с дългосрочни последици\", каза външният министър на Белиз Уилфред Ерлингтън. Дори и като се имат предвид тези обстоятелства, имаше усещане, че като че ли витае много повече безпомощност от обикновено. Генералният секретар на ООН Антониу Гутериш даде началото му миналия вторник с откриването на разискванията, като нарисува безрадостна картина на този момент в човешката история. \"Живеем в свят на тревоги\", каза Гутериш. \"Много хора са страхуват да не бъдат прегазени, да им бъде попречено, да не бъдат изоставени\", каза той. \"Машините отнемат работата им. Трафикантите отнемат достойнството им. Демагозите отнемат правата им. Войнолюбците отнемат живота им. Изкопаемите горива отнемат бъдещето им\". И все пак толкова ли е различно това отпреди? Имало е много моменти в 74-годишната история на ООН, когато сме били на ръба заради политика, авантюризъм, разселени хора, епидемии, възможна ядрена война. Хаосът винаги е господствал, нали? Не е съвсем така. Съботната програма на ораторите беше затрупана с островни държави от целия свят, които са, както казаха мнозина от тях, на фронтовата линия на климатичните промени. От тяхна гледна точка не става дума просто за топящи се ледници или измиране на животински видове; става дума за засилващите се урагани, които може да ги заличат и да повишат нивото на океана, което може бавно да ги превърне в подводни призраци. Така че те усещат особено остро това настроение. \"Общата родина е само една и човешката раса е само една. Няма планета Б или жизнеспособна алтернативна планета, на която да живеем\", каза Гастон Браун, министър-председател на Антигуа и Барбуда, островна държава в Карибите. Но други държави едва ли бяха жизнерадостни относно това къде сме като цивилизация, докато правеха обръщения пред Общото събрание. Две от най-големите, Китай и Русия, бяха също толкова прями в преценката си за глобалния пейзаж, който виждат. \"Светът днес не е спокойно място\", заяви китайският външен министър Ван И. \"Броят на конфликтите на планетата не е намалял, а враждебността не е отслабнала\", каза руският му колега Сергей Лавров. \"От година на година става по-трудно да се занимаваме с тези и много други предизвикателства. Фрагментирането на международната общност продължава да се засилва\". По традиция в ООН, лидерите наистина дадоха решения на предложеното, от тематичното (намалете \"дефицита на доверие\") до твърде специфичното (променете коренно Съвета за сигурност, за да засилите постоянното представителство на Африка). Вероятно най-често споменаваното беше подновен призив за цялостно възприемане на мултилатерализма, като много държави - особено по-малките с по-малък магнетизъм в света, гледат на това като единствено спасение. Това е най-вече вярно в епоха, когато растящ брой известни лидери - основните примери включват американския президент Доналд Тръмп и британския министър-председател Борис Джонсън, се насочват към по-едностранен подход към света. \"Десетилетието след 2020 г. може да остане в историята като повратна точка или като момент, когато мултилатерализмът е изгубил пътя си\", каза президентът на Руанда Пол Кагаме. ООН често е критикувана, че говори много, а не върши достатъчно. Но като стане дума за красноречиво говорене, особено за бъдещето, тя винаги е била един от най-силните играчи на терена. Разбира се, имаше и зрънца оптимизъм, които блестяха в калта - за способността на ООН да формира това по-светло бъдеще, за потенциала да пречиства конфликта в проекти и споразумения, решения и мироопазване. \"Вече не вярвам в песимизма. Прекалено лесно е\", каза френският президент Еманюел Макрон. Хубави думи, оттам започват идеите. И все пак, след седмица на ораторско униние на някои от най-умните, най-информираните, най-овластените хора на Земята, човек трябва да си зададе въпроса: ако ООН не е мястото за оптимизъм за процъфтяващо общо бъдеще, дали не е дошъл моментът да започнем наистина да се тревожим. От БТА", "date": "2019.09.30", "title": "АП: Сесията на ООН е проява на тревогите, обхванали света"}
{"url": "https://www.24chasa.bg/novini/article/7682656", "text": "До 2 октомври партиите, коалициите и инициативните комитети трябва да подадат в Сметната палата първите данни за предизборната си кампания, припомнят от палатата сроковете в процедурата на местните избори на 27 октомври. Данните се вписват в Единния регистър по Изборния кодекс - ЕРИК, предава БТА. Съгласно Изборния кодекс участниците в изборите - партии, коалиции и инициативни комитети, са длъжни да представят в Сметната палата в 5-дневен срок от откриване на предизборната кампания, т.е. до 2 октомври включително данни за кандидатите и издигналите ги политически сили или инициативни комитети; имената на лицата, които отговарят за приходите, разходите и счетоводната отчетност; имената на дарителите, видът, целта, размерът или стойността на направените дарения; наименованията на социологическите агенции и на рекламните агенции, както и на агенциите за осъществяване на връзки с обществеността, с които партиите, коалициите и инициативните комитети работят. Участниците в изборите трябва да подават и по време на кампанията всяка следваща нова информация за вписване в ЕРИК, като срокът е до 7 дни от възникването й. За неподаването на задължителната информация глобите са от 3000 до10 000 лв. за виновните лица.", "date": "2019.09.30", "title": "До 2 октомври партиите трябва да подадат данни за предизборната си кампания"}
{"url": "https://www.24chasa.bg/novini/article/7682674", "text": "Състав на Врачанския окръжен съд е осъдил на 18 години \"лишаване от свобода\" К.Д. /35 г./ от Бяла Слатина, като го е признал за виновен за причиняването на катастрофа, в която са загинали бременна жена и двегодишно дете, съобщиха от пресцентъра на съда. Инцидентът стана 17 септември 2018 г. на третокласния път между Бяла Слатина и Попица. К.Д. е признат за виновен от съда, че на тази дата е управлявал лек автомобил с превишена скорост от 104 километра в час при разрешени до 90 километра в час извън населено място. Той е бил пиян като е установено, че концентрацията на алкохол в кръвта му е била 1,40 промила. К.Д. е изгубил управлението на автомобила, излязъл е от пътя и се е блъснал в дърво. При удара загиват 23-годишната Т.М., която била бременна в деветия месец, и двегодишната й дъщеря. Двете са пътували на предната седалка до шофьора. Подсъдимият е признат за виновен и в това, че управлявал автомобила без да има необходимата правоспособност. Автомобилът пък бил нерегистриран и с регистрационни табели, издадени за друга кола. Допълнително утежняващо вината на К.Д. е обстоятелството, че той многократно е осъждан за нарушения на Закона за движение по пътищата, допълват в съобщението. Постановената присъда трябва да се изтърпява при първоначален общ режим за подсъдимия. Съдът е променил и мярката за неотклонение на К.Д.- от \"подписка\" в \"задържане под стража\", тъй като е преценил, че подсъдимият може да се укрие при свои близки в чужбина. Мъжът е бил задържан незабавно и приведен във Врачанския затвор, уточняват от съдебната палата. Постановената присъда може да бъде обжалвана или протестирана в 15-дневен срок.", "date": "2019.09.30", "title": "18 години затвор за мъж, предизвикал катастрофа със загинали бременна жена и дете"}
{"url": "https://www.24chasa.bg/novini/article/7682675", "text": "Гърция ще направи всичко необходимо, за да бъдат смекчени последиците от Преспанския договор със Северна Македония, който уреди дългогодишния диспут между двете страни. Това заявява министърът на транспорта и комуникациите на Гърция Костас Ахилес Караманлис в интервю за гръцкия вестник „Параполитика”, цитирано от агенция МИА и  . „Ще защитим търговските наименования и ако е необходимо, ще използваме правото на вето за интеграцията на съседите в ЕС”, подчертава Караманлис. Министърът е повторил позицията на „Нова демокрация”, че партията му никога не би подписала Договора от Преспа, тъй като той е в ущърб, дори „катастрофален” за националните интереси. Правителството полага усилия да смекчи определени последствия от този договор, особено по отношение на търговските марки на продукцията от Македония. Според Караманлис, ветото е най-силният аргумент в момента за оказване на натиск „и можете да бъдете сигурни, че няма да го оставим неизползван”.", "date": "2019.09.30", "title": "Гръцки министър: Ако е необходимо, Гърция ще наложи вето на Северна Македония за ЕС"}
{"url": "https://www.24chasa.bg/novini/article/7682642", "text": "Руски съд отмени днес присъдата на актьора Павел Устинов, чието осъждане за тежка телесна повреда на полицай в близост до проява на опозицията предизвика обществени протести, предадоха Ройтерс и Асошиейтед прес. Московският градски съд осъди Павел Устинов на една година условно за средна телесна повреда, променяйки първоначално съдебно решение за над тригодишна ефективна присъда, което е рядкост за руската съдебна система. Устинов вече беше освободен на 20 септември, докато изчакваше резултата от обжалването, припомня БТА. В средата на месеца 23-годишният актьор беше признат за виновен, че е ранил полицай докато органите на реда го задържали на опозиционен митинг на 3 август в Москва, предаде Франс прес. Той не се призна за виновен и каза, че чакал приятел до спирка на метрото, припомня АП. Полицията твърди, че оказал съпротива на ареста и изкълчил рамото на служител на реда. Устинов твърди, че не е участвал в протеста. На заснети кадри се вижда, че той и близо до митинга и проверява съобщения на телефона си, а полицаи го сграбчват и го бият с палки, преди да го задържат. В блъсканицата един от униформените пада на земята. По-ниска съдебна инстанция отказа да допусне заснетия видеоматериал като доказателство. Православни свещеници и мнозина представители на руската култура нарушиха обичайното си мълчание, за да подкрепят Устинов и петима демонстранти, осъдени по сходни обвинения или за това, че са \"нарушили правилата за демонстрации\", предаде АФП. От средата на юли до края на август почти всяка седмица имаше протести в Москва след забраната множество опозиционни кандидати да участват в местните избори през септември, белязани от разочарования сред прокремълските кандидати в столицата, посочва АФП. Това е най-мощното опозиционно движение от връщането на Владимир Путин на президентския пост през 2012 г. Преобладаващата част от демонстрациите не бяха разрешени, а около 2700 участници в тях бяха задържани. Едногодишната условна присъда на Устинов е с двегодишен изпитателен срок, уточнява ТАСС. Актьорът е обвинен, че е ранил служител на Росгвардия, орган на властта, станал приемник на Вътрешните войски.", "date": "2019.09.30", "title": "Условна присъда за руския актьор Павел Устинов"}
{"url": "https://www.24chasa.bg/novini/article/7682688", "text": "Специализираният наказателен съд определи най-тежката мярка за неотклонение „Задържане под стража“ на шестима от десетимата обвинени на 26 септември 2019 г. за участие в организирана престъпна група за трафик на мигранти от Турция през България към Сърбия и Западна Европа. Това съобщиха от пресцентъра на Апелативна специализирана прокуратура. Съдът прие искането на Специализираната прокуратура, след като установи наличието на обосновано предположение за извършени от тях престъпления, както и на реална опасност да се укрият или да повлияят на разследването. На останалите четирима от групата прокуратурата наложи мерки за неотклонение - „Парична гаранция“ между 5 000 и 10 000 лева, тъй като оказали съдействие на разследването. Десетимата участници бяха задържани на 25 септември 2019 г. в София и Костинброд при съвместни действия по разследването на Специализираната прокуратура и ГДБОП. При извършените 28 претърсвания на жилища и автомобили, както и лични обиски, бяха иззети бяха таблети, телефони, радиостанции и други доказателства. Разследването установи, че от октомври 2018 г. участниците набирали установили се в София и областта мигранти – желаещи да бъдат незаконно изведени от страната към Сърбия и Западна Европа, поемали и мигранти, превеждани нелегално от Турция от други трафиканти. Групата уреждала транспортирането им до границата и прехвърлянето им в Сърбия с автомобили или през „зелена граница“.", "date": "2019.09.30", "title": "Шестима остават в ареста за трафик на мигранти от Турция през България към Сърбия и Западна Европа"}
{"url": "https://www.24chasa.bg/novini/article/7681548", "text": "Китай отпусна в неделя още 10 000 тона свинско месо от централните резерви, за да гарантира доставките на пазара през почивните дни за Националния празник, предаде  . През септември са били освободени общо 30 000 тона свинско, 2400 телешко и 1900 тона овнешко от резервите. Понастоящем предлагането на месо на пазара е достатъчно, цените са стабилни, каза Гао Фън, говорител на Министерството на търговията. Той допълни, че властите ще продължат да следят отблизо въпроса със свинското месо и реагират отново при необходимост. Същевременно министерството ще насърчи съответните отдели и предприятия да подкрепят снабдяването на пазара за Националния празник, като увеличат запасите от зърнени храни, олио, месо и други необходими продукти, каза заместник министърът на търговията Уан Бин-нан.", "date": "2019.09.30", "title": "Китай отпуска още свинско месо от стратегическите резерви"}
{"url": "https://www.24chasa.bg/novini/article/7682685", "text": "Румънската евродепутка Рована Плумб, чиято кандидатура за еврокомисар беше отхвърлена днес от правната комисия на Европейския парламент, заяви, че това решение е \"дълбоко неправилно\", противоречащо на процедурния регламент на ЕП и \"насърчено от румънската опозиция начело с президента Клаус Йоханис\", предаде Аджерпрес. \"Днешното решение на правната комисия е дълбоко некоректно, противоречащо на процедурния регламент на Европейския парламент и изключително политическо\", заяви Плумб, цитирана от БТА. Тя посочи, че потенциалният конфликт на интереси, установен от комисията в първата фаза на изслушванията в четвъртък, е бил окончателно премахнат с ангажимента й да погаси въпросния кредит, който според правната комисия на ЕП е взет при неясни условия. \"Ясно е, че решението на комисията е политическо. Мнозинството в комисията имаше за цел само да инкриминира и да дискриминира, а не да подкрепи процеса на изслушване и да предложи решения (. . .) Сега е ясно, че интересът на комисията не беше да изясни нещата, а да блокира кандидатурата на Румъния\", подчерта Плумб. Тя отбеляза още, че \"некоректното отношение на правната комисия е било окуражено от опозицията в Румъния начело с президента Клаус Йоханис\". По думите й в \"агресивно упражняваното негативно лоби\" са участвали също румънските опозиционни евродепутати Дачиан Чолош и Зигрид Мурешан. \"За съжаление се оказва отново, че десните политически сили действат дори срещу Румъния, за да задоволят политическите и електоралните си интереси\", посочва тя.", "date": "2019.09.30", "title": "Рована Плумб: Еврокомисията не искаше да изясни нещата, а да блокира кандидатурата на Румъния"}
{"url": "https://www.24chasa.bg/novini/article/7682703", "text": "Окръжна прокуратура – Русе, с постановление от 30 септември, възложи разследването на делото за пожара в цех на завод „Дунарит“ от миналия петък, на следовател от Окръжен следствен отдел при Окръжна прокуратура – Русе, поради наличие на фактическа и правна сложност на деянието, съобщи Темида. Досъдебното производство е било образувано в деня на пожара, за престъпление по чл. 331, ал. 3 от НК. До момента са били разпитани свидетели и са изискани документи. Създадена е организация за извършване на оглед на местопроизшествие на мястото на инцидента. Разследването е било възложено на следовател, определен за работа по особено сериозни произшествия. В изпълнение на Указание на Главния прокурор на Република България от месец март 2017 г. са създадени специализирани екипи от прокурори и следователи, които да провеждат разследване за такива престъпления. Предстои назначаване на експертизи за причините за пожара и размера на причинените вреди. Пред журналисти, събственикът на „Дунарит” Емилиян Гебрев заяви, че не смята, че пожарът е бил подпален умишлено.", "date": "2019.09.30", "title": "Окръжната прокуратура в Русе разследва пожара в завод \"Дунарит\""}
{"url": "https://www.24chasa.bg/novini/article/7682712", "text": "Тази сутрин, на 55-годишна възраст, почина нашият колега Александър Михайлов, съобщават от  . Той беше дългогодишен водещ на предавания за култура в програма „Христо Ботев“, куклен режисьор, автор на детски пиеси и един от запомнящите се гласове на Българското национално радио.                                                                                                                                                                                                                                                                                                                                ", "date": "2019.09.30", "title": "Почина журналистът и радиоводещ Александър Михайлов"}
{"url": "https://www.24chasa.bg/novini/article/7682711", "text": "Колективна оставка подадоха тази сутрин 7 сестри от вътрешното отделение на Карловската болница. Така те се присъединяват към колегите си от детското отделение - 6 сестри и трима лекари, които от 13-и септември са с предизвестия за напускане заради ниските възнаграждения в здравното заведение, предаде  Категорични сме, че основната ни заплата трябва да стане 950 лева, казват медицинските сестри, връчили днес предизвестията си за напускане. Медицинските сестри, които работят във вътрешното и детското отделение оттеглиха оставките си по-късно през деня след среща между управителя на болницата Христо Пелев и министъра на здравеопазването. На срещата е станало ясно, че на работещите в болницата ще бъдат предложени два варианта за достигане на исканите работни заплати - или заплатите им от октомври да се увеличи със сто лева и да получават допълнително материално стимулиране или на всички заплатите да се увеличат на 950 лева. Директорът обясни, че ако при втория вариант болницата не издържи финансово, ще се наложи да има намаляване на заплатите. По-рано днес медицинската сестра Силвия Стайкова поясни, че в момента тя и колежките ѝ получават между 720 и 750 лева и от 7 години не им е изплащано допълнително материално стимулиране. Своите оставки подготвят и медицински сестри от детските ясли в Карлово. В събота в подбалканския град се състоя протест за достойни възнаграждения и нормални условия на труд, организиран от Асоциацията на българските медицински сестри, като в него се включиха сестри от Кърджали, София, Пазарджик и Пловдив. На медицинските сестри са предложени два варианта за определяне на възнагражденията. До четвъртък очаквам от тях, съгласувано със синдикатите и Общинския съвет, да вземат решение кой от вариантите ги удовлетворява. Това каза управителят на общинската болница в Карлово д-р Христо Пелев на среща с министъра на здравеопазването Кирил Ананиев, цитиран от пресцентъра на МЗ. Пелев е уверил здравния министър, че в лечебното заведение няма напрежение и е постигната съгласуваност относно бъдещите действия, касаещи работните заплати. Министър Ананиев е бил категоричен, че в рамките на следващата година ще бъде гарантирана устойчивост на финансирането на дейностите извън обхвата на задължителното здравно осигуряване, за които дейности МЗ субсидира болниците по реда на Наредба 3.", "date": "2019.09.30", "title": "Седем сестри от Карловската болница подадоха колективна оставка, но я оттеглиха"}
{"url": "https://www.24chasa.bg/novini/article/7682309", "text": "Радвам се да съм в България, защото посещението тук е нещо специално. Между нашите две държави има доста прилики, но вашият туризъм се развива много по-добре. Това заяви принцесата на Йордания Дана Фирас, която е на визита у нас по покана на министъра на туризма Николина Ангелкова. Нейно кралско височество сърдечно благодари на българския министър и я нарече приятелка и източник на вдъхновение заради отдадеността на каузата, за която работи, съобщиха от пресцентъра на Министерство на туризма. Преди откриването на майсторския си клас в София Дана Фирас посочи, че есенцията на културното наследство се намира в това кои сме ние и ще ни помогне да научим повече за живота на хората. Миналият опит показва как са се развивали икономиките, как са се отглеждали културните традиции. Там, където има красота, културното наследство ни учи да ценим красотата. Не може да има устойчиво развитие без опазване на културното наследство. Запазването на равновесието е пътят към устойчивост, изтъкна тя. Според ЮНЕСКО културата трябва да е мерило за устойчивото развитие. Днес има общ консенсус, според който културното развитие, икономическото развитие и околната среда са взаимосвързани. Принцесата припомни и значението на приетите през 2015 г. цели за устойчивото развитие, в които културата бе спомената само отчасти, но културното развитие започна да става сериозен фактор в икономиката, образованието, равенството. Нито една от конкретните ни цели не може да съществува без културен елемент. Много държави от начало не отчитаха, че културата е приоритет, смятаха я за лукс. Трябва да се промени тази позиция, категорична бе тя. Принцесата на Йордания акцентира върху ролята на туризма в тези отношения. Защо СОТ посочи, че 40 на сто от всички туристически изяви за чисто културно мотивирани, риторично попита тя. Той е добре регулиран и притежава огромен потенциал. Когато говорим за управление на туризма, говорим за управление на културата. 1.3 млрд. пътуващи по света и това не са просто цифри. Създават се възможности за развиващите се страни да са наравно с развитите, каза тя и посочи примери от туризма в региона на древния йорданския град Петра. Страната извънредно силно зависи от туризма и той формира повече от 19 на сто от БВП, стана ясно от изявлението й. Дана Фирас изтъкна значението на приемствеността: имаме детски програми за 7-8-годишни, които от ранна възраст се учат да опазват културата с модерна система на обучение. Министър Ангелкова приветства своята гостенка и подчерта, че през последните 10 години туризмът стана център на икономиката и втора движеща сила на всички области на развитие. България успешно участва в тази класация, защото през последните три години постигна рекордни резултати в цялата си история. През миналата година страната премина за първи път границата от 9 млн. чуждестранни туристи, което е повече от населението й. Секторът обхваща 11 на сто от общата заетост в страната заедно със сходните индустрии, ето защо трябва да отчитаме значението му за устойчивото развитие на икономиката. Българският министър също обърна внимание върху сериозната връзка между туризма и културата. Само и единствено чрез насърчаването на тези контакти можем да се развиваме. Опазването и управлението на културата зависят от туризма, посочи още министър Ангелкова. Тя заяви, че говорим не само за развитието на туристическия сектор, но и за нещо по-голямо – запазване на културното наследство. България е изключително богата в това отношение със своите 40 хил. артефакти, с хилядите манастира и църкви. Министърът благодари за споделения опит, който може да ни е полезен. Можем заедно да превърнем културата в инструмент на интеграция, заяви тя. В срещата участваха посланици от мисиите в София, които задаваха въпроси за опазването на културното наследство на Йордания и Петра. Дана Фирас е посланик на добра воля на ЮНЕСКО и президент на „Петра Нешанъл Тръст“. Тя съобщи, че 80% от туризма в Йордания са свързани с Петра и културното наследство и че се прави максималното, за да се запазим естественият ландшафт. Големи участъци са под протекция и се осъществява активно партньорство с неправителствения сектор. Културното наследство е стълб на туризма в Йордания. Страната има над 100 хил. археологически обекта. 50 хил. са регистрирани и развити, но останалите не. Те са в градините и дворовете на хората, посочи йорданската принцеса.", "date": "2019.09.30", "title": "Принцеса Дана Фирас: Визитата ми в България е нещо специално за мен"}
{"url": "https://www.24chasa.bg/novini/article/7682299", "text": "Позовавайки се на официални писма, редакцията на Politico съобщава, че причината да бъде отхвърлена кандидатурата на Ласло Трочани за нов комисар на Европейския съюз в ресора „Съседство и разширяване“, е загриженост заради „връзки с Русия“, предава  . В Брюксел са разтревожени от „връзките му с Русия, особено предвид ролята му на министър на правосъдието в екстрадирането на заподозрени руснаци, за които впоследствие се твърди, че са освободени, въпреки предварителното искане на САЩ за екстрадиция“. По време на мандата си като министър на правосъдието Трочани е одобрил екстрадицията в Русия на заподозрени в търговия с оръжие Владимир Любишин-старши и Владимир Любишин-младши, въпреки искането на САЩ за екстрадиция и съвместна работа по този случай. Заподозрените са освободени по-късно от руските власти. Комисията на Европейския парламент, която разглежда кандидатурите за новия състав на ЕК, също изрази загриженост в писмо си за „участието на Трочани като министър на правосъдието в договора за атомната електроцентрала „Пакс II“, въпреки наличието на клауза за конфликт на интереси“. Русия е предоставила на Унгария финансиране за разширяване на атомните централи, като руският гигант „Росатом“ е основен изпълнител на проекта.", "date": "2019.09.30", "title": "Кандидатурата на Унгария за ЕК е отхвърлена заради „връзки с Русия“"}
{"url": "https://www.24chasa.bg/novini/article/7682320", "text": "Осъденият на рекордните 17 г. затвор Владимир Колев, който пиян прегази велосипедист в Приморско през декември, 2017 г., ще обжалва присъдата си пред Бургаския апелативен съд на 1 октомври. Окръжни магистрати го признаха за виновен за смъртта на 33-годишния Евелин Дуков от Царево. Прокуратурата поиска 15 г. затвор за Колев, роднините на загиналия - максималните 20 г., а съдът определи 17 г. Самият Колев не се признава за виновен и твърди, че не помни във фаталния ден да е карал кола. Според прокуратурата обаче Колев е шофирал в пияно състояние, преминал е през кръстовището на изхода на Приморско с превишена скорост от 94 км/ч., навлязъл е в насрещната лента и е връхлетял върху колоездача Дуков. От удара 33-годишният Евелин изхвърчал във въздуха, след което се ударил в панорамното стъкло на автомобила на Колев и паднал на асфалта. Вместо да спре и да помогне, Владимир продължил със същата скорост, след което опитал да укрие автомобила в почивна база в Приморско, в която работел. По време на целия процес в Бургаския окръжен съд роднини и приятели на убития Евелин присъстваха в съдебната зала, а преди началото на всяко заседание се събираха на мълчаливо бдение пред сградата на Темида. Съпругата и сестрата на загиналия мъж, подкрепени от общинари и съграждани, внесоха в парламента подписка за промяна на законодателството и още по-тежки присъди за пияни или дрогирани шофьори-убийци.", "date": "2019.09.30", "title": "Осъден на 17 г. за убит колоездач в Приморско иска по-леко наказание"}
{"url": "https://www.24chasa.bg/novini/article/7682324", "text": "Заместник-министърът на правосъдието Евгени Стоянов изтъкна доброто ниво на предоставяното от виетнамската страна съдействие по изпратените от българска страна молби за екстрадиция и за трансфер на осъдени лица. „Във всеки един от възникналите случаи виетнамските власти са реагирали своевременно и на изключително високо професионално ниво“, каза Стоянов по време на .срещата си със заместник-министъра на правосъдието на Виетнам г-жа Данг Хоанг Оан. България високо цени доброто сътрудничество с Виетнам в правната област, включително в борбата с престъпността, заяви заместник-министърът на правосъдието ни.  Данг Хоанг Оан е на чело на делегация, която е на посещение в страната ни. В разговорите днес в Министерството на правосъдието участие взеха още заместник-министърът на обществената сигурност г-н Лъонг Там Куанг, г-н То Ан Зунг, заместник-министър на външните работи и г-н Нгуен Чи Туе, заместник-председател на Върховен народен съд на Виетнам. Евгени Стоянов акцентира върху действащия договор за правна помощ по граждански, семейни и наказателни дела, който до този момент обслужва в пълен обем правното сътрудничество и правната помощ между съдебните органи на двете държави. Г-жа Оан информира, че в момента във Виетнам тече реформа в съдебната система, усъвършенстване на наказателния и гражданските кодекси и подобряване институтите на нотариусите и частните съдебни изпълнители. В тази връзка тя изрази надежда за обмен на опит с България в тези сфери. От своя страна заместник-министър Стоянов заяви, че Виетнам може да разчита на страната ни и занапред в процеса по обмен на добри практики в области от взаимен интерес.", "date": "2019.09.30", "title": "Виетнам съдейства на България за екстрадиция и трансфер на осъдени лица"}
{"url": "https://www.24chasa.bg/novini/article/7682334", "text": "Възможно е много бързо да бъде намерено решение на откритите въпроси с България. Ние подписахме договор, с който приехме, че имаме обща история. Разбира се, че част от историята ни е отделна и в двете държави. В този дух аз вярвам, че комисиите ще намерят решение. Това каза македонският премиер Зоран Заев, минути след приключване на консултативната среща при президента Румен Радев в София, предава  . Днес българският премиер Бойко Борисов, заедно с членове на кабинета и ръководители на отговорните институции взеха участие в консултативна среща при Румен Радев, на която бяха разгледани отношенията на България с Република Северна Македония в контекста на евентуалното решение на Европейския съвет за покана за започване на преговори за членство на страната. Комисията е експертна и тя е създадена, за да дефинира нещата. Нашите призиви са да бъдат направени смели крачки, основани на фактите и истината. Призоваваме да се намери решение и не е достатъчно само нашата страна да има воля, подобно нещо е необходимо и от България, подчерта Заев. Македонският премиер е убеден, че и тази исторически момент ще бъде преодолян. До момента са решени четири исторически периоди за 6-7 значителни фигури, които честваме заедно от тези периоди. “С Договора доказахме политически, че искаме сътрудничество с България, продължаваме в тази насока. Вярвам, че и тази част от историята, за която говорим ще бъде преодоляна. Целта е да укрепим приятелството и добросъседството. Очакваме да бъде намерено решение. България е сред нашите най-големи поддръжници за ЕС“, заяви македонският премиер. „Вярвам, че тя ще докаже това и при получаването на дата след 15 г. кандидатстване. Няма нужда от загриженост. Приемаме тревогата и препоръките от България. Вече работим с комисиите, ще имаме заседания и ще искаме и двете държави да бъдат щастливи и удовлетворени при постигането на решение“, каза още Заев.", "date": "2019.09.30", "title": "Зоран Заев: Приемаме тревогите и препоръките на България"}
{"url": "https://www.24chasa.bg/novini/article/7682364", "text": "Румънският президент Клаус Йоханис предаде на премиера Виорика Дънчила писмо, с което я кани на консултации в сряда по въпроса за номинирането на нов кандидат за еврокомисар, след като правната комисия на Европейския парламент окончателно отхвърли кандидатурата на Рована Плумб, предаде Аджерпрес. В писмото на държавния глава се отбелязва, че \"този въпрос е много спешен и с особено значение за румънската държава\". Миналата седмица, когато правната комисия на ЕП сигнализира, че може да отхвърли кандидатурата на Рована Плумб заради конфликт на интереси, Йоханис заяви, че това е \"още един голям провал на правителството на Социалдемократическата партия\", който носи вреди на Румъния. Той призова премиера Дънчила незабавно да оттегли това предложение и изтъкна, че новата номинация трябва да бъде направена само след консултация с държавния глава и с одобрението на парламента, предава БТА. В събота Дънчила написа във Фейсбук, че Рована Плумб продължава да има безусловната й подкрепа за поста еврокомисар независимо от острите реакции от страна на опозицията. Рована Плумб, бивш министър за еврофондовете, беше предложена за еврокомисар по транспорта, но не успя да получи необходимата подкрепа в правната комисия на ЕП. Комисията реши днес, че Плумб и кандидатът на Унгария Ласло Трочани не изпълняват условията за прозрачност и поведение, за да станат членове на ЕК. Румънският евродепутат от опозиционната Национално-либерална партия Зигфрид Мурешан написа във Фейсбук, че без одобрението на правната комисия не може да се състои и изслушването в ресорната комисия на ЕП, което означава, че Румъния трябва да направи нова номинация. \"Имаме нужда от комисар на Румъния, а не комисар на СДП и Виорика Дънчила\", изтъкна Мурешан, който е и говорител на Европейската народна партия.", "date": "2019.09.30", "title": "Румънският президент покани Дънчила на косултации за избор на нов кандидат за еврокомисар"}
{"url": "https://www.24chasa.bg/novini/article/7682365", "text": "Условно наказание от 1 година и 11 месеца “лишаване от свобода“ с 4-годишен изпитателен срок получи 21-годишен младеж, след като Окръжният съд одобри споразумението, сключено между обвиняемия, неговата защита и прокуратурата. С постигнатото споразумение страните по делото приемат за безспорно установено, че на 26 октомври 2018 г., в Добрич, без надлежно разрешително, младежът е държал с цел разпространение високорискови наркотични вещества - амфетамин и марихуана, на обща стойност 2336.72 лева. 21-годишният се признава за виновен и в това, че на две по-ранни дати - 25 септември 2017 г. и 15 януари 2018 г., е държал марихуана и амфетамин, на обща стойност 120.36 лева. За двете извършени престъпления младежът получава отделни наказания, като е определено да изтърпи по-тежкото от тях. Той ще плати и направените по делото разноски в размер на 1900.38 лева. Одобреното от съда споразумение е окончателно и има последиците на влязла в сила присъда.", "date": "2019.09.30", "title": "Наркодилър се призна за виновен, получи условна присъда"}
{"url": "https://www.24chasa.bg/novini/article/7682389", "text": "По данни на турското министерство на туризма и културата 31 милиона и 394 хиляди туристи са посетили Турция през първите 8 месеца на тази година. Това е 14,7 процента, или 6 307 508 туристи повече в сравнение със същия период на миналата година, предава БТА. Най-много са туристите от Руската федерация, които са посетили Турция през този период - 4 831 431 души, което е с 18,50 на сто повече от предходната година. Следват тези от Германия -3 199 000 души, или с 13,7 на сто повече, и на трето място са туристите от Великобритания - 1 849 000 души, с 17,3 на сто повече. По брой на туристите, посетили Турция през осемте месеца на тази година, България се нарежда на пето място - преди туристите от Иран. Сред най-посещаваните места Анталия е на първо място по брой на туристите от чужбина, следват Истанбул и на трето място Одрин. По данни на Световната туристическа организация Турция се нарежда на шесто място в света по брой на туристическите посещения и на 14-то място по приходи от туризма.", "date": "2019.09.30", "title": "Над 31 млн. туристи са посетили Турция до септември тази година, с 15% повече от миналата"}
{"url": "https://www.24chasa.bg/novini/article/7682373", "text": "9-месечният питбул Зюс спаси две деца от отровна змия и умря в американския щад Флорида, предаде телевизионният канал Си Ен Ен. Стопанката му Джина Ричардсън разказа, че кучето й изведнъж нападнало нещо в двора, докато 10-годишният й син Орайли играел наблизо. Малчуганът си помислил, че е някакво въженце, но кучето не го допускало до него. След това братчето, 11-годишният Орайън, дошъл в задния двор, за да налее вода на кучето. Но Зюс се строполил на земята и отказал да стане. Когато го преобърнали настрани, под него лежала коралова змия, която го била ухапала 4 пъти. Питбулът успял да отхапе главата й, след като бил нахапан, спасявайки децата. Джина Ричардсън спешно закарала Зюс на ветеринар, където му били противоотрова, съобщи БТА. Но лекарството не могло да подейства и питбулът се споминал след едно денонощие. Семейство Ричардсън заяви, че ще бъде вечно благодарно на своя домашен любимец. Ако не е бил той, някое от децата със сигурност и щяло да пострада фатално.", "date": "2019.09.30", "title": "Питбул спаси две деца от коралова змия и умря"}
{"url": "https://www.24chasa.bg/novini/article/7681543", "text": "Китайската държавна петролна корпорация (CNPC), най-големият производител и доставчик в сектора съобщи, че е проучила нови запаси на нефт и газ, предаде  . Компанията е открила нефтено находище с над 1 милиард тона запаси в Северозападен Китай. Новите доказани петролни запаси са 358 милиона тона, докато очакваните могат да достигнат 693 милиона тона. Общо 640 000 тона нефт ще бъдат генерирани от находището тази година, като годишното производство се очаква да достигне 3 милиона в близо бъдеще, каза вицепрезидентът на PetroChina Company Limited, дъщерно дружество на CNPC. В провинция Съчуан доказаните запази от шистов газ се равняват на 740 милиарда кубични метра. Компанията планира да произведе 7,7 милиарда кубични метра през тази година и разшири добива до 10 милиарда до края на 2019 г. Some 740.97 billion cubic meters of newly added proven shale gas reserves have been explored in southwest China's Sichuan Basin, making the verified reserves accumulate to 1,061 billion cubic meters in the area.", "date": "2019.09.30", "title": "CNPC обяви нови запаси на нефт и газ"}
{"url": "https://www.24chasa.bg/novini/article/7682438", "text": "Първата среща по проекта \"Парламент на работеща България\", иницииран от КНСБ, се проведе днес в Стара Загора. Следващата е утре, вторник, в Пловдив. \"Целта е до края на годината да се проучат и обобщят проблемите на трудовите хора, които по една или друга причина не членуват в синдикати, а те са около 80 процента от работещите българи. Искаме да чуем и техния глас\", обясни пред журналисти лидерът на КНСБ Пламен Димитров. След като бъдат проведени срещи във всички областни градове, синдикатът ще предложи на съответните власти нужните за решение на проблемите мерки, включително и законодателни инициативи. Освен традиционни проблеми като работната заплата, отпуските, извънредния труд или условията за работа, в Стара Загора са поставени и съвсем нови проблеми. \"Единият е стресът и насилието на работното място, а другият - регулацията за използване на социалните мрежи по време на работа. Според едно изследване българинът \"харчи\" около 50 минути, за да бъде активен в социалните мрежи, докато е на работа, най-често това е във времето между 13 и 15 часа. Но има и фирми, където мобилните телефони са изземат на портала и ползването им в работно време е абсолютно забранено, другаде пък е забранен достъпът до интернет\", обясни проблема Пламен Димитров. Според КНСБ, в последните години процентът на обхванатите от синдикатите работници и служители е почти постоянен, докато тенденцията е броят на работещите да се увеличава. От КНСБ обаче продължават да настояват за законодателни промени, които да криминализират забраната на правото на хората на сдружаване, тъй като в редица фирми било забранено да се създават синдикални организации.", "date": "2019.09.30", "title": "Пламен Димитров обяви старта на проекта \"Парламент на работеща България\""}
{"url": "https://www.24chasa.bg/novini/article/7682407", "text": "На 25 септември, около 11:15 часа чрез ЕЕН 112, 23-годишен гражданин на Пловдив е подал сигнал в дежурната част на ОДМВР – Габрово, че той, заедно с негов приятел на 22 години от същия град са станали жертва на грабеж. По първоначални данни, двамата са били заплашени с употреба на сила от четирима неизвестни мъже на видима възраст 19-25 години. Престъплението е извършено около 11:00 часа в парк на територията на Габрово. От пострадалите са отнети два мобилни телефона и сумата от общо 380 лева. По случая е образувано досъдебно производство под надзора на прокуратурата в Габрово. В резултат на проведените незабавни оперативно - издирвателни мероприятия и множество процесуално – следствени действия, криминалистите от ОДМВР – Габрово и РУ – Габрово са установили и задържали трима мъже на възраст 19-25 години от Габрово и от село Жълтеш, и 17-годишен младеж от същият град, за които са налице данни, че са извършители на престъплението. Двама от тях са с множество присъди за извършени престъпления по различни състави от Наказателния кодекс. Спрямо тях, Окръжен съд Габрово уважи искането на Окръжна прокуратура, и в петък, 27 септември, им наложи най-тежката мярка за неотклонение „задържане под стража“. Част от вещите, предмет на престъпление са намерени и иззети. Работата по цялостното документиране на наказателното производство продължава. След приключване на разследването, материалите ще бъдат предадени на Окръжна прокуратура – Габрово.", "date": "2019.09.30", "title": "Четирима, сред тях и 17-годишен, извършили\nдързък грабеж в парк в Габрово"}
{"url": "https://www.24chasa.bg/novini/article/7682446", "text": "Най-малко трима души загинаха и много хора бяха ранени днес, след като автобус от градския транспорт се вряза в спирка в Анкара, съобщи валията на окръг Анкара Васип Шахин, цитиран от телевизия СиЕнЕн-Тюрк. Катастрофата е станала около 14 ч. в квартал Мамак. Шофьорът на автобуса е загубил контрол над возилото, при което автобусът се е врязал в спирка. На място са загинали трима души, чакали на спирката, много хора са ранени, предава БТА. На мястото на катастрофата са пристигнали много линейки и полицейски екипи. Пострадалите са приети в различни болници. Предприето е разследване по случая.", "date": "2019.09.30", "title": "Автобус се вряза в спирка в Анкара, трима загинаха"}
{"url": "https://www.24chasa.bg/novini/article/7682418", "text": "Съдилища в Черна гора миналата и тази година са наложили наказания на 168 родители за отказ да ваксинират децата си, което е близо три пъти повече в сравнение с периода от 2013 до 2017 г., съобщава в. \"Виести\". По данни от съдилищата 140 родители са наказани с парични глоби, а 27 са получили предупреждение. За отказа от ваксиниране са наложени глоби на обща сума 14 560 евро, като минималната глоба е била 100 евро, предава БТА. По закон максималното наказание за това възлиза на 2000 евро. Над 8000 деца на възраст от 3 до 5 години още не са ваксинирани с МПР ваксина, която ги защитава от морбили, паротит и рубеола.", "date": "2019.09.30", "title": "168 родители в Черна гора с глоби, че не са ваксинирали децата си"}
{"url": "https://www.24chasa.bg/novini/article/7682470", "text": "Възрастен мъж от Русе е поредната жертва на телефонни измамници, след като дал на престъпниците 4000 лева. Това съобщиха от областната дирекция на МВР в крайдунавския град. На домашния телефон на 88-годишния русенец се обадил мъжки глас, който се представил за полицай. Последният поискал възрастният човек да събере всичките си налични пари, да ги сложи в плик и да ги хвърли през терасата без да поглежда, тъй като щяло да има стрелба. След това се обадил \"лекар\", който отправил заплахи към него, ако не хвърли парите. Така човекът събрал в плик сумата от около 4000 лева. Сложил парите в найлонова черна торбичка и я хвърлил през терасата на апартамента си. По-късно разбрал, че е измамен. Според отчета на областната дирекция на МВР за първите шест месеца на тази година в Русенско са регистрирани 12 телефонни измами на стойност 88 000 лева.", "date": "2019.09.30", "title": "Възрастен русенец даде 4000 лева на телефонни измамници"}
{"url": "https://www.24chasa.bg/novini/article/7682466", "text": "Китайският президент Си Дзинпин обеща, че ще продължи да спазва автономията на Хонконг, където от юни се организират продемократични протести, предаде Франс прес. Държавният глава каза това днес на прием в Пекин в навечерието на тържественото честване на 70-ата годишнина от установяването на комунистическия режим в Китай. От три месеца Хонконг е разтърсван от протести. Демонстрантите казват, че има ограничаване на свободите, че Пекин засилва политическия контрол и настояват за излъчване на началника на местната изпълнителната власт с общи избори, предава БТА. Си пое днес ангажимент да продължи в Хонконг прилагането на принципа \"една страна, две системи\", благодарение на който тази територия има независима съдебна система и свобода на словото. Това изявление бе очаквано с особен интерес, тъй като демонстранти обещаха да смутят утрешните официални тържества. Думите на Си обаче в никакъв случай не представляват отстъпки - той просто напомни официалната позиция на Пекин, който твърди от самото начало, че спазва правните си ангажименти, отбеляза АФП.", "date": "2019.09.30", "title": "Си Дзинпин обеща да спазва автономията на Хонконг"}
{"url": "https://www.24chasa.bg/novini/article/7682034", "text": "Евакуират заминаващите пътници от Терминал 1 на Летище София, предава  . По първоначална информация става въпрос за срив в електропреносната система на аеропорта. Според източници на \"24 часа\" противопожарната аларма се е включила около 12:30 ч. Пожар обаче няма и терминалът работи нормално. Няма данни за пострадали хора.                                                                                                                                                                                                                                                                                                                                ", "date": "2019.09.30", "title": "Евакуират пътници от Летище София, включи се противопожарна аларма"}
{"url": "https://www.24chasa.bg/novini/article/7682073", "text": "Комисията за енергийно и водно регулиране (КЕВР) одобри 0.11% по-ниска цена на природния газ за периода октомври-декември 2019 г. С това свое решение регулаторът се съгласява с предложението на „Булгаргаз”, направено преди три седмици, предава  . Цената, по която общественият доставчик продава природен газ на крайните снабдители на природен газ и на клиенти, присъединени към газопреносната мрежа, става 44.85 лв./MWh (без цени за достъп, пренос, акциз и ДДС). КЕВР оставя без промяна цените на топлинната и на електрическата енергия „поради незначителното изменение на цената на природния газ“. В утвърдената цена на природния газ са включени компонента „цена на природния газ на входа на газопреносните мрежи“ в размер на 44.03 лв./MWh, компонента за дейността „обществена доставка“ по чл. 17, ал. 6 от НРЦПГ в размер на 0.69 лв./MWh, както и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ в размер на 0.13 лв./MWh, покриваща разходите на \"Булгаргаз\" ЕАД за съхранение на количества в подземното газово хранилище „Чирен“ в изпълнение на задължения по Плана за действие при извънредни ситуации. Не са включени цените за достъп и пренос през газопреносната мрежа, определени по реда на Методиката за определяне на цени за достъп и пренос на природен газ през газопреносните мрежи, собственост на „Булгартрансгаз“, които клиентите следва да заплащат на крайните снабдители. При утвърждаването на цената на природния газ КЕВР отчита условията, залегнали в действащия договор между „Булгаргаз“ ЕАД и ООО „Газпром экспорт“, промените в курса на щатския долар спрямо лева, калоричността и количествата природен газ за съответното тримесечие. Съгласно ценообразуващата формула по договора с ООО „Газпром экспорт“ се отчита динамиката на цените на алтернативните горива на международните пазари - мазут със съдържание на сяра 1% и газьол със съдържание на сяра 0,1%, за предходните 9 месеца преди прилагането на цените. В резултат на това през ІV тримесечие на 2019 г. очакваните доставни цени на природния газ са с около 2% по-ниски от доставните цени, прилагани през IIІ тримесечие на 2019 г. Отчетена е и промяната в осреднения валутен курс на лева към щатския долар, съпоставен с валутния курс за предходния ценови период. За периода от четиридесет и пет дни, предхождащи месеца на внасяне на предложението за утвърждаване на цени (18.07.2019 г. – 31.08.2019 г.), курсът е нараснал с 0,47%. За IV тримесечие на 2019 г. общото заявено от „Булгаргаз“ ЕАД количество природен газ за доставка - от внос по договора с ООО \"Газпром экспорт\" и от добив от ПГХ „Чирен“, е 9 507 373 MWh.", "date": "2019.09.30", "title": "КЕВР одобри по-ниската цена на природния газ"}
{"url": "https://www.24chasa.bg/novini/article/7682102", "text": "Окръжният съд в Пазарджик постанови присъда от 6 месеца лишаване от свобода - условно, за 29-годишния Георги Д. от Костенец за подкуп на полицаи. В края на август,т.г., младият мъж управлявал микробуса си на улица в Белово и бил спрян от полицейски автопатрул, заради извършено нарушение на пътния закон. Полицейските служители започнали да съставят акт на водача за извършеното нарушение, когато той извадил 50лв. и ги подхвърлил в полицейския автомобил, за да предотврати издаването на наказателния документ. Незабавно бил задържан, а деянието документирано. Присъдата е с 3-годишен изпитателен срок. Освен това осъденият трябва да плати и 300 лв. глоба. Решението на пазарджишките магистрати може да се обжалва пред апелативния съд в Пловдив.", "date": "2019.09.30", "title": "6 месеца условна присъда за шофьор, предложил подкуп на полицаи в Белово"}
{"url": "https://www.24chasa.bg/novini/article/7682086", "text": "Шестдесет годишен британец почина в Италия докато гледа порно филм в секс шоп, съобщава в. \"Сън\". Мъжът пътешествал из страната с велосипед. В един от кварталите на Венеция той посетил секс шоп и платил 5 евро, за да изгледа порно продукция в отделна кабинка, предаде БТА. За тези пари тя се наема за 15 минути. Докато в помещението има човек, свети червена лампичка над вратата. Служителите се обезпокоили, когато мъжът не се появил след половин час. Те отворили вратата и попаднали на издъхналия на пода англичанин. Дощлият на място екип на Бърза помощ само констатирал смъртта му. Местната полиция води разследване по случая.", "date": "2019.09.30", "title": "Британец почина в секс шоп, докато гледа порно"}
{"url": "https://www.24chasa.bg/novini/article/7682103", "text": "ВМРО иска от главния прокурор Сотир Цацаров да прекрати дейността на Българския хелзинкски комитет /БХК/ заради недопустима намеса в съдебната система на България, съобщиха от пресцентъра на партията. Заместник-председателят на ВМРО-БНД Ангел Джамбазки и депутатът в 44-ото Народно събрание и член на Националното ръководство на Организацията Александър Сиди са внесли сигнал до главния прокурор с искане регистрацията на БХК да бъде прекратена. В сигнала се твърди, че БХК по пряк и косвен начин оказва натиск върху българските магистрати и извършва противоконституционна, противозаконна, неморална и открито антибългарска дейност. Като най-скандалната дейност от ВМРО определят организирането на семинари за съдии, прокурори и следователи, част от които след това решават съдбите на доказани престъпници като Полфрийман. \"Именно такъв е и случаят с Джок Полфрийман, на когото Сдружението оказва подкрепа, изразяваща се в правни и фактически действия. С тези свои постъпки сдружение \"Български хелзинкски комитет\" по заобиколен начин нарушава принципа на безпристрастност на част от магистратите\", се посочва в мотивите на искането до главния прокурор. От партията припомнят, че през 2013 г. сдружение \"Български хелзинкски комитет\" е наградило съдия Калин Калпакчиев като подгласник в класацията за човек на годината и се изтъква, че за същата тази награда през 2015 г. е номинирано и лицето Джок Полфрийман. Ето ", "date": "2019.09.30", "title": "ВМРО иска от главния прокурор да прекрати дейността на Българския хелзинкски комитет"}
{"url": "https://www.24chasa.bg/novini/article/7681821", "text": "Джип и автобус на градския транспорт са катастрофирали на бул \"България\" на кръстовището с \"Черни връх\", посока Орлов мост, съобщи  В района се е образувало задръстване.                                                                                                                                                                                                                                                                                                                                ", "date": "2019.09.30", "title": "Джип и рейс се удариха на бул. \"България\" в столицата"}
{"url": "https://www.24chasa.bg/novini/article/7682121", "text": "Турският президент Реджеп Тайип Ердоган заяви, че страната му ще продължи усилията си да хвърли светлина върху убийството на саудитския журналист Джамал Кашоги, предаде Асошиейтед прес. В материал за \"Вашингтон пост\", публикуван днес, Ердоган описва убийството на журналиста от саудитски екип като \"най-разтърсващия и най-противоречив случай на 21 век\", предава БТА. Материалът е публикуван малко преди първата годишнина от убийството на журналиста в саудитското консулство в Истанбул през октомври м.г. В текста Ердоган продължава да поставя въпроси. \"Къде са останките на Кашоги? Кой подписа смъртната присъда на саудитския журналист? Кой изпрати 15-те убийци на борда на два самолета за Истанбул?\", пита турският президент. Журналистът Джамал Кашоги, който критикуваше властите в Рияд, е бил убит от саудитски агенти при посещение в генералното консулство на Саудитска Арабия в Истанбул на 2 октомври м.г. Останките му все още не са намерени. ", "date": "2019.09.30", "title": "Ердоган: \"Къде са останките на Кашоги? Кой подписа смъртната присъда на саудитския журналист?"}
{"url": "https://www.24chasa.bg/novini/article/7682156", "text": "Бивши и настоящи лидери от цял свят се сбогуваха с бившия френски президент Жак Ширак, починал миналата седмица на 86 години, предадоха световните агенции. Службата в памет на Ширак беше в църквата \"Сен Сюлпис\", която е втората най-голяма в Париж след катедралата Нотр Дам, опустошена от пожар през април. На литургията присъстваха около 80 чуждестранни представители, сред които президентите на Франция Еманюел Макрон, на Русия Владимир Путин, на Италия Серджо Матарела, на Германия Франк-Валтер Щайнмайер. Сред 2000-те души, присъствали на службата, бяха премиерите на Унгария и на Ливан - Виктор Орбан и Саад Харири, бившият президент на САЩ Бил Клинтън, йорданският крал Абдула Втори, емирът на Катар Тамим бин Хамад Ал Тани и др. Председателят на Европейската комисия Жан-Клод Юнкер не присъства по здравословни причини. Заради крехко здраве на службата не дойде и вдовицата на Ширак - Бернадет. Присъстваха бившите френски президенти Никола Саркози, Франсоа Оланд и Валери Жискар Д'Естен, предава БТА. \"Бившият президент Ширак изпитваше истинска любов към хората\", припомни на службата архиепископът на Париж Мишел Опети. Той допълни, че Ширак е бил въплъщение на обичта към другите, която липсва в съвременното общество. \"Сбогом и благодаря Ви, господин Ширак!\", каза архиепископът. Преди заупокойната служба в църквата \"Сен Сюлпис\" в мемориалния комплекс Дом на Инвалидите имаше церемония по отдаване на почит на Ширак. На нея присъства Макрон, който не произнесе реч. Военен оркестър изсвири \"Марсилезата\", а после ковчегът на Ширак, покрит с френското знаме, беше изпратен с военни почести. От Дома на Инвалидите до храма \"Сен Сюлпис\" катафалката с ковчега премина по улици, пълни с хора, дошли да се сбогуват с бившия президент. След церемонията в църквата \"Сен Сюлпис\" катафалката с ковчега потегли към гробището Монпарнас. Там Ширак ще бъде погребан до дъщеря си Лоранс, починала преди три години. След църковната служба президентите на Франция и на Русия размениха няколко думи на крак. Разговорът продължи около две минути. Макрон организира обяд в Елисейския дворец за някои от чуждите гости, дошли на поклонението.", "date": "2019.09.30", "title": "Десетки лидери, сред тях и Путин, на погребението на Жак Ширак (Видео)"}
{"url": "https://www.24chasa.bg/novini/article/7682178", "text": "Почерпен водач се е ударил с автомобила си в бордюр на улица в Свищов. Пострадали няма, информираха от полицията във Велико Търново. Произшествието е станало в петък около 14,00 ч. в крайдунавския град. В хода на извършената проверка е установено, че лек автомобил «БМВ», управляван от 24-годишен мъж от с. Александрово, е напуснал пътното платно и се е блъснал в бетонен бордюр. В резултат на това са причинени материални щети по автомобила. При проверка на водача за употреба на алкохол, апаратът е отчел 1,40 промила. Той е отказал кръвна проба. Срещу него е започнато бързо производство.", "date": "2019.09.30", "title": "Пиян зад волана потроши колата си в бордюр в Свищов"}
{"url": "https://www.24chasa.bg/novini/article/7682183", "text": "Безработицата в България през август бележи спад до 4% спрямо 5,2% година по-рано. Така във фейсбук се похвали министър-председателят Бойко Борисов. \"Значително намалява и младежката безработица. Продължаваме с мерките за привличане на нови инвеститори и подобряване на условията за развитие на бизнеса в страната, за да може животът на всеки българин да става все по-добър\", написа още премиерът в социалната мрежа. През август 2019 година нивото на безработица в 28-те страни от Европейския съюз (ЕС) достигна рекордно дъно от 6,2%, в рамите на еврозоната се понижи до 11-годишно дъно от 7,4%, а в България - стабилизира за трети пореден месец в историческо дъно от 4,0% - най-ниско ниво от 2000 година, откакто Евростат разполага с данни за нашата страна. Безработицата в ЕС се понижи през август до 6,2% от 6,3% месец по-рано, като това е най-ниската безработица, откакто Евростат стартира ежемесечното си проучване през януари 2000-а година, и след като година по-рано тя беше на ниво от 6,7% (през август 2018-а). В рамките на еврозоната нивото на безработицата пък се понижи изненадващо до 7,4% (най-ниско ниво от май 2008-а година) спрямо 7,5% през месец юли и 8,0% година по-рано. Според европейската статистика общо 15,432 млн. европейци, от които 12,169 милиона от еврозоната, са били без работа през осмия месец на настоящата година, като спрямо юли е отчетено понижение на безработните в ЕС със 111 хиляди, а в рамките на еврозоната - със 115 хиляди. Спрямо август 2018-а година общият брой на безработните европейци е спаднал с 1,189 милиона, от които 960 хиляди само в рамките на единния валутен блок. Рекордно ниските нива на безработицата в еврозоната и в целия ЕС остават едни от малкото позитивни новини за състоянието на европейската икономика и предполагат, че опасността от рецесия е малко вероятна. Поне на теория много ниската безработица трябва да подкрепи потребителските разходи и респективно икономиката на стария континент. Най-ниска безработица през август е регистрирана в Чешката република (безработица от едва 2,0%), следвана от Германия (3,1%), докато най-висока остана безработицата в Гърция (ниво от 17,0%, но според данни на Евростат за юни 2019-а) и Испания (13,8% през август 2019-а). През август общо 3,138 млн. младежи на възраст под 25 години са били без работа в ЕС (ниво на младежка безработица от 14,2%), като това представлява понижение на младежката безработица с 239 хиляди спрямо година по-рано, когато безработицата сред младите европейци беше на ниво от 15,1%. Евростат представи и данни, според които нивото на безработица в България стабилизира през август за трети пореден месец в рекордно историческо дъно от 4,0% (най-ниска безработица в нашата страна от януари 2000 година, откогато Евростат разполага с този тип данни) спрямо 5,2% година по-рано (през август 2018-а). Това отрежда на нашата страна трета позиция спрямо всички членки на ЕС по отношение на най-силно понижение на нивото на безработицата на годишна база. По-голям спад на годишна база е отчетен единствено в Гърция (спад до 17,0% от 19,2%, но за периода между юни 2018-а и юни 2019-а) и в Кипър (понижение през август до 6,8% от 8,2% година по-рано). Ниво на безработица от 4,0% отрежда на България девето място сред всички 28 членове на Европейския съюз с най-ниска безработица и тя е една от 17-те страни - членки на ЕС с безработица, която е по-ниска от средноевропейската. През осмия месец на настоящата година 134 хиляди българи са били без работа спрямо 134 хиляди и през юли и 173 хиляди година през август 2018-а година, показват днешните данни на Евростат. Това е рекордно нисък брой на безработните българи откакто съществува тази статистика за нашата страна от началото на далечната 1995-а година. Нивото на младежката безработица в България се понижава през август до 8,2% от 8,6% през юли и спрямо 13,0% година по-рано, като през осмия месец на годината без работа са били общо 11 хиляди български младежи на възраст под 25 години спрямо 12 хиляди през юли и 19 хиляди година по-рано (през август 2018-а). Данните на Евростат също така показват, че безработицата сред жените в нашата страна стабилизира през август за трети пореден месец в 3,7% - далеч под безработица от 4,8% година по-рано, докато безработицата сред мъжете се остава за втори пореден месец на ниво от 4,2% - под ниво на безработица от 5,6% през август 2018-а година.", "date": "2019.09.30", "title": "Борисов във фейсбук: Безработицата в България през август е спаднала до 4%"}
{"url": "https://www.24chasa.bg/novini/article/7682134", "text": "Поставихме фокуса върху културата, културно историческото ни наследство, най-вече неговото опазване и връзката, която е между културата и туризма по време на срещите ни с Нейно кралско величество принцеса Дана Фирас. Това заяви министърът на туризма Николина Ангелкова на пресконференция на тема: „Нови културни маршрути в Дунавския регион”. \"Проведохме две важно събития в присъствието на Нейно кралско височество принцеса Дана Фирас от Йордания, която е и президент на Petra national trust, неправителствена организация, която се занимава с областта на културно историчесо наследство и е посланик на добра воля на ЮНЕСКО. Фокусирахме дебата в рамките на мастър класа, който проведохме с нея и в рамките на конференцията за новите културни маршрути по Дунавския регион\", добави Ангелкова\". Важността на културно историческото ни наследство да го промотираме в България като туристическа дестинация бе свързано с това как да опазваме културно историческото ни наследство. Когато промотираме България като туристическа дестинация това да не оказва негативно въздействие върху опазване на културно историческото ни наследство, което е ключът към културния ни туризъм\", обясни още министърът на туризма. \"Дана Фирас сподели идея и опит, които имат в Йордания, който с министър Банов обсъдихме и сме готови да стартираме с нейна подкрепа една такава пилота инициатива, а именно образованието в посока как да опазим културно историческото ни наследство още от училище, защото смятаме, че е изключително важно да създаваме чувството у нас самите да опазваме културно историческото ни наследство. По този начин да продължим устойчивостта, както по отношение на нашите културно исторически паметници, така и по отношение на нашия туризъм, за да може ръка за ръка да вървят напред\", допълни Ангелкова, цитирана от  . \"В България за миналата година от тези 9 млн. и 200 хил. чуждестранни туристи, които са посетили страната ни, 5 млн. са сподели, че са посетили България с цел културен туризъм, комбиниран в повечето случаи - морски, зимен и спа. Културният туризъм посочват като причина да посетят страната или да се върнат в нея. 1 мил. 200 хил. са били посещенията в музеи за миналата година, което показва един ръст от 13 %. Културно историческите дестинации, които създадохме преди 4 години показват, че всички 59 обекта бележат ръст на посещенията над 50 %\", посочи още министърът. Тя благодари за помощта, която министерството получава от Съвета на Европа. \"Те ни дават възможността да участваме в инициативата \"Пътища за вас\". Тези маршрути, които изработваме за Св. Кирил и Методи да бъдат ратифицирани от Съвета на Европа. Тези маршрути показват, че са признати на европейско ниво и имат възможност да кандидатстват по различни инструменти за финансиране и най-вече за популяризиране на устойчивост\", коментира Николина Ангелкова.", "date": "2019.09.30", "title": "Николина Ангелкова: 5 млн. чужденци са посетили България заради културното ни наследство"}
{"url": "https://www.24chasa.bg/novini/article/7682137", "text": "42-годишен мъж от Сухиндол е пострадал при катастрофа на пътя Павликени – Сухиндол. Произшествието е станало в събота около 15,00 ч., съобщи ОДМВР - Велико Търново. По първоначална информация челно са се ударили два леки автомобила – «Мазда», управляван от 20-годишен мъж от с. Градище и лек автомобил «Опел», управляван от 42-годишен мъж от Сухиндол. В резултат на това е пострадал водачът на опела. Той е настанен за лечение във великотърновската болница с фрактура на крака. Двамата водачи са изпробвани за употреба на алкохол, пробите са отрицателни. Причините за произшествието са в процес на изясняване. По случая е започнато досъдебно производство.", "date": "2019.09.30", "title": "Шофьор е със счупен крак след челен удар на пътя Павликени - Сухиндол"}
{"url": "https://www.24chasa.bg/novini/article/7682129", "text": "Британската икономика се сви очаквано през второто тримесечие за пръв път от 2012-а година насам в резултат на спад на промишленото производство и на отслабване на бизнес инвестициите поради несигурността кога и как Обединеното кралство ще напусне ЕС, показват окончателни неревизирани данни на официалната британска статистика ONS, предава  . Брутният вътрешен продукт на Обединеното кралство се понижи през второто тримесечие с 0,2% след експанзия с 0,5% в началото на годината, потвърждавайки предварителната оценка на британската статистика. Това е първото свиване на британската икономика от последните три месеца на 2012-а година. На годишна база растежът на БВП се забави до 1,3% от 2,1% през първото тримесечие и предварителна оценка за повишение с 1,2 сто, като по този начин петата най-голяма икономика в света отбеляза най-слаба експанзия от началото на 2018-а година. Според британската статистика отрицателният икономически растеж се дължи отчасти \"на изменението на бизнес активността с оглед на направените промени в първоначално планирана дата на излизане на Великобритания от Европейския съюз в края на март“. Единственият положителен принос за БВП през второто тримесечие дойде от сектора на услугите, въпреки че и той отчете най-слаба растеж на тримесечна база от три години насам. В същото време бизнес инвестициите се свиха с 0,4% след повишение с 0,8% през първото тримесечие, отбелязвайки спад на годишна база с 1,4%, докато домакинските разходи нараснаха с 0,4% на тримесечна база и с 1,1% спрямо година по-рано. Промишленото производство пък се понижи през второто тримесечие с 1,8%, отбелязвайки най-голям спад на тримесечна база от шест години насам. Свиването на британската икономика може да бъде и още по-сериозно, ако нямаше ръст на правителствените разходи с 4% (най-солиден растеж от края на 2008-а година насам) с оглед най-вече на увеличените разходи за здравеопазване, отбеляза ONS заяви. Редица икономисти очакват икономиката на Великобритания да се върне към скромен растеж през третото тримесечие, въпреки че дългосрочните перспективи продължават да зависят от това как и кога ще се осъществи Брекзит. По-рано този месец Организацията за икономическо сътрудничество и развитие (ОИСР) предупреди, че Великобритания е изправена пред рецесия, ако напусне ЕС без двустранно споразумение. Английската централна банка пък предупреди, че икономическият растеж може да бъде възпрепятстван, дори при избягване на негативния сценарий на Брекзит без сделка, ако продължава да има неяснота относно сроковете и начина за напускане на Европейския съюз. През миналата седмица едни от членовете на АЦБ - Майкъл Сондърс дори заяви, че при какъвто и да е сценарий може да има намаляване на британската лихва.", "date": "2019.09.30", "title": "Британската икономика се сви за пръв път от 2012 г. насам заради Брекзит"}
{"url": "https://www.24chasa.bg/novini/article/7682158", "text": "Досъдебно производство за хулиганство е започнато в полицейското управление в Павликени срещу двама мъже от селата Батак и Дъскот. В събота в управлението е получен сигнал от 58-годишен мъж от с. Батак, който обяснил, че същия ден пред гаража на къщата му, му е бил нанесен побой от двама души на 17 и на 37 години, съответно от с. Батак и с. Дъскот. След намесата на полицията, извършителите са установени и задържани с полицейски мерки до 24 часа.", "date": "2019.09.30", "title": "Двама пренощуваха в ареста за побой на мъж пред дома му"}
{"url": "https://www.24chasa.bg/novini/article/7680762", "text": "                        Само един български град бе споменат от южнокорейски президент на срещата му с Бойко Борисов преди дни в Сеул. Когато заговори за туризъм и как е важно южнокорейците да опознаят България, Мун Дже Ин призна, че е впечатлен от Несебър. Това е един от най-чистите и зелени морски градове. Стандартът на живот на местите е съизмерим с този на столичани. Тук често големите партии катастрофират, защото в Несебър класическото разделение ляво - дясно не важи. Така ще е и на тези избори, на които един срещу друг излизат сегашният кмет Николай Димитров, който се явява като независим, кандидатът на ГЕРБ Атанас Терзиев и Красимир Косев от партия “Подем”. Димитров ще се бори за четвърти мандат и влиза в битката уверено след 12 години успешно управление на една от най-богатите общини в България По негово време градът и съставните селища се промениха коренно. Въпреки че основният поминък е туризмът, който акумулира сериозни доходи за жителите на общината на принципа “ден година храни”, през трите мандата на Димитров не бяха забравени и социално слабите в активна възраст и пенсионерите, които получиха редица придобивки. Докато във вътрешността на страната селата обезлюдяват и са занемарени, около Несебър са благоустроени и процъфтяват, превръщайки се в нови вилни зони с удобства. Доказателство за това са стотиците заселили се българи и чужденци, някои от които живеят целогодишно. Емблематичният Несебър процъфтява също - както в старата, така и в новата си част, която се разширява с нов квартал “Черно море” и огромен парк за спорт и развлечения. Международните признания и мащабните проекти по всички направления следват един след друг и с всяка изминала година променят облика на единствения град в България под закрилата на ЮНЕСКО, който има амбициите да се превърне в целогодишна дестинация. “Резултатите са видими. Поласкани сме от възхищението за Несебър на южнокорейски президент. Винаги най-ценна за мен е какво мислят съгражданите ми - те са ми най-мъдрият и обективен съветник и коректив”, каза на старта на изборите Николай Димитров. Върху плакати си той е написал лаконично “За успеха са най-важни целите”. Вероятно най-сериозният му опонент - кандидатът на ГЕРБ Атанас Терзиев, си е поставил за цел да успее на втория опит, тъй като излиза за втори път срещу Димитров Дали бившият зам. областен управител на Бургас и настоящ общински съветник ще се реваншира за загубата си през 2011 г., зависи от това дали ще успее да привлече електорат и извън партийния актив и привържениците на ГЕРБ. Преди 8 години Терзиев загуби на балотаж от Димитров, а през 2015 г. пропусна битката за Несебър, когато Николай Димитров спечели от раз на първи тур. Заради паузата в кандидатирането участието му на сегашните избори бе изненадващо. Интригата се засилва и от факта, че на тези избори кандидатите са само 3-ма - с един по-малко отпреди 4 г., което не предполага разпиляване на гласове. Кандидатът на ГЕРБ пък търси естествен съюзник в лицето на централната власт и обещава индустриален и логистичен парк край Несебър, който да осигури целогодишна заетост за местните хора. Публична тайна е, че братя Диневи стоят зад него. В първите два мандата бизнесмените от Свети Влас дадоха рамо на Димитров през партия МОРЕ, но отношенията между тях охладняха. Нито една от двете страни не споменава каква е причината. Жители на Несебър се шегуват, че влиятелните бизнесмени от село Влас и тяхната партия МОРЕ вероятно поискали повече Власт в общината. Трите мандата на кмета Николай Димитров обаче са го направили по-независим и убеден в посоката, която градът трябва да следва. Така за Диневи и ГЕРБ несебърският кмет се превърна в общ опонент. Залпът срещу Николай Димитров бе даден на 3 март в бургаския хотел “Мираж” с изненадващата поява на бизнесмена Чавдар Александров и доверения му Атанас Терзиев за празника, който братята традиционно организират за националния празник. Присъствието им шокира гостите заради дългогодишната вражда между тях. Стана ясно, че томахавката е заровена и на тази почва расте нов политически проект, независимо че досега публично Диневи не са изрекли лоша дума срещу кмета Димитров, нито са натрапвали подкрепа за ГЕРБ. Целта на Терзиев ще е да стигне до балотаж, а тогава - “каквото сабя покаже”. Идеята е да се обединят всички опозиционни партии срещу Димитров. Неслучайно в листата на ГЕРБ в Несебър попадна и областният председател на ДСБ Ивайло Ляхович, независимо че двете партии са противници на национално ниво. Формално деление на леви и десни в Несебър няма. БСП обикновено по морето играе според силата на кметовете - в Бургас срещу Митко Николов просто маркира с не толкова убедителен кандидат, а в Несебър така и не намери подходящ свой. Затова и социалистите подкрепят независимия Николай Димитров. Иначе БСП е доволна от своето представяне на европейските избори, където успя да поведе на ГЕРБ с 60 гласа. Такава ситуация отрежда на третия кандидат - Красимир Косев, по-скромна роля, макар че качествата му не трябва да се подценяват. Местен общественик и издател на сайта “Несебър нюз” е с опит в политическия живот на общината и може да наклони везните в една или друга посока. А някои наблюдатели дори виждат в него и потенциал за основен играч. Самият той не смята резултата от изборите за предрешен и не приема делението на “основни” и “второстепенни” претенденти. “Избирателите трябва да имат избор и никой кандидат не бива предварително да се обявява за победител”, заяви в обръщението към съгражданите си Косев. За регистрацията си той избра младата лявоцентристка формация “Подем”. Че не се влияе от конюнктурата, Косев е показвал през годините с критиките си както към държавната власт, така и към местната, независимо кой е силният на деня. Затова е обявил, че ще разчита на “будното гражданско общество”.", "date": "2019.09.30", "title": "Битката за Несебър винаги е извън политическата класика ляво - дясно"}
{"url": "https://www.24chasa.bg/novini/article/7682199", "text": "Безработицата в България намаля до рекордно ниското ниво от 4.2 на сто през второто тримесечие на 2019 г. Коефициентът на продължителна безработица достигна 2.5 на сто за посочения период. Това каза заместник-министърът на труда и социалната политика Зорница Русинова на работна среща с представители на Международния валутен фонд, съобщиха от социалното министерство. Според прогнозите на Министерството на финансите през следващата година заетостта ще се увеличи с 0.2 на сто, а очакванията са безработица да намалее до 4.1 на сто, е допълнила зам.-министър Русинова. Тя е представила напредъка на България в сферата на активната политика на пазара на труда, новите схеми по Оперативна програма \"Развитие на човешките ресурси\" и възможностите за стажуване и дуално обучение на младежи. Положителна тенденция е устойчивият ръст на средната работна заплата в България, който достигна до почти 10 процента годишно, е отбелязала зам.-министър Русинова. В браншове като финансовия и IT индустрията, годишното увеличение достига до 18 процента. Нарастването на доходите в страната играе ключова роля за завръщането на младите българи, завършили чуждестранни университети. След направените от Министерството на труда и социалната политика тази година кариерни форуми, много високообразовани млади специалисти от Германия, Великобритания и Холандия са заявили желанието си за трудова реализация в България, е посочила Русинова. Намаляването на бедността и редуцирането на неравенството в заплатите в страната е следствие от държавната политика за повишаване на минималната заплата, е посочила Русинова, цитирана в съобщението. За периода 2016-2019 г. тя е нараснала с 33 на сто - от 420 лв. на 560 лв. през 2019 г. За следващата година се предвижда стойността й да стигне 610 лв., е казала още заместник-министър Русинова.", "date": "2019.09.30", "title": "Очаква се безработицата да намалее до 4,1% през 2020 година"}
{"url": "https://www.24chasa.bg/novini/article/7682207", "text": "Уточнява се, че сега председателят на ЕП Давид Сасоли ще изпрати писмо до новоизбрания председател на Европейската комисия Урсула фон дер Лайен, за да се реши какви да бъдат следващите стъпки. Очаква се, че Фон дер Лайен ще поиска от Букурещ и Будапеща да предложат нови кандидати. Докато всички кандидати за еврокомисари не издържат успешно изпитите пред евродепутатите, новата ЕК не може да встъпи в длъжност. По-рано ЕП уточни, че ако изслушванията не преминат по график, гласуването на новата комисия няма да може да се състои на 23 октомври, както беше първоначално предвидено. Според графика Трочани трябваше да бъде изслушан от евродепутатите утре.", "date": "2019.09.30", "title": "ЕП отхвърли кандидатите за еврокомисари от Унгария и Румъния"}
{"url": "https://www.24chasa.bg/novini/article/7681512", "text": "В края на миналата седмица започна изграждането на високоскоростна жп линия, която ще свързва двата най-големи града в Югозападен Китай – Чунцин и Кунмин, предава  . След като бъде завършено дългото 699 км трасе, влаковете по него ще могат да се движат с до 350 км/ч. Линията, на която ще има 20 спирки, по план това трябва да бъде изградена в рамките на шест години. С нея ще се намали времето за пътуване между Чунцин и Кунмин от пет на два часа. Целта на линията е да подобри свързаността между административния център на провинция Юннан и градския клъстър Чънду – Чунцин, както и да съдейства за координираното развитие на двата региона. Тя също така ще бъда част от експанзията на високоскоростната железопътна мрежа на страната и ще служи за развитие на инициативата „Един пояс, един път\" и икономическия пояс в басейна на река Яндзъ.", "date": "2019.09.30", "title": "Започна строителството на високоскоростна жп линия Чунцин - Кунмин"}
{"url": "https://www.24chasa.bg/novini/article/7682203", "text": "Взломна кражба на 3000 лв., 380 евро и 400 долара от жилище в Свищов, разследват служители на местното полицейско управление, предадоха от ОДМВР - Велико Търново. Обирът е извършено на 27 септември. Крадецът се промъкнал в жилището като разбил входната врата. На местопроизшествието е извършен оглед. По случая е започнато досъдебно производство.", "date": "2019.09.30", "title": "Задигнаха над 4000 лв. от жилище в Свищов"}
{"url": "https://www.24chasa.bg/novini/article/7682219", "text": "Премиерите на Сърбия, Северна Македония и Албания Ана Бърнабич, Зоран Заев и Еди Рама ще се срещнат на 9 и 10 октомври в сръбския град Нови Сад, за да обсъдят възможностите за създаване на зона за свободно движение на хора, стоки и услуги между трите страни, съобщи гръцката агенция АНА-МПА. Инициативата за срещата принадлежи на сръбския президент Александър Вучич, който също ще участва активно в работата на тристранната среща, предава БТА. Този модел за свързаност между трите страни, който Вучич нарича \"мини Шенген\", предвижда първоначално да бъде либерализирана търговията чрез постепенно премахване на всички процедури при движението на стоки. Както обясни министърът на търговията на Сърбия Расим Ляич, по време на първия етап ще бъдат отменени всички немитнически бариери. Стоките, които влизат в тези страни, ще подлежат на фитосанитарен, ветеринарен и лабораторен контрол еднократно на външните граници за зоната, а не на всяка граница. По-нататък ще бъдат премахнати и другите процедури, които забавят бързото придвижване на стоките, с крайна цел да бъде постигната пълна либерализация. Идеята за т.нар. \"мини Шенген\", както я представи наскоро сръбският президент Вучич, предвижда в близко бъдеще да бъде постигнато и свободно движение на хора. Вучич остави отворена възможността споразумението да бъде разширено и отвъд първоначалните три страни с включване на Черна гора, Босна и Херцеговина, но и на Косово.", "date": "2019.09.30", "title": "Сърбия, Северна Македония и Албания обсъждат създаването на балкански \"мини Шенген\""}
{"url": "https://www.24chasa.bg/novini/article/7682246", "text": "Председателят на Европейската комисия Жан-Клод Юнкер е отменил днешното си пътуване до Франция по здравословни причини, съобщи говорител на институцията. Юнкер трябваше днес да участва в поклонението в Париж пред тленните останки на президента (1995-2007 г.) Жак Ширак, както и в откриването на есенната сесия на Парламентарната асамблея на Съвета на Европа в Страсбург. Говорителят уточни, че Юнкер не страда от усложнения от претърпяната по-рано тази година операция, нито е отменил пътуването си заради дългата церемония във френската столица, предава БТА. По думите на говорителя ЕК е с френския народ в днешния ден на скръб. Говорителят отбеляза, че знамената пред комисията днес са спуснати наполовина в знак на траур заради кончината на Ширак. През август Юнкер прекъсна почивката си в Австрия по здравословни причини. Той се върна тогава в Люксембург за спешна операция на жлъчката. Говорителят днес заяви, че се очаква утре Юнкер отново да бъде на работа.", "date": "2019.09.30", "title": "Юнкер не отиде на поклонението на Жак Ширак по здравословни причини"}
{"url": "https://www.24chasa.bg/novini/article/7682252", "text": "35-годишен водач е задържан за умишлено повреждане на чужд автомобил след пътен инцидент. Около 13.35 часа вчера в РУ - Правец постъпил сигнал за опасност от възникване на саморазправа след пътен инцидент на третокласен път. Това съобщиха от пресцентъра на МВР. На място незабавно бил изпратен автопатрул. Униформените установили, че при катастрофата между леки автомобили \"Мицубиши Каризма\" и \"Фиат Стило\" няма пострадали, а са нанесени само материални щети, както и че след инцидента водачът на едната кола е счупил с разтегаема метална палка предното стъкло и е деформирал предната лява врата на другата. 35-годишният извършител от Етрополе е задържан за срок до 24 часа. По случая е образувано досъдебно производство под наблюдението на районната прокуратура в Ботевград.", "date": "2019.09.30", "title": "Шофьор счупи стъклото на кола след сблъсък на пътя край Ботевград, задържаха го"}
{"url": "https://www.24chasa.bg/novini/article/7682257", "text": "Тялото на 71-годишен мъж е намерено на кръстовище в Елин Пелин. Това съобщиха от ОДМВР - София. Сигналът е подаден около 23.00 часа на 27 септември в ОДМВР - София. Съобщено е, че при извършване на обход, автопатрул на РУ - Елин Пелин е установил на кръстовище в града лежащ на пътното платно мъж в безпомощно състояние. Екип на Спешна помощ е констатирал смъртта му. При извършения оглед на местопроизшествието е установена самоличността на починалия - на 71 години от самоковското село Ковачевци. По случая е образувано досъдебно производство.", "date": "2019.09.30", "title": "Откриха тялото на възрастен мъж в Елин Пелин"}
{"url": "https://www.24chasa.bg/novini/article/7682259", "text": "60-годишен велосипедист е загинал при катастрофа в село Равно поле. Това съобщиха от ОДМВР - София. Сигналът за инцидента е подаден около 20.57 часа на 29 септември в РУ - Елин Пелин. На място в селото е установено, че 60-годишен велосипедист е бил блъснат от лек автомобил пежо \"208\", вследствие на което е починал. Водачът на колата е тестван за употреба на алкохол и наркотични вещества, резултатите му са отрицателни. По случая е образувано досъдебно производство.", "date": "2019.09.30", "title": "Велосипедист загина при катастрофа в село Равно поле"}
{"url": "https://www.24chasa.bg/novini/article/7682285", "text": "През юли спрямо юни нараства производството на: твърди горива - с 34.9 на сто до 1 910 хил. т; пропан-бутанови смеси - с 20 на сто до 12 хил. т; безоловен бензин - с 3.9 на сто до 161 хил. т; електроенергия - с 16.6 на сто до 3 562 ГВтч., съобщи Националният статистически институт. Намалява производството на: дизелово гориво - с 4.3 на сто до 270 хил. тона. Производството на природен газ остава без изменение. През юли 2019 г. спрямо същия месец на предходната година нараства производството на: пропан-бутанови смеси - с 20 на сто; дизелово гориво - със 7.1 на сто. Намалява производството на: твърди горива - с 10.7 на сто; безоловен бензин - с 12.5 на сто; електроенергия - с 5.6 на сто. През юли спрямо юни нарастват доставките на: твърди горива - с 34.1 на сто до 2 006 хил. т; безоловен бензин - с 18.2 на сто до 52 хил. т; дизелово гориво - с 19.3 на сто до 216 хил. т; природен газ - с 4 на сто до 183 млн. м3; електроенергия - с 6.2 на сто до 2 677 ГВтч. Намаляват доставките на: пропан-бутанови смеси - с 6.3 на сто до 45 хил. т. През юли 2019 г. спрямо същия месец на предходната година нарастват доставките на: пропан-бутанови смеси - с 18.4 на сто; безоловен бензин - с 15.6 на сто; дизелово гориво - с 0.9 на сто; природен газ - с 8.9 на сто; електроенергия - с 5.7 на сто. Намаляват доставките на твърди горива - с 11 на сто.", "date": "2019.09.30", "title": "Производството на твърди горива нараства с 34.9% през юли спрямо юни"}
{"url": "https://www.24chasa.bg/novini/article/7682248", "text": "Двама са задържани след оперативни действия по сигнал за ранен 45-годишен мъж в с. Тръстеник, постъпил към 22.40 часа на 27 септември. Отзовалите се незабавно на място полицейски служители извършили оглед на местопроизшествието, предава МВР. Според първоначалните данни прободните рани са нанесени от 40-годишна жена, след възникнал скандал между двамата. Пострадалият е настанен за лечение в плевенска болница с временна опасност за живота. Жената била открита в дома си, заедно с 41-годишен от същия град. Двамата са задържани с полицейска мярка за срок до 24 часа. Работата на разследващи от РУ - Долна Митрополия продължава в рамките на образуваното досъдебно производство за престъпление по чл. 129, ал. 1 от НК. За случая е уведомена Районна прокуратура - Плевен.", "date": "2019.09.30", "title": "Жена наръга 45-годишен мъж заради скандал"}
{"url": "https://www.24chasa.bg/novini/article/7682284", "text": "В САЩ предупреждават за възможна война близо до България. Това се разбра от заседанието на Комисията по въоръжените сили на Сената на САЩ. Тя обсъди ситуацията в Югоизточна Европа, интересите на Вашингтон в този регион и увеличаващото се влияние на Русия и Китай, пише в електронното си издание Sarajevo Times. По време на заседанието Януш Бугайски от Центъра за анализ на Европейската политика във Вашингтон каза, че не предвижда нов въоръжен конфликт между Сърбия и Косово, но може да си представи война в Босна и Херцеговина. \"Не мисля, че в този момент ръководството на Република Сръбска би искало това. Но те се заиграват, играят си с идеята за отделяне, с идеята за нефункционална и провалена държава. Бих казал, че Баня Лука всъщност е станала мястото с най-голямо руско влияние в региона. Вероятно по-голямо от това в Белград\". Това твърди експертът Бугайски и допълни, че специалният представител на САЩ за Западните Балкани Матю Палмър реално ще се занимава повече с босненската криза, отколкото с диалога Белград-Прищина. Нужно по-голямо участие на САЩ в процесите, смятат участниците в заседанието. \"Нестабилните и конфликтни Балкани подкопават националната сигурност на САЩ и едно дипломатическо отстъпление би било голямо поражение за САЩ. Ако си спомняте, ние сме инвестирали огромен дипломатически, политически и военен капитал в региона през последните 20-30 години. За нас всяко голямо поражение и нова война, специално в Босна или между Косово и Сърбия, би било голямо бедствие. Не само Русия и Китай ще спечелят от това, те ще използват този нов моментум, за да подкопаят другите европейски страни\", заяви Бугайски.", "date": "2019.09.30", "title": "САЩ: Възможна е война до България - в Босна и Херцеговина"}
{"url": "https://www.24chasa.bg/novini/article/7682302", "text": "Жестоката саморазправа на 23-годишен мъж от варненското село Старо Оряхово със 70-годишен негов съселянин, влиза в съда. Варненската окръжна прокуратура повдигна срещу Тодор Тодоров най-тежкото обвинение - за умишлено убийство, извършено с особена жестокост и по особено мъчителен за жертвата начин. Предстои съдът да насрочи дата за процеса. Драмата се разигра на 8-и февруари тази година около 17 часа в магазин в село Старо Оряхово, пред който имало няколко маси. Там се засекли Тодор, известен сред съселяните си с прякора Лудия, и жертвата му - Недялко. 70-годишният мъж работел като пастир. Всяка сутрин преди работа пиел кафе пред магазина, а вечер работодателят му го оставял пак там. След като Тодор забелязал възрастния овчал, споделил със свой познат, с когото пиели бира, че се дразни от Недялко, че му „има зъб“ и ще го набие. Около 20,30 часа пристигнал друг техен съселянин, когото Недялко почерпил. Половин час по-късно помолил съселянина си да го придружи до дома му, тъй като бил много пиян. Мъжът го оставил в изоставена тухлена постройка, в която живеел 70-годишният мъж. По-късно от магазина си тръгвал и подсъдимият, минал пред дома на сестра си, взел от навеса с дървата за огрев дърво с дължина около метър и половина и отишъл в дома на Недялко. Тодор влязъл в къщата, видял жертвата си, която била с гръб, и започнал да му нанася удари с дървото по гърба. Част от дървения кол се счупил от ударите. Недялко направил опит да го издърпа от ръцете на Тодор, но не успял. Разгневен, 23-годишният мъж продължил побоя над възрастния мъж с юмруци по лицето и главата. Когато Недялко спрял да мърда, извлачил тялото му на двора и го захвърлил заедно с вещите му. Започнал да чупи дървените плоскости, с които били закрити прозорците, изкъртил и вратата, като забил кола в нея. Тройната съдебномедицинска експертиза сочи като причина за смъртта механичната асфикция от аспирация на кръв в дихателните пътища и белите дробове на убития Недялко, причинена от кръвоизлив от разкъсаните съдове при счупването на костите на лицевата част на черепа. Авторството на деянието се доказва освен от признанията на подсъдимия, и от ДНК-експертизите на веществени доказателства. Единственото смекчаващо вината на Тодор обстоятелство е неговото чисто съдебно минало.", "date": "2019.09.30", "title": "Съдят млад мъж, пребил до смърт възрастен съселянин във Варненско"}
{"url": "https://www.24chasa.bg/novini/article/7682499", "text": "Вън от опасност са двете 19-годишни момчета, които оцеляха след катастрофа, станала на кръстовището между бул. „Марица“ и бул. „Източен“. Това съобщи на брифинг директорът на ОДМВР - Пловдив старши комисар Йордан Рогачев, предаде „Фокус”. Сред оцелелите е водачът на колата Огнян Дебелаков, който е неправоспособен и неговият брат близнак Васко Дебелаков. Автомобилът, в който са пътували четири момчета, се е блъснал в стълб край кръстовището. При катастрофата загина едно 19-годишно момче – Петър Илиев, а друго, на 16 години – Джанет Александров, е изхвърчало от колата в реката и бе открито след 9 часа. Стана ясно, че момчетата са били на сватба, а след това решили да се поразходят в два часа през нощта. Бащата на двамата близнаци също е задържан за 24 часа. В процес на изясняване е кой е дал колата на момчетата. Ако се докаже, че е той е възможно да бъде задържан за 72 часа и да му бъде повдигнато обвинение.", "date": "2019.09.30", "title": "Вън от опасност са пострадалите при тежката катастрофа в Пловдив близнаци"}
{"url": "https://www.24chasa.bg/novini/article/7682505", "text": "Гръцкото консервативно правителство се очаква да ускори усилията за преместване на хиляди бежанци и мигранти от източните острови към вътрешността на страната след смъртоносния пожар през уикенда в най-големия лагер в страната, намиращ се на остров Лесбос, съобщава Асошиейтед прес, цитирана от БТА.  Премиерът Кириакос Мицотакис председателства заседание на кабинета днес, ден след като пожарът в бежанския лагер Мория на остров Лесбос отне живота на най-малко една жена, а 17 души бяха ранени. Над 12 000 души живеят в лагера или периметъра около него. Това е четири пъти повече от капацитета му. Правителствени представители вече потвърдиха намеренията си да разширят мрежата от лагери в континенталната част на страната, да ускорят обработката на молбите за убежище и да възобновят депортациите към Турция по бързата процедура на кандидатите за убежище, чиито молби са отхвърлени.", "date": "2019.09.30", "title": "Гърция ще ускори преместването на мигрантите от пренаселените лагери"}
{"url": "https://www.24chasa.bg/novini/article/7682487", "text": "Полицаи задържаха в Добрич шофьор в нетрезво състояние зад волана на автомобил, въпреки че шофьорската му книжка е била отнета за друго провинение – съобщават от Областната дирекция на МВР-Добрич. На 29 септември в 19 ч. в квартал „Дружба” от служители на Първо Районно управление-Добрич, е спрян за проверка лек автомобил \"Фолксваген\" с добричка регистрация, управляван от 45-годишен мъж от Добрич. Водачът е изпробван на място от служителя на КАТ с техническо средство за употреба на алкохол, като цифровата индикация отчита 2,83 промила алкохол в кръвта, чрез издишания въздух. Водачът не представя свидетелство за управление на автомобила и контролен талон към него. След справка в информационните масиви на МВР е установено, че лицето управлява моторно превозно средство в срока на изтърпяване на принудителна административна мярка с временно отнета шофьорска книжка. Мъжът е задържан за 24 часа.", "date": "2019.09.30", "title": "Полицаи задържаха пиян зад волана и без книжка в Добрич"}
{"url": "https://www.24chasa.bg/novini/article/7682520", "text": "Противниците на този процес, от двете страни на границата, през годините изградиха своеобразна „Балканска“ стена между държави, споделящи обща история. Така те допринесоха единствено за своите политически кариери и за интересите на сили извън София и Скопие. Простото политическо уравнение показва, че ултимативен тон от страна на политическия елит в България носи сериозни рискове за интереса на страната ни, на Република Северна Македония и на съюзниците и партньорите ни от ЕС и НАТО: - Междудържавни отношения: Подобна реторика води до отслабване ролята на България като фактор на стабилност и като лидер в региона. Очевидна е и липсата на политическа визия за развиване и подобряване на междудържавните отношения на основата на дълго очаквания и международно признат за успешен Договор за добросъседство. Политиците би следвало да улесняват работата на съвместната комисия по исторически и образователни процеси, а не да я усложняват с цел вътрешнополитически дивиденти. Самият факт, че Гоце Делчев се чества само в Република България и Република Северна Македония показва категоричната воля и памет на народите, но и изисква политици, които да следват делото му. Българското общество трябва да е напълно уверено, че в процеса на преговорите за присъединяване към ЕС, България разполага с достатъчно инструменти при отваряне и затваряне на преговорните глави да управлява защитата на националния си интерес. Но ако в момента спомогне за предизвикване на политическа криза в Скопие, този интерес ще бъде сериозно накърнен в ползва на противостоящи държави. - Геополитически: Подобна ултимативна позиция на България идва в навечерието на посещението на държавния секретар на САЩ Майк Помпео в региона и конкретно в Скопие. Като цел на дипломатическия тур се обявява борбата с нарасналото руско влияние в Западните Балкани. Усилията на ЕС и НАТО със започването на преговорите със Северна Македония и Албания са най-вече с цел стабилизиране на Западните Балкани и отслабване на силите, които поставят сигурността на региона под въпрос. С подобен ултимативен тон България дава сигнал, че не е интегрален съюзник, който подкрепя инициативите на ЕС и САЩ в региона, които инициативи са в категоричен български интерес. - Вътрешнополитически в Северна Македония: Тази позиция дава подкрепа на антиевропейски сили вътре в Република Северна Македония, които последователно отлагат започването на преговорите на Северна Македония с НАТО от 2006 година. Тези политически актьори получават неочаквана, за публиката, подкрепа. Тази подкрепа застрашава съществуването на сегашното правителство на Зоран Заев, което подписа историческите договори за добросъседство с България и за името с Гърция, откриващи евро-атлантическия път пред Северна Македония. - Вътрешнополитически в България: Подобни ултимативни позиции са логични в предизборна обстановка, но остават неразбираеми и опасни от гледна точка на българския национален интерес. Изцяло осъзнаваме и се противопоставяме на злоупотребата с историята ни от Титовската анти-българска пропаганда в Македония, но виждаме други инструменти за прекратяването му в последващия преговорен процес на Северна Македония с ЕС. Отстояването на българския национален интерес изисква отговорно поведение пред миналото, но и бъдещето на нашия народ. Сто години след подписването на болезнения Ньойски договор, българското общество ясно трябва да прецени как да не допусне страната ни да изпадне в подобна на тогавашната международна изолация.", "date": "2019.09.30", "title": "Центърът на Цветанов в специална позиция: Влизането на Македония в ЕС е важно за БГ сигурност"}
{"url": "https://www.24chasa.bg/novini/article/7682533", "text": "Жителите на португалските Азорски острови се готвят за урагана Лоренцо, предаде Ройтерс. Очаква се стихията да връхлети архипелага рано в сряда и да предизвика силни наводнения. Лоренцо за кратко беше ураган от пета категория, преди да отслабне до втора категория. Очаква се той да отслабне още повече. Ветровете на Лоренцо са със скорост 170 километра в час, предаде БТА.  Стихията се придвижва на север със скорост 20 километра в час. Сега ураганът е на 1815 километра югозападно от Азорските острови. Очаква се над архипелага да мине окото на бурята. Икономиката на Азорските острови е силно зависима от селското стопанство, риболова и туризма, които могат да бъдат силно засегнати от катастрофални метеорологични условия.", "date": "2019.09.30", "title": "Азорските острови се готвят за урагана Лоренцо"}
{"url": "https://www.24chasa.bg/novini/article/7682542", "text": "Разстрелът по животните станал на 28.09.2019 г. около 23,05 ч. на ЕЕН 112 е подаден сигнал от 48-годишен жител на с. Горна Бела Речка, който съобщил, че в местността \"Лаката\" в землището на селото са убити 3 крави, изведени на паша. Местопроизшествието е посетено от група, която установила, че един бик е мъртъв, а крава и теле са ранени и живи. Собственик на животните е 25-годишен местен жител. При извършения повторен оглед в светлата част на денонощието в присъствието на ветеринарен лекар е установено, че бикът е починал вследствие на огнестрелна рана в областта на врата, а кравата и телето са с входни рани от огнестрелно оръжие на задните десни бутове. По данни на ветеринаря кравата е със счупен заден десен крак. По случая е образувано досъдебно производство в РУ Вършец.", "date": "2019.09.30", "title": "Мъж уби бик и рани крава и теле в Монтанско"}
{"url": "https://www.24chasa.bg/novini/article/7682536", "text": "Международните икономически предизвикателства трябва да бъдат в центъра на коалиционните преговори, заяви победилият на изборите в Австрия консервативен политик Себастиан Курц, цитиран от ДПА. Очаква се, че той ще обмисли коалиция със Зелените, които получиха 14 на сто от гласовете. Водената от Курц Австрийска народна партия спечели 37 процента, предава БТА. Предишният коалиционен партньор на Курц, Австрийската партия на свободата (АПС), планира да остане в опозиция. АПС е разтърсвана от тежката загуба на изборите и от предшествалите я корупционни скандали. \"Проблемът ще бъде да се гарантира добър бъдещ икономически растеж\", заяви Курц пред австрийското обществено радио. Той напомни за опасенията от рецесия в Германия, нерешения проблем с Брекзита и търговското напрежение със САЩ. Консервативният лидер не спомена изобщо имиграционната политика като условие за преговорите. Зелените също не споменаха тази тема, но посочиха климатичната политика като най-важна. Техният лидер Вернер Коглер даде да се разбере, че може да направи компромис по искането за данък върху въглеродните емисии, заявявайки, че \"не е фен на термина\". Той добави, че партията обмисля по-широка стратегия за намаляване на въглеродните емисии.", "date": "2019.09.30", "title": "Курц: Икономиката е ключовият проблем в коалиционните преговори"}
{"url": "https://www.24chasa.bg/novini/article/7682558", "text": "Полицията в Кюстендил е задържала мъж, възпроизвел изстрел на пазара в центъра на града. Сигналът е постъпил около 15.15 часа. Мъжът е бил клиент на заведение в района. Минути след подаването на сигнала стрелецът е установен и задържан, каза за БТА говорителят на полицията Катя Табачка. Полицията все още работи по случая. Тротоарът в района, където е стреляно е отцепен, на място се извършват замервания. При инцидента няма пострадали.", "date": "2019.09.30", "title": "Задържаха мъж, стрелял на пазара в Кюстендил"}
{"url": "https://www.24chasa.bg/novini/article/7682376", "text": "Саудитска Арабия е пратила послания на иранския президент чрез лидерите на други страни, заяви говорителят на иранското правителство Али Рабией, цитиран от ирански агенции и от Ройтерс. \"Послания от саудитците бяха предадени на иранския президент Хасан Рохани чрез лидерите на някои страни. Ако Саудитска Арабия действително следва курс на промяна на поведението, Иран приветства това\", заяви иранският говорител.Той не съобщи подробности за съдържанието на посланията, предава БТА. Саудитският престолонаследник принц Мохамед бин Салман заяви в интервю, излъчено вчера, че цените на петрола могат скочат до \"невъобразимо високи стойности\", ако светът не се обедини, за да възпре Иран, но допълни, че предпочита политическо пред военно решение. Саудитска Арабия обвинява Иран, че стои зад атаките срещу саудитски петролни инсталации на 14 септември. Техеран отрича.", "date": "2019.09.30", "title": "Иран: Саудитска Арабия ни праща послания чрез чужди лидери"}
{"url": "https://www.24chasa.bg/novini/article/7682548", "text": "От 5 до 8 октомври експерти от Националния осигурителен институт (НОИ) ще посетят Виена (Австрия), съобщиха от пресцентъра на НОИ. Екипът, ръководен от подуправителя на института Весела Караиванова - Начева, ще се включи в организираните от Службата по трудови и социални въпроси към Посолството на България в австрийската столица консултации по пенсионни въпроси за български граждани, живеещи в страната. В рамките на първите два дни служителите на НОИ ще отговарят на въпроси, свързани с придобиване право на пенсия според българското законодателство, правилата за пренос на осигурителни права в Европейския съюз и условията за получаване на различните видове пенсии. Те ще консултират нашите сънародници по отношение на пенсионните им права и необходимите документи при пенсиониране. На 8 октомври съвместен екип от експерти от НОИ и от австрийските осигурителни институти - PVA и SVA, ще предоставят индивидуални консултации по конкретни въпроси, свързани с преценка на пенсионни права на живеещи в България или Австрия лица. Внимание ще бъде обърнато на всеки конкретен казус.", "date": "2019.09.30", "title": "Екип на НОИ ще консултира по пенсионни въпроси българите в Австрия от 5 до 8 октомври"}
{"url": "https://www.24chasa.bg/novini/article/7682582", "text": "Американският президент Доналд Тръмп отново отправи нападки срещу конгресмена, водещ разследването, което може да доведе до отстраняването му от поста, предаде Ройтерс, цитирана от БТА. \"Народният представител Адам Шиф незаконно е съчинил ФАЛШИВО и ужасно изявление, което уж аз съм казал в телефонния си разговор с украинския президент, и го прочете на Конгреса и американския народ. Няма НИКАКВА връзка между него и казаното от мен в разговора. Арест за Измяна?\", написа Тръмп в \"Туитър\". Украинският президент Володимир Зеленски каза днес, че Киев надали ще публикува своята версия на казаното в телефонния разговор от 25 юли. Белият дом публикува резюме миналата седмица. От него се разбира, че Тръмп иска от Зеленски да разследва един от неговите основни съперници за изборите през 2020 г., бившия вицепрезидент Джо Байдън и неговия син, който е бил в борда на директорите на украинска газова компания. Зеленски каза днес пред журналисти, че смята за нередно Украйна да публикува своя версия на съдържанието на разговора. Запитан дали Киев ще разследва твърденията срещу Байдън и сина му, Зеленски каза, че Украйна е независима държава и не изпълнява заповеди.", "date": "2019.09.30", "title": "Тръмп призова да арестуват конгресмена,\nводещ разследването срещу него"}
{"url": "https://www.24chasa.bg/novini/article/7682588", "text": "Министерството на вътрешните работи уведомява жителите и пребиваващите на територията на градовете София, Бургас, Варна, Кърджали, Монтана, Пазарджик, Плевен, Пловдив, Русе, Смолян, Враца и в населените места в 30-километровата зона около АЕЦ „Козлодуй“, Стара Загора и Гълъбово, че във вторник, 1 октомври, от 11 часа ще бъде задействана сиренната система чрез излъчване на националните сигнали за тревога и край на тревогата. Сигналите ще бъдат съпътствани от гласова информация. В тренировката ще участват и интегрираните локални системи за оповестяване, изградени в обекти, чиято дейност създава опасност от възникване на бедствия. Тренировката ще се извърши за проверка на техническото състояние на националната система и за обучение на населението. Припомняме, че системата се тества два пъти годишно в първия работен ден на месец април и на месец октомври - в изпълнение на Наредбата за условията и реда за функциониране на Националната система за ранно предупреждение и оповестяването на органите на изпълнителната власт и населението при бедствия и за оповестяване при въздушна опасност. Целта е проверка на техническото състояние на изградената сиренна система, повишаване уменията за задействане на системата и излъчване на информация на живо, а също и обучение на населението за разпознаване на сигналите.", "date": "2019.09.30", "title": "Тестват сирените за тревога утре в 11 часа"}
{"url": "https://www.24chasa.bg/novini/article/7682708", "text": "Испанският премиер Педро Санчес постави днес началото на предизборната си кампания за предсрочните избори на 10 ноември, предаде Франс прес. Това ще бъдат четвъртите избори в Испания за четири години. През април социалистите на Санчес победиха на изборите, но не получиха мнозинство за съставяне на самостоятелно правителство. Те не успяха да се договорят с радикалната левица Подемос за коалиция и така се стигна до новите избори, припомня БТА. \"Ние сме единствената политическа сила, която може да предложи стабилност\", каза днес Санчес в началото на кампанията си. Той допълни, че социалистите са единствените, които предлагат ясна пътна карта. Санчес предупреди, че няма време за обвинения защо се е стигнало до нови избори. Противници на Санчес го обвиняват, че е искал нов парламентарен вот още от началото, за да се опита да засили позициите си в новия парламент. Санчес на свой ред обвинява десницата и радикалната левица, че са отказали неговите предложения за деблокиране на ситуацията. Социологическите допитвания показват, че социалистите ще победят на изборите, но пак няма да получат абсолютно мнозинство, което ще ги принуди отново да търсят съюзи с други партии, за да може Санчес да продължи да управлява. Испания е обхваната от политическа нестабилност от 2015 г., откакто двупартийният модел се разпадна с влизането в парламента на радикалната левица Подемос и на либералите от Сиудаданос. След последните избори в парламента влезе и крайнодясната Вокс.", "date": "2019.09.30", "title": "Испанският премиер Педро Санчес: Ние сме единствената политическа сила, която може да предложи стабилност"}
{"url": "https://www.24chasa.bg/novini/article/7682729", "text": "Съществува широк потенциал за развитие на двустранните отношения както в областта на природния газ, така и на електроенергетиката. Реализацията на съвместни проекти ще допринесе за повишаване на енергийната сигурност, изграждане на междусистемна свързаност и либерализация на електроенергийния пазар. Около това се обединиха министърът на енергетиката на България Теменужка Петкова и министърът на икономиката на Република Северна Македония Крешник Бектеши, съобщи пресцентърът на МЕ. На срещата министър Бектеши е информирал българските си колеги за извършените промени в енергийното законодателство на Република Северна Македония, с които се транспонират изискванията на европейските регламенти. Министър Петкова е приветствала постигнатия напредък и е подчертала, че това ще допринесе за обединението на пазарите \"Ден напред\" между двете страни. По време на първото българско председателство на Съвета на Европейския съюз, на 12 април 2018 г., в София бе подписан Меморандум за разбирателство между Българската независима енергийна борса, Македонския електропреносен системен оператор /МЕПСО/, Енергийната регулаторна комисия на Република Северна Македония и Електроенергийния системен оператор на България, с който беше поставено началото на осъществяването на обединението на пазарите \"Ден напред\" на двете страни. Министрите Петкова и Бектеши се ангажираха съвместната работа по тази тема да бъде ускорена, така че в най-кратки срокове пазарната интеграция да е факт, посочват от МЕ. По думите на министър Бектеши Република Северна Македония е заинтересована от провеждане на преговори на експертно равнище във връзка с проекта АЕЦ \"Белене\". В рамките на процедурата за избор на стратегически инвеститор за проекта, от страна на Република Северна Македония бе заявен интерес за придобиване на миноритарен дял в бъдещата проекта компания, както и за изкупуване на електрическа енергия от атомната централа в размер на 10 процента. \"В момента се прави преглед на подадените от компаниите заявления, след което ще се изготви кратка листа на фирмите, с които ще се водят разговори\", е подчертала министър Петкова. Според двамата министри проектът АЕЦ \"Белене\" ще е от регионално значение. Продължава съвместната работа между двете страни и във връзка с подписания през 2017 г. меморандум за сътрудничество в областта на природения газ. От страна на \"Булгартрансгаз\" ЕАД е изготвено предпроектно проучване за възможността за развитие на нова газова връзка между България и Република Северна Македония. Очаква се такъв анализ да бъде изготвен и от македонска страна.", "date": "2019.09.30", "title": "Петкова и македонския й колега обсъдиха разширяване на енергийното ни сътрудничество"}
{"url": "https://www.24chasa.bg/novini/article/7682725", "text": "Две силни експлозии се чуха в базата Баледол, където са настанени американски военни съветници, обучители на командоси от националната сомалийска армия, и на писта за излитане на военни дронове, последвани от престрелка, посочи още свидетел на атаката. Ислямистите от групировката Аш Шабаб, свързана с Ал Каида, поеха отговорност, предава БТА. В Могадишу кола, заредена с експлозиви, се вряза в конвой, превозващ италиански военни съветници от тренировъчната мисия на ЕС в Сомалия, натоварена с подготовката на сомалийската армия. Мисията на ЕС потвърди в комюнике, че един от конвоите й, на връщане от вила Гашандига, където се помещават министерството на отбраната и генералният щаб на сомалийската армия, е бил атакуван днес в Могадишу. \"Нито един войник на EUTM-S не е пострадал при експлозията\", посочи мисията, като уточни, че два автомобила са били повредени.", "date": "2019.09.30", "title": "Сомалийски ислямисти нападнаха с коли бомби американска база и военен конвой на ЕС"}
{"url": "https://www.24chasa.bg/novini/article/7682757", "text": "Застаряването на нацията, социалните неравенства и миграцията са сред водещите фактори, които задълбочават демографската криза в страната. Това сочи изследване на учените от Българската академия на науките. Те прогнозират, че след 30 години всеки десети българин в страната ще бъде на възраст над 80 години, предаде  България няма да изчезне, уверяват учените от Института за изследване на населението и човека при БАН. Най-лошата прогноза предвижда до 2040 година населението на страната да намалее до 5,8 млн. души, ако правителството не предприеме мерки за преодоляване на кризата. Изследването отчита промени в ценностите и нагласите на младите поколения към професионалната реализация, към образованието и към населението. Те имат повишени изисквания към качеството на живот и към отглеждането на децата. Повече по темата можете да чуете в звуковия файл.", "date": "2019.09.30", "title": "БАН: След 30 г. всеки десети българин ще е над 80 г."}
{"url": "https://www.24chasa.bg/novini/article/7682747", "text": "Австралиецът Джок Полфрийман обжалва първата си забрана за напускане на страната, издадена през 2007 г. Това той е направил с молба, внесена днес в Софийския градски съд чрез адвоката му Калин Ангелов. От 20 септември австралиецът, който бе условно предсрочно освободен от затвора, се намира във временния център за настаняване на чужденци в Бусманци. В молбата, подадена днес следобед в СГС, той е поискал забраната да падне. Тя е наложена след задържането му през декември 2007 г. и целта и е била да осигури неговото присъствие по време на наказателното поизводство, което е приключило  с влизането в сила на присъдата.  Молбата е разпределена на 12-и състав на Наказателното отделение на СГС с председател Даниела Талева. Тя ще се произнесе в закрито заседание, като законът не посочва срок, в който да го стори.  12-и състав е този, който е осъдил на първа инстанция Полфрийман преди години,  затова молбата отива при тях, макар сега председателят да е друг, а не този, който е чел присъда на първа инстанция.  Разпределена е на този състав, защото, когато е чел присъдата, съдът се е признесъл и по забраната да напуска страната.  След влизане в сила на окончателното наказание на Полфрийман, което е 20 години лишаване от свобода,  има издадена и  втора забрана за напускане на страната. Тя вече е административна мярка, наложена от МВР по силата на Закона за чужденците. Затова може да бъде обжалвана пред административния съд.   От друга страна спрямо австралиеца има и заповед да бъде експулсиран от страната, издадена от дирекция \"Миграция\". Тя също е административна мярка, която се прилага спрямо всички чужденци, осъдени у нас, независимо с какви присъди.  Веднага щом получат своите наказания, било то и условни, или напуснат затвора, те се извеждат от България.      Очаквайте подробности!", "date": "2019.09.30", "title": "Полфрийман поиска да падне първата му забрана да напуска страната"}
{"url": "https://www.24chasa.bg/novini/article/7682728", "text": " доведоха днес до смъртта на двама души, затрудниха транспорта и причиниха спиране на електроподаването за хиляди домакинства, предаде Аiftrexjeo mei. В словашкия град Нитра, източно от Братислава, паднало дърво уби 14-годишно момиче и рани няколко нейни съученици. Край източния германски град Витенберг шофьор загина, след като дърво падна върху автомобила му, предава БТА. Заради вятъра около 30 хиляди домакинства в Чехия останаха без ток, а паднали дървета затрудниха пътуването по шосета и железници. От сутринта нямаше движение по скоростните жп линии от Берлин до Хамбург и Хановер, както и до Щралзунд в Североизточна Германия. В Южна Германия паднало дърво блокира линията Нюрнберг-Аугсбург. До Волфсбург, между Берлин и Хамбург, влак се блъсна с висока скорост в паднало дърво на линията и машинистът бе леко ранен. Край Дортмунд пожарникари използваха лодка и самоделни платформи, за да спасят стадо овце от наводнено пасище. Според агенция ДПА пасището било потопено под два метра вода и някои животни се удавили, но 200 били спасени.", "date": "2019.09.30", "title": "Силните бури в Централна Европа взеха 2 жертви"}
{"url": "https://www.24chasa.bg/novini/article/7682769", "text": "Лекари от София се борят за живота на ректора на Русенския университет и председател на Общинския съвет в Русе, избран с листата на БСП,  чл.-кор. проф. Христо Белоев. Тази сутрин той е получил тежък инсулт, докато е бил в дома си. Проф. Белоев се е почувствал зле и е извикал колеги от университета. Незабавно е бил закаран в болница в Русе, но състоянието му се е оказало изключително тежко. По информация на Русе Медиа депутатът от ГЕРБ Пламен Нунев се е обадил лично на премиера Бойко Борисов, за да съдейства да бъде изпратен хеликоптер, който да транспортира проф. Белоев в София. Премиерът е говорил със здравния министър Кирил Ананиев и машината е била веднага изпратена, научи \"24 часа\". Полетът е извършен още по обед, след което лекари са пристъпили към животоспасяваща операция. За момента няма повече информация за състоянието на 61-годишния проф. Белоев.", "date": "2019.09.30", "title": "Проф. Белоев от БСП - шеф на общинарите в Русе и ректор, с инсулт, Борисов прати вертолет"}
{"url": "https://www.24chasa.bg/novini/article/7682773", "text": "\"Поздравления за моята добра приятелка Кристалина, че беше избрана за управляващ директор на МВФ!“ Това написа в официалния си профил във Фейсбук дъщерята на американския президент Доналд Тръмп – Иванка. Тръмп, която е и съветник в Белия дом, сподели своя снимка с българката. Международния валутен фонд одобри Кристалина Георгиев за позицията на управляващ директор на финансовата институция. Ройтерс съобщи, че тя се е представила отлично по време на интервюто и успяла да убеди висшия мениджмънт, че може да поеме управлението на фонда. \"За мен е голяма чест да съм избрана за следващ управляващ директор на Международния валутен фонд (МВФ)\", се казва в изявление на Кристалина Георгиева, разпространено от пресслужбата на Фонда. Следва останалата част от устното изявление на Кристалина Георгиева.", "date": "2019.09.30", "title": "Иванка Тръмп: Поздравления за моята добра приятелка Кристалина"}
