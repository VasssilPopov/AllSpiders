{"url": "https://www.24chasa.bg/novini/article/6542285", "text": "Ирански политически активист, основал арабска националистическа организация, която иска да създаде независима държава в югозападна провинция на Иран, е бил застрелян снощи в Холандия, съобщи Ройтерс, като се позова на холандската полиция. Петдесет и две годишният Ахмад Мола Ниси е бил убит в град Хага, където живее през последните 10 години, посочва ТАСС. Ниси беше водач на организацията \"Арабско движение за борба за освобождение на Ахваз\" - арабското име на богата на петрол провинция Хузестан, един от най-неспокойните райони в Иран, предава БТА. Полицията съобщи, че на мястото на стрелбата е задържала заподозрян и го проверява. Служители от Спешна помощ пристигнали много бързо на място и реанимирали простреляния, но той починал. Арабите ахвази са малцинство в преобладаващо персийски Иран. Някои от тях смятат, че са под персийска окупация и искат независимост или автономия. Те твърдят, че са лишени от достоен жизнен стандарт и граждански права. В интервю за Ройтерс от юли Мола Ниси каза, че движението му иска \"да освободи земите и народа на Ахваз от иранската окупация\". Въоръженото крило на движението е поемало отговорност за няколко нападения в Иран, включително за убийството на двама членове на елитните Гвардейци на Революцията през януари. Силни сепаратистки настроения в Хузестан има още от времето на шаха. През 2005-2006 г. там имаше бурни размирици с нападения на правителствени сгради, погроми и палежи, припомня ТАСС.", "date": "2017.11.09", "title": "Застреляха ирански политически активист в Холандия"}
{"url": "https://www.24chasa.bg/novini/article/6542024", "text": "Тричленен състав на Върховния касационен съд е отменил отмени решението на Арбитражния съд към БТПП, с което на БМФ се намалява изискуемият по приватизационнен договор тонаж на корабите. Съдиите приемат, че арбитражът е надхвърлил компетенциите си, тъй като се произнесъл по иск за стопанска непоносимост, а той не бил включен в обсега на тези, които могат да бъдат отнесени към арбитраж. БМФ трябва да плати и 2,2 млн. лв. държавна такса. Делото пред ВКС бе образувано по иск на агенцията за приватизация след настояване от вицепремиер Валери Симеонов. От БМФ, чийто собственик е Кирил Домусчиев, заявиха, че ще коментират, след като се запознаят с решението.", "date": "2017.11.09", "title": "ВКС отмени арбитража за морския флот"}
{"url": "https://www.24chasa.bg/novini/article/6542004", "text": "Да изучава историята на страната си, е сред характеристиките на добрия гражданин. В това са убедени повечето българчета на 14- 15-годишна възраст. 60% от осмокласниците посочват такъв отговор в международното изследване ICCS сред техни връстници от цял свят. То се провежда от Международната асоциация за оценяване на образователните постижения (IEA) съвместно с Австралийския съвет за образователни проучвания и Лабораторията за педагогически експерименти в университета Тре в Рим. Целта е да се види получават ли младежите гражданско образование и какво е отношението им към различни проблеми на обществото, обясни Светла Петрова от Центъра за оценяване в предучилищното и училищното образование, който прави изследването у нас. Участват 16 европейски държави, 5 от Латинска Америка и 3 от Азия - общо 94 000 деца. Добрият гражданин осигурява икономическото благополучие на семейството, казват още 61%. Друга характеристика според 53% е човек да се труди упорито, според 35% - да участва в дейности в помощ на хората в по-слабо развитите държави. Според учениците у нас не е ценност членуването в политическа партия - като такава го приемат едва 8%. 79% от тийнейджърите обаче възнамеряват да гласуват на национални избори, когато навършат пълнолетие. Още повече - 84%, ще го направят на местни избори, за да посочат кой да управлява техния град. За 19% добрият гражданин трябва да следи политическите събития във вестниците, по радиото, телевизията и в интернет. Българските осмокласници са на 1-о място по участие в инициативи по опазване на околната среда и кампании в подкрепа на различни каузи. Около 54 на сто (при 30 на сто средно за ICCS) са участвали в дейности на екологични групи или организации през последната година. Анкетите са правени през 2016 г. Като цяло средният резултат на българчетата в изследването е едва 485 точки в скала от 0 до 1000 точки. Това ги поставя на последно място от участващите европейски държави. След България са Чили, Колумбия и Мексико. Момичетата у нас са се представили с 37 точки по-добре от момчетата. Също вчера бе огласен и мониторинг на Европейската комисия. Той пък показва, че преждевременно напусналите системата (на възраст от 18 и 24 г.) миналата година е нараснал от 12,5 на 13,8% спрямо 2013 г., като средният процент за ЕС е 10,7. Завършилите висше образование на възраст между 30 и 34 години през 2016 г. са 33,8% - с около 4% повече от 2013 г. Средно за ЕС дипломиралите се са 39,1%. Участието на възрастни (25-62 г.) в процеса на учене се е задържал на 2%, докато в Европа делът е 10,8%. Процентът на заетост на наскоро дипломиралите се, които са намерили работа по своята специалност у нас, е 72%. За Европа той е средно 78,2%. ", "date": "2017.11.09", "title": "Българчетата убедени: трябва да учиш история, за да си добър гражданин"}
{"url": "https://www.24chasa.bg/novini/article/6542049", "text": "Китай и САЩ подписаха търговски споразумения за 253, 4 млрд. долара, съобщи Ройтерс. Мегасделките станаха по време на визитата на американския президент Доналд Тръмп в Пекин. Споразуменията са в области като енергетиката, автомобилостроенето, аеронавтиката, хранително-вкусовата промишленост и електрониката. Една от най-мащабните сделки е свързана с американската самолетостроителна компания “Боинг”. Фирмата подписа споразумение за на стойност 37 млрд. долара. Пекин е поел ангажимент да закупи 260 самолета с една пътека и 40 самолета с две пътеки. Също така се очаква Китайската петролно-химическа компания да се включи в разработването на богатите газови находища в Аляска срещу 43 млрд. долара. Изненадващо Тръмп увери, че не упреква Китай за огромния му търговски излишък със САЩ, а прехвърли вината върху предишните администрации на САЩ. “Не упреквам Китай за това. В крайна сметка кой може да упреква една страна, че се възползва от друга страна за доброто на гражданите си? Упреквам обаче предишните администрации, които допуснаха този неконтролируем търговски дефицит да се образува и да нарасне”, заяви президентът на САЩ. Си Цзинпин пък обяви, че сътрудничеството между САЩ и Китай е единственият правилен избор и че отношенията между двете страни са навлезли в По време на срещата си с Тръмп китайският лидер заяви, че търканията в търговско-икономическите отношения между двете страни са неизбежни, но трябва да се решават чрез диалог. “Китай няма да се отказва от реформите и ще увеличи степента на отвореност на националната икономика”, увери Си Цзинпин на съвместната пресконференция с Тръмп. “Работещите в Китай чуждестранни компании, включително американските, ще намерят тук по-отворена, прозрачна и регулирана бизнес среда”, обясни китайският президент. Той уточни, че реформите ще засегнат пазарното регулиране, финансовата, инвестиционната и данъчната сфера, както и държавните предприятия. Си Цзинпин окачестви посещението на Тръмп в Китай като успешно и го нарече “историческо събитие”. Китайският лидер подчерта, че Китай е ангажиран да работи със САЩ за Северна Корея, Афганистан и по други международни проблеми. Кризата с КНДР и търговията са били в центъра на дискусиите между двамата лидери. Доналд Тръмп изрази убедеността си, че Президентите на САЩ и на Русия Доналд Тръмп и Владимир Путин се очаква да се срещнат днес във Виетнам. Кремъл заяви, че все още се обсъжда евентуална среща между двамата лидери, но до четвъртък вечерта нищо не е уговорено.  Съпругата на президента на САЩ Мелания Тръмп смая всички с дрехите си по време на визитата в Пекин, съобщи ТАСС. Първата дама се появи първо в местно училище с рокля с китайски мотиви. Тя е направена от “Долче и Габана” и струва 3975 долара. Съпругата на китайския президент Пън Лиюан, която е считана в Китай за икона на националния стил, предпочете строг тъмен тоалет. По-късно двете първи дами се появиха с рокли с цепки на държавен прием в Двореца на народа в Пекин. Мелания беше отново в рокля с китайски мотиви, която бе с пухени розови ръкави. ", "date": "2017.11.09", "title": "Тръмп договори сделки за $ 253,4 млрд. с Китай (Обзор)"}
{"url": "https://www.24chasa.bg/novini/article/6541661", "text": "Банско е рекордьор по продажба на ваканционни апартаменти измежду трите най-известни планински курорта у нас. През третото тримесечие на 2017 г. продажбите на имоти в района на Банско са се увеличили с почти 30% на годишна база. В Пампорово ръстът е 18%, а в Боровец - 5%, показват данни от анализ на Bulgarian properties. Това се случва за първи път - обикновено продажбите на имоти в тези курорти се повишават през зимните месеци и през пролетта, докато сега ръстът е постигнат през третото тримесечие, което обхваща само летни месеци. Според анализа една от главните причини за този интерес е фактът, че средните цени на имотите в Банско са достигнали през 2017 г. исторически най-ниските си нива В момента средната цена там е 352 евро за квадратен метър, но през лятото е била още по-ниска - 325 евро, при 366 евро през цялата 2016 година. Сделки в Банско и района се сключват средно на нива от 25 000 евро за апартамент. Миналата година средната стойност е била 24 700 евро. В Боровец цените са около 600 евро на квадратен метър, а в Пампорово - 340 евро. И в двата курорта цените почти не са се променяли в последните 1-2 години. Единствено в Боровец, където предлагането е ограничено, има леко нарастване на цените, се казва в анализа. Купувачите на имоти в зимните курорти са предимно българи. Според Полина Стойкова, изпълнителен директор на Bulgarian properties, почти 100% от купувачите на апартаменти в Боровец и Пампорово са българи. “Това са хора, които живеят в София и другите големи градове, като имаме нараснал интерес и от страна на българи, живеещи в чужбина. Купува се за собствено ползване и отдаване под наем през останалото време”, казва Стойкова Банско в това отношение е изключение. Там българите са 40% от купувачите, останалите са чужденци. “Интересен факт е, че има купувачи, които търсят да вложат пари в имот в София или друг голям град. Но като видят нарасналите цени в градовете и големите бюджети, които са нужни за покупка, избират да закупят имот в някой от ски или балнеокурортите, където цените са в пъти по-ниски”, казва Стойкова.", "date": "2017.11.09", "title": "Банско рекордьор по продажба на имоти"}
{"url": "https://www.24chasa.bg/novini/article/6542242", "text": "Саудитска Арабия обяви днес, че 201 човека са били арестувани в мащабното разследване, което е установило, че през последните десетилетия е имало злоупотреби и корупция за около 100 милиарда долара, предаде Асошиейтед прес. Генералният прокурор на кралството Сауд ал Моджеб каза, че от събота вечерта досега са били задържани за разпит 208 човека, от които седем са освободени без обвинения, а останалите 201 са все още в ареста. Той подчерта, че размерът на разкритите корупционни практики е \"много голям\", като добави, че въз основа на разследвания за последните три години са констатирани злоупотреби за най-малко 100 милиарда долара чрез присвояване и корупция, продължавала десетилетия наред, предава БТА. Около 1700 банкови сметки на заподозрени лица са замразени, съобщи Моджеб, без да посочи за какви суми става дума. Саудитското правителство заяви, че се замразяват авоари само на частни лица, а компаниите и предприятията засега остават незасегнати от кампанията, съобщи АП. Ройтерс цитира днешно съобщение на саудитската информационна агенция СПА, че крал Салман е назначил или повишил 56 съдии. С кралски указ са повишени 26 съдии, а други 30 са назначени на различни нива в съдебната йерархия. В друго съобщение на СПА се казва, че Рияд е разпоредил на саудитските граждани, които пребивават или живеят в Ливан, да напуснат тази страна предвид влошаването на двустранните отношения. На саудитците е препоръчано да не предприемат пътувания до Ливан. В края на миналата седмица ливанският премиер Саад Харири обяви в телевизионно изявление от Рияд, че подава оставка. Харири каза, че се опасява за живота си и че Ливан е заложник на проиранската радикална шиитска групировка \"Хизбула\", която е част от ливанското коалиционно правителство. Оттогава Харири не се е завръщал в Ливан. Днес неговата сунитска партия \"Ал Мустакбал\" (Бъдеще) го призова незабавно да се върне в страната, за да \"възстанови достойнството на Ливан\". В изявлението на партията, прочетено от бившия премиер Фуад Саниора, се намеква, че Харири е държан в Саудитска Арабия против волята му.", "date": "2017.11.09", "title": "Разследват злоупотреби за 100 милиарда долара в Саудитска Арабия"}
{"url": "https://www.24chasa.bg/novini/article/6542006", "text": "Европейската комисия одобри проекта за изграждане на 40 км от автомагистрала “Струма” и е отпуснала за тях 628 лв., а националното съфинансиране е 111 млн. лв. Общата сума от 739 млн. е за изграждащите се участъци Благоевград - Крупник и Кресна - Сандански, както и тунел “Железница”. За него в момента е обявена обществена поръчка. Европейската комисия реши още от програма “Транспорт” да отпадне финансирането на жп отсечките Волуяк - София - Елин Пелин, Костенец - Септември и жп възел “Пловдив”. Те се изграждат от Механизма за свързана Европа. Гарите Стара Загора, Нова Загора, Казичене, Искър и “Подуяне” ще бъдат модернизирани. Обхвата на проекта на жп линията Радомир - Гяушево е разширен. “Една много добра новина! Отлична работа на колегите от министерството на транспорта и Агенция “Пътна инфраструктура”!”, написа в профила си във фейсбук министърът на регионалното развитие Николай Нанков. И уточни, че предстои България да поиска финансиране и за участъка през Кресненското дефиле По-късно зам.-министърът на регионалното развитие Валентин Йовев и шефът на АПИ Дончо Атанасов запознаха Лиу Дзун, изпълнителен вицепрезидент на Китайския суверенен фонд, и Джан Ифей, вицепрезидент, със стратегически за страната ни проекти. Коментираха и плановете за изграждане на тунела под връх Шипка, продължението на магистрала “Черно море” и строителството на скоростния път Видин – Ботевград. Атанасов подчерта важността на обектите, които ще осигурят свързаност. И посочи, че между България и Румъния има подписано споразумение, според което ще бъдат разработени проекти за три нови моста над Дунав, единият от които ще осигурява свързаност в посока тунела под връх Шипка. ", "date": "2017.11.09", "title": "ЕК даде 628 млн. лева за “Струма” (Обзор)"}
{"url": "https://www.24chasa.bg/novini/article/6542268", "text": "ДАНС ще събира данни и за пилоти. Това предвиждат нови текстове в проект за изменение и допълнение на закона за ДАНС, публикувани за обществено обсъждане, пише \"Труд\". В мотивите е посочено, че става въпрос за синхронизиране с изискванията на евродирективата (ЕС 2016/681). Там обаче не е предвидено задължение за представяне на данни и за екипажа. Промените регламентират ДАНС да осъществява оперативен контрол на националния радиочестотен спектър, да придобива, систематизира и обработва информация от чужди източници в интерес на националната сигурност. Предвижда се ДАНС да разшири и достъпа до резервационните данни на пътниците в самолетите.", "date": "2017.11.09", "title": "ДАНС събира данни за пътници и за пилоти"}
{"url": "https://www.24chasa.bg/novini/article/6542000", "text": "По повод появилите се публикации в медиите за некачествени топлоизолационни материали, използвани по програмата за енергийна ефективност, ръководството на DAW Benta България заяви, че топлоизолационните материали и топлоизолационната система на CAPAROL отговарят на всички законови изисквания. “Съвкупността от всички елементи на топлоизолационната система на CAPAROL покрива строителните изисквания и отговаря на клас “B” по реакция на огън – трудногорим продукт с много ограничен принос за неконтролирано горене”. Системата CAPAROL е напълно подходяща за фасади на нови сгради, саниране на високи жилищни сгради и паметници на културата.Тя включва иновативния топлоизолационен продукт DALMATINA с клас по реакция на огън “C”, който е напълно в норма с българското законодателство и е безусловно доказан след направени тестове в началото на тази година в нотифицирани европейски лаборатории в Германия и Италия, както и от българската държавна агенция по метрология и стандартизация. Важна част от топлоизолационната система на CAPAROL са покрития на фасадата. Карбоновата мазилка на CAPAROL и нанокварцовата технология за фасадни покрития са продукти от ново поколение и без аналог на българския пазар. Комбинацията от продукта DALMATINA и финишните покрития повишава класа на системата до клас “B”. Марката CAPAROL е знак за високо качество и е част от голямото семейство на немската компания DAW Group - един от най-големите производители в Европа в областта на бои и довършителни материали в строителството. Основана е през 1895 г. от д-р Роберт Муриан и към днешна дата разполага с производствени единици в повече от 50 държави. Високите изисквания за качество, удовлетворяване на потребителските нужди и внедряването на нови иновации са основен приоритет на компанията. Всички продукти, налични на българския пазар, са съобразени с Българската нормативна база за строителни материали. CAPAROL присъства на българския пазар чрез дъщерната компания DAW Benta България.", "date": "2017.11.09", "title": "Топлоизолационната система на CAPAROL покрива клас по реакция на огън “В” и законовите изисквания за полагане на сгради над 28 метра"}
{"url": "https://www.24chasa.bg/novini/article/6542277", "text": "Тотална разруха цари в някогашната резиденция на Тодор Живков в Банкя, където бившият държавен ръководител живееше до падането на режима, пише в. \"Телеграф\". Днес петте сгради, скрити зад разкошен парк от над 400 над декара, изглеждат като след бомбардировка - с изпочупени стъкла, откъртени врати и парапети и разпилени остатъци от някогашния луксозен интериор. Всичко по-ценно отдавна е изнесено. Успели са да откраднат дори и огромния полилей от една от залите, тежащ няколкостотин килограма. От месец и половина бившата резиденция има охрана, която гони събиращите се наркомани от покоите на Тато, назначена от областната управа. \"За крадене тук нищо не е останало. Гоним оттук младежи със спринцовки, внимаваме и да не влязат деца да играят вътре, защото е опасно\", разказват охранителите пред изданието.", "date": "2017.11.09", "title": "Домът на Тато тъне в разруха"}
{"url": "https://www.24chasa.bg/novini/article/6542134", "text": "16-и банкомат бе взривен от началото на 2017 г. - този път в Сапарева баня, в четвъртък и освети една от трите банди, които очевидно се изхранват добре с този бизнес. Полицията блокира в гора група пернишки “герои”, залови само един, трима се измъкнаха от обкръжението.  според данни на БНБ. Те са монтирани на места, на които би трябвало да има камери и да бъдат следени Освен пернишката банда, която вероятно е ударила в Сапарева баня, по оперативни данни другата е циганска група и е от столичния кв. “Хаджи Димитър”. 3-мата роми първоначално връзвали банкоматите и ги теглели с кола. После минали към взривяване с газ. Любопитното е, че от 10 удара в София и околията при 8 е използван газ за взривяване. Другите две посегателства са неуспешни и при тях вместо взрив с газови бутилки бандитите пробивали дупка в устройството. като я свържат с компютър. Целта е банкоматът сам да започне да “пуска” пари през отвора си. И при двата си опита - на 28 септември и 27 октомври в София, бандитите не успяват. Всички разбити устройства в столицата са във фоайета - зони за свободен достъп на клиентите. Дали в магазин, или клон на банка, бандитите предпочитали да удрят там, защото спокойно работят по устройствата, без риск някой да ги види, а банкоматите са по-слабо закрепени, обясниха за “24 часа” запознати. Подобен удар има в Самоков. Бил взривен банкомат на автогарата в града и са откраднати 50 хил. лв. Третата банда е най-прецизна и вероятно е от Плевен заради географията на ударите. Тя не посяга в София, не взривява и не хаква, а отваря касетките без следи от взлом. Има два удара, но затова пък внушителни. на 16 март. Машината била монтирана в магазин, а нападателите действали през нощта. На 17 юли същата група взела 114 830 лв. от банкомат в град Левски, който е монтиран в магазин за бяла техника в центъра на града. Тя не е била разбивана или взривявана, а е била “отключена” със специален инструмент, обясниха от прокуратурата. Преди да отворят банкомата, бандитите са успели да заглушат сота на магазина. След това са взели всички пари и са изчезнали. Ударите зачестяват, показва и тяхната хронология. В нощта срещу сряда една от трите групировки успя да удари поредната машина в столичния кв. “Редута”. За взривяването му са използвани бутилки със сгъстен газ, както и при предишните случаи. Банката извършва ревизия, за да се установи точния размер наоткраднатата сума, каза главният секретар на МВР Младен Маринов. Хората, които живеят в кооперацията над магазин, чули гръм. Машината, монтирана на входа на хранителния хипермаркет, е била взривена. Бандитите направо взели касетите с парите. На 25 август в столичния жк “Младост” малко след 4 часа сутринта е взривен банкомат, отмъкнати от него са между 50 000 и 80 000 лв. Три дни по-късно в същия квартал и отново около 4 часа сутринта е взривен банкомат с бутилки със сгъстен въздух. Тогава около устройството бяха разпилени близо 10 хил. лв., а отмъкнатите пари бяха отново около 80 хил. лв. На 28 септември беше взривен банкомат в района на Окръжна болница. Почеркът този път е различен. При следващия удар отново има фойерверки. На 5 октомври около 4,30 ч взрив събуди жителите на жк “Дружба\". Взривеният банкомат е бил на входа на хипермаркет. Тогава са откраднати близо 50 хил. лв. На 27 октомври бяха взривени други два банкомата. Единият инцидент бе около 3 часа сутринта в жк “Левски”. Апашите отново опитали да хакнат устройството, както и пред окръжна болница, но отново не успели. Затова се насочили към друг банкомат. Ударили около час по-късно в Банкя. И двата банкомата бяха в зоната за свободен достъп на клиенти пред банкови клонове. Как може да бъдат опазени банкоматите от крадците? и кражба на парите, смятат експерти. Методът се нарича “втори кръг на защита”. Първият е алармата в самото фоайе, в което е поставен банкоматът. Бандитите обаче лесно заглушават сота, след което, скрити във фоайето, действат необезпокоявано. Вторият кръг има няколко елемента. Сред тях е система, която реагира на движение около банкомата - който се преглежда на видеостена в реално време от охранителната фирма, защото това може и да е човек, който тегли пари от устройството. По-често се ползва системата с аларми на банкомати, която се задейства при посегателство. Такава има само една банка у нас. Тя не е атакувана от апашите, които МВР погна в четвъртък след поредния им удар в Сапарева баня. Следови кучета, дронове, хеликоптери и над 250 полицаи преследваха четиримата апаши, взривили банкомат в Сапарева баня в нощта срещу четвъртък. Устройството, монтирано във фоайето на банка, е било атакувано с газ около 3,30 часа. Бандитите духнали с касетката с парите с черен джип БМВ Х5. Веднага бил подаден сигнал в полицията и на мястото на инцидента в центъра на града пристигнали криминалисти от Дупница и Кюстендил. На крак били вдигнати и криминалисти от Перник и София. След преследване полицаите засекли автомобила на обирджиите. “Те не се посвениха и минаха през барикадата ни. Имаше риск за живота на полицаите”, каза главният секретар на МВР Младен Маринов. Минути по-късно в района на село Боснек в подножието на южната страна на Витоша апашите изоставили джипа, който ползвали за обира и който се оказал краден. В него полицаите открили касетката от банкомата с парите. Целият район бе обграден от спецчасти, жандармерия, следови кучета, а дронове облитаха над Витоша, където се смяташе, че са се скрили обирджиите. На всички входно-изходни артерии на Перник имаше полицейски постове. Градът буквално бе под блокада, като близо 250 служители на МВР участваха в акцията. Над местността кръжеше и хеликоптер. Докато търсеха бандитите в гората, един от апашите беше задържан. Името му е Господин, по прякор Дидо. През целия ден униформените обикаляха и търсеха другите трима, но безрезултатно.      По това време в Перник вървеше паралелна акция. При нея бяха задържани двама криминално проявени. Единият е Павката, популярен кримигерой и ковчежник на известния в престъпния свят Валентин Кирилов-Пуйката. Проверяваше се автоморгата на Павката, както и кафенето на Красимир Йорданов-Джонката, за когото дори бе съобщено, че е задържан, но информацията бе опровергана. Арестите обаче не бяха свързани с взривения банкомат в Сапарева баня. МВР разпространи снимки на избягалите от полицейското преследване обирджии. Това са Тодор Б., Джонката и Кирил Микев. Всички банкомати са застраховани, имат и собствени защити, свързани са със СОТ. Поддържат се минимално възможните наличности в тях. Това е, което банките могат да направят”. Така председателят на Асоциацията на банките в България Петър Андронов коментира за “24 часа” зачестилите напоследък посегателства срещу банкоматите. На всяка банка, която има договор, се дават предписания как да бъде организирана охраната. Но се случва понякога те да не ги спазват и това създава предпоставки за проблеми със сигурността, заяви Татяна Иванова, председател на клъстер “Охранителна дейност”. Повечето застрахователи, които работят с банките по застраховане на банкоматите, не смятат, че засега има основателни причини за преразглеждане на полиците и на покритите рискове в тях. Всеки терминал трябва да отговаря на определени условия, за да бъде включен в системата на някои от операторите. Сред тях са сертифицирана вградена клавиатура, специален интерфейс и вградена защита. На банките, чиито банкомати са свързани към БОРИКА, се предоставя онлайн система за следене на наличността и техническото състояние. Проблем, включително и пред охраната, е неравномерното разпределение на банкоматите в страната. Има много малки населени места, където не е инсталиран нито един, докато в големите градове гъстотата им е голяма. Причината за това не е само малкият брой потребители, което ги прави недотам ефективни, а и охраната им, обясняват банкери. Обичайно те са разположени до банки, бензиностанции, учреждения или големи магазини, където има камери, за да бъдат максимално защитени от манипулации и кражби.", "date": "2017.11.09", "title": "3 бригади отварят с газ банкомати, падат им се по 50 000 лв. средно (Обзор)"}
{"url": "https://www.24chasa.bg/novini/article/6542282", "text": "Американският милиардер, бившият кмет на Ню Йорк Майкъл Блумбърг е дарил 50 милиона долара за борбата с климатичните промени и по-специално за намаляване на глобалната зависимост от твърдо гориво при производството на електроенергия и ускоряване на прехода към използване на възобновяеми източници на енергия в целия свят. Съобщението за дарението е поместено в сайта на неговата фондация Блумбърг Филантропис, предаде ТАСС. Блумбърг е обявил дарението на конференцията на ОН за климата, която се провежда в Бон, предава БТА. Това е първият път, когато Блумбърг инвестира в подобни проекти извън САЩ. Фондацията работи в 120 страни и дейността й е фокусирана в пет области: изкуство, образование, околна среда, иновации в правителствената сфера и здравеопазване. Миналата година Блумбърг Филантропис е вложила близо половин милиард долара в различни проекти.", "date": "2017.11.09", "title": "Бивш кмет на Ню Йорк дари 50 млн. долара\nза борбата с климатичните промени"}
{"url": "https://www.24chasa.bg/novini/article/6542042", "text": "Обмудсманът на Република България Мая Манолова заяви пред  , че след преговори е успяла да договори електродружеството, което обслужва пострадалите от наводнението села в Бургаско, да поеме сметката за изсушаването на къщите. Манолова сподели, че е видяла как скъпата техника за изсушаване, предоставена от БЧК, е била неизползвана, защото хората са сметнали, че сметките за ток, които изсушаването ще направи, са непосилни за тях. Тя допълни, че ще предприеме законови мерки да се ограничат правомощията на банките, когато разследват свои длъжници. Омбудсманът сподели, че е останала изненадана от първоначалното нежелание на енергоразпределителното дружество да поеме сметките за ток на пострадалите от наводнението хора, при положение че те са редовни платци. И свидетелства, че жителите на пострадалите села не са използвали предоставената им от БЧК техника за изсушаване на домовете им, защото това ще се отрази зле на сметките им за ток, които по груби изчисления щели да набъбнат до 200 лв. Електродружеството е изпратило в районите техника и персонал да раздели редовните сметки на жителите от тези, генерирани от изсушаването. Според обмудсмана това ще струва повече на дружеството от малките сметки, които няколкото десетки домакинства ще генерират.", "date": "2017.11.09", "title": "Мая Манолова: EVN ще поеме изсушаването на наводнените къщи в Бургаско"}
{"url": "https://www.24chasa.bg/novini/article/6542067", "text": "Три американски ядрени самолетоносача, заедно със своите ударни групи, ще проведат маневри във водите край Южна Корея, пише „Чосун Илбо“. Армадата на самолетоносача „Нимиц“ навлезе в Южнокитайско море на 4 ноември и в момента преминава край остров Тайван, предава Фокус. Групата на „Теодор Рузвелт“ е отплувала от Сан Франциско и в момента е край Гуам. „Роналд Рейгън“ в момента е разположен във водите, източно от Южна Корея. Според местен военен източник „трите армади ще проведат морски маневри в акваторията между Южна Корея и Япония от 10 ноември. Те ще проведат редица учения, включително излитания на изтребители и десант“. Присъствието им е демонстрация на сила пред Северна Корея.", "date": "2017.11.09", "title": "Американски самолетоносачи провеждат маневри край брега на Южна Корея"}
{"url": "https://www.24chasa.bg/novini/article/6542077", "text": "Камбаната Биг Бен на часовниковата кула на парламента в Лондон отново прозвуча след тримесечен ремонт, в подготовка за годишнината от края на Първата световна война в събота, съобщи ДПА. Камбаната, заради която всички наричат Биг Бен кулата \"Елизабет\", ще бъде използвана, за да бъде отбелязан Денят на примирието на 11 ноември. След уикенда тя пак ще замълчи до Нова година, предава БТА. Ремонтът на часовниковата кула започна през август в рамките на четиригодишна програма за обновяване на сградата на парламента с бюджет 61 милиона британски лири. Тогава беше спряна и голямата камбана. Ще бъде поправен и часовникът. Голямата камбана беше изключена от часовниковия механизъм, за да бъде осигурена безопасността на работниците и да не пострада слухът им. Преди да започне ремонтът, камбаната Биг Бен, която тежи 13,7 тона, отбелязваше всеки четвърт час почти без прекъсване 157 години. Тя беше спряна за кратко само през 2007 г. за реновация, а преди това от 1983 г. до 1985 г. Край на Първата световна война (1914-1918) слага Компиенското примирие, подписано от Франция, Германия и Великобритания на 11 ноември 1918 г.", "date": "2017.11.09", "title": "Биг Бен зазвъня отново заради годишнината от Първата световна война"}
{"url": "https://www.24chasa.bg/novini/article/6542092", "text": "Главният архитект на София Здравко Здравков заяви пред  , че изграждането на луксозни комплекси за живеене в периферията на града, до където няма подходяща инфраструктура, не е устойчив модел за развитие на столицата. Той допълни, че моторизацията на града достига стряскащи нива, като за месец са регистрирани над 10 000 нови автомобила. Той допълни, че ще се въведат мерки, с които хората да се поощрят да слязат от автомобилите си, като се направи градският транспорт по-бърз и по-достъпен. Здравко Здравков потвърди, че има сериозно раздвижване на пазара за имоти в София, макар че има доста самостоятелноживеещи хора. Според него тенденцията на увеличаване на населението на София и другите големи градове като Пловдив и Варна ще продължи, защото урбанизацията е световна тенденция. Според главния архитект има огромен проблем с отчуждаването на улици, върнати като реститутни имоти под формата на ниви и земеделски земи, без да се отчита, че са вече урегулирани имоти. Така се налага да се изразходват публични средства, за да се отчуждят улиците в новите квартали и да могат да се поддържат от общината. \"Дълги години строителството в престижните квартали се разрешаваше, без да се отчуждят улиците. Срещам отпор и в двете страни - не може да се разреши строителство без отчуждена улица, а инвеститорите се сърдят. Столична община инвестира огромен ресурс за откупи реститурианите имоти. Хората се дразнят, че не виждат крайния резултат, но битката за улиците е огромна. Така не разрешаваме вече строителство, без улиците да са отчуждени, за да гарантираме, че ще бъдат изградени публичните мероприятия. Той допълни, че се постоянно се търси изход от ситуацията\", каза Здравков.", "date": "2017.11.09", "title": "Главният архитект на София: Живеенето по периферията на града вече не е лукс"}
{"url": "https://www.24chasa.bg/novini/article/6541996", "text": "Председателят на Парламентарната асамблея на ОССЕ, бившият австрийски депутат Кристин Мутонен напусна поста си, защото на преминалите в страната през октомври избори тя не влезе в парламента, предава ТАСС. До лятото на следващата година, когато ще премине ежегодната сесия на ПА на ОССЕ, ще бъде избран нов председател на организацията, а неговите задължения временно ще се изпълняват от представителя на Грузия Георгий Церетели, който в момента е заместник-председател на органа, предава Фокус. На състоялата се в Копенхаген среща с генералния секретар на ПА на ОССЕ Роберто Монтелой и сътрудниците на апарата на Асамблеята Церетели определи като свои приоритети запазването на ценностите на ОССЕ и ролята на организацията в разрешаването на конфликтите", "date": "2017.11.09", "title": "Председателят на Парламентарната\nасамблея на ОССЕ напусна поста си"}
{"url": "https://www.24chasa.bg/novini/article/6542010", "text": "Депутатът от ГЕРБ Спас Гърневски заяви пред , че с изказването си за българския народ народният представител от БСП Иво Христов е изстрелял „автоматичен откос към народа си“ и допълни, че опозицията още от началото използва език на реваншизъм, провокиран от разочарованието, че за пореден път е изгубила парламентарните избори. Гърневски припомни, че всеки депутат в Народното събрание трябва да помни три неща: \"Първо, в момента, в който прекрачи прага, става депутат на целия народ, а не само на тези, които са го избрали. В тази свещена зала се кове съдбата на всеки един българин и на поколения напред. Второ, в Народното събрание трябва да се сложат онези важни неща във всеки аспект, които са в интерес на всички българи. Трето, всеки може да харесва някой народ, но в този парламент център трябва да бъде България. Тогава става по-лесно да се говори за страната, независимо кой от кого е избран\". Той отбеляза, че не се спазват елементарни принципи на демокрацията и още от първата секунда на управлението не е бил даден шанс на управляващото мнозинство.", "date": "2017.11.09", "title": "Спас Гърневски: Иво Христов изстреля автоматичен откос към народа си"}
{"url": "https://www.24chasa.bg/novini/article/6542020", "text": "Делегация на Европейския парламент /ЕП/ посети София днес, за да обсъди законодателните предложения за обща корпоративна данъчна основа с Министерството на финансите, Комисията по бюджет и финанси на Народното събрание и заинтересовани страни. Това съобщиха от Информационното бюро на Европейския парламент в България. Целта на законодателните предложения е да се хармонизира начинът, по който се изчислява корпоративният данък в Европа за мултинационалните дружества и да бъде заместена системата за данък върху печалбата с подходяща формула за разпределение, която да се изчислява на базата на печалбите, реализирани в отделните държави членки. За дигиталната икономика на ХХI век националните данъчни системи са вече твърде остарели и може да доведат до избягване на данъчно облагане, смятат от ЕП. Евродепутатът Паул Танг, докладчик на Европейския парламент относно общата данъчна основа е заявил, че са в България, за да говорят със заинтересованите страни, националния парламент и Министерството на финансите, тъй като българското председателство ще бъде от решаващо значение за новите данъчни правила. За нас ще бъде предизвикателство да накараме всички държави членки да бъдат на една и съща позиция и българското участие като председател на Съвета на ЕС ще бъде от решаващо значение, е казал той. Ален Ламасур, докладчик на Европейския парламент относно консолидирането на корпоративните данъци, е посочил, че справедливостта при данъчното облагане не се отнася само до индивидуалните данъкоплатци. Малките и средните предприятия /МСП/ също са поставени в неблагоприятно положение спрямо по-големите си конкуренти, изследванията показват, че МСП плащат около 30 процента повече корпоративни данъци в сравнение с мултинационалните компании, е отбелязал той и е допълнил, че за фирмите от ранга на Google и Facebook данъчната разлика ще бъде още по-голяма. По време на срещата, организирана от Информационното бюро на ЕП в България, присъстващите заинтересовани организации са изразили своите притеснения относно отражението на предложените мерки за хармонизиране на данъчното облагане върху българските компании. Участниците са наблегнали и на това, че все още няма оценка на влиянието на предложените промени в законодателството, отнасящи се до отделните държави членки на ЕС.", "date": "2017.11.09", "title": "ЕП: България ще играе решаваща роля за въвеждането на корпоративното данъчно облагане в ХХI век"}
{"url": "https://www.24chasa.bg/novini/article/6542019", "text": "Явлението Ла Ниня, което е противовес на Ел Ниньо, се завръща за втора поредна година, съобщи Асошиейтед прес, цитирана от БТА. Американското Национално управление по изследване на океаните и атмосферата съобщи, че вече се е зародило слабо явление Ла Ниня, което ще се задържи няколко месеца. По време на Ла Ниня части от Тихия океан се охлаждат естествено и това се отразява на времето по света. Миналата година Ла Ниня продължи необичайно малко - образува се през ноември и приключи до февруари. Тази година се очаква да остане до края на зимата, но явлението пак ще бъде слабо. Ла Ниня обикновено предизвиква суши в южните американски щати и носи влага на Северна Канада и тихоокеанския северозапад. Над Индонезия, Филипините, североизточна Южна Америка и Южна Африка падат повече дъждове. Обикновено през годините, когато има Ла Ниня, брутният вътрешен продукт на САЩ и Китай намалява с 0,3 процентни пункта, но в Индия, Нова Зеландия и Южна Африка има растеж.", "date": "2017.11.09", "title": "Започна явлението Ла Ниня, което намалява БВП на САЩ и Китай"}
{"url": "https://www.24chasa.bg/novini/article/6542022", "text": "Двама полицаи и четирима пласьори на дрога са арестувани при спецакция на ГДБОП и \"Вътрешна сигурност\" на МВР, която се провежда в Стражица. Операцията, която още не е приключила, се провежда под наблюдението на ВКП. Задържаните полицаи са служители на полицейското управление и дълго време били следени по данни, че осигуряват \"чадър\" на наркодилъри срещу заплащане. Освен ченгетата, в ареста са прибрани и четирима наркоразпространители, сред които руснак.  При претърсване на жилища на пласьорите на дрога са открити общо 50 кг с марихуана. Обект на обиски е и самото Районно управление на полицията в градчето. Тараши и полицейски сили има и в съседното село Джулюница, община Ляковец, казаха местни жители. Текат процесуално-следствени дйствия за документиране на цялата престъпна дейност на наробандата и нейните покровители в униформи.", "date": "2017.11.09", "title": "Двама полицаи задържани в Стражица\nза \"чадър\" над наркодилъри"}
{"url": "https://www.24chasa.bg/novini/article/6541997", "text": "13 американски компании с общ годишен оборот от 130 млрд. долара са в България, за да проучат възможностите за инвестиции. Води ги Ерик Стюард, президент на Американо-централноевропейската бизнес асоциация. Стюард заяви, че това е първата търговска мисия на такова ниво с федерална подкрепа от 2003 г. насам. Шефове от тези компании, сред които са “Кока-Кола”, “Моторола” и други гиганти, бяха в четвъртък при премиера Бойко Борисов, а след това и при президента Румен Радев. Борисов им представил мерките за подобряване на бизнес средата у нас и за намаляване на административната тежест и на разходите на фирмите. Американците заявили, че имат интерес да инвестират и да разширяват дейностите си в България в областта на селското стопанство, фармацията, технологиите, хранително-вкусовата индустрия. В срещата при Борисов са участвали вицепремиерът Томислав Дончев и министърът на икономиката Емил Караниколов. Пред американските бизнесмени той заявил, че приветства повишения им интерес към България. От думите му стана ясно, че част от фирмите се интересуват от военно промишлената индустрия, в петък предстои форум по отбранителната индустия. Сред участниците в срещата беше и вицепрезидент на “Дженерал Дайнамик” - авиокосмическа и отбранителна корпорация, както и представители на “Локхийд Мартин”. Американците проявили интерес и към минната индустрия. В делегацията е вицепрезидент на “Фрийпорт Макморан” - водеща международна минна компания и най-големия производител на мед в света. От ADM, която е собственик на “Амилум” в Разград, са потвърдили нови инвестиции в завода. Фармацевтичната “Амджен” също има интерес към инвестиции у нас. В София са и представители на “Текстрон” - производител на самолети и хеликоптери. Някои от компаниитe вече са стъпили у нас и имат намерение да реинвестират, други проучват.", "date": "2017.11.09", "title": "US гиганти с $ 130 млрд. оборот проучват България"}
{"url": "https://www.24chasa.bg/novini/article/6542069", "text": "Народното събрание ще одобри новия здравен министър Кирил Ананиев като първа точка от дневния си ред днес. Предложението за освобождаването на проф. Николай Петров и избирането на Кирил Ананиев на мястото му, подписано от премиера Бойко Борисов, бе депозирано в деловодството на парламента вчера следобед. Според източници от правителството вицепремиерът Томислав Дончев ще представи 23-тия здравен министър от 10-ти ноември насам. След като го гласуват, Ананиев полага клетва и се заема директно с новите си задължения. Парадоксално в програмата на днешния парламентарен контрол, публикувана снощи, фигурираше и името на проф. Николай Петров като отговарящ на 5 депутатски въпроса - 2 часа след като би трябвало да е освободен като министър. Първият доклад, който ще получи новият министър, съдържа информация за обществените поръчки на държавните болници. Какви договори с външни фирми са сключвали всичките 65 и какви помещения са отдали под наем - такъв отчет е поискало Министерството на здравеопазването още през октомври, научи “24 часа”. Всички държавни болници в страната вече са изпратили информацията до ведомството, като още на 25 октомври, докогато е бил крайният срок за изпращането им, документите са предадени на министър проф. Николай Петров. 5 дни по-късно обаче той подаде оставка. По тази причина резултати от проверката все още няма, а със задачата ще трябва да се заеме новият здравен министър. Повод за проверката са нарушенията, които бяха открити в ловешката и врачанската болница. Те бяха пред фалит и имаше риск да затворят. Ръководството на здравното министерство успя да реагира и заедно с НЗОК да изплати авансово средствата за спешност и отдалеченост на болницата във Враца. Бе подсигурен и минимумът от здравни услуги - работещи спешно, вътрешно, хирургично, родилно и детско отделение. На болницата в Ловеч пък помогна и безлихвеният кредит, отпуснат от столичната УМБАЛ “Св. Иван Рилски”. “Това е една от формите за превантивен контрол, за да е наясно министерството какво правят лечебните заведения. Идеята е да се анализират разходите на болниците и където те са по-големи и ощетяващи, да се предоговорят условията по договорите”, коментираха от министерството. Купуване на скенер за 1 млн. лв. при реална цена от 300 000 лв., използване на капиталови средства за заплати и отдаване на държавни помещения на частна болница срещу ремонтни дейности са само част от откритите нарушения във Враца. Там например, се оказа, че частна фирма от 10 години ползва помещения под наем, но в касата на болницата не е постъпил и 1 лев, тъй като в договора е записано, че направените ремонти в наетите помещения ще са за сметка на плащането на наем. Основният финансов недостиг на ловешката болница също се оказа следствие от договора ѝ за съвместна дейност с частна структура. Доклад с нарушенията и на двете болници бе изпратен до прокуратурата, за да се установи ощетявана ли е държавата. Една от идеите на проф. Петров за справяне с дълговете на закъсалите болници бе да се създаде държавен модел за кредитиране, при който лечебните заведения да теглят кредити без или с минимална лихва. Това бе обсъдено и с финансовия министър, но до момента няма развитие, а по-голяма част от държавните болници продължават да изпитват финансови затруднения.", "date": "2017.11.09", "title": "65 болници описали коя фирма храни, коя пере, от коя вземат лекарствата, на кои частници са дадени клиники под наем"}
{"url": "https://www.24chasa.bg/novini/article/6541976", "text": "Скулптурата “Бронзовата къща” ще се издигне през януари на мястото на бившия мавзолей на Георги Димитров в София. Това решиха общинските съветници в четвъртък, а от БСП се въздържаха. Монтажът на инсталацията се поема от Австрия. Поставянето на “Бронзовата къща”, дело на българина Пламен Деянофф, който живее във Виена, е официално предложение на австрийското правителство. Идеята е свързана с председателството на Съвета на ЕС, което през 2018 г. ще се поеме от България и Австрия. Инсталацията, която тежи над 20 т, ще остане в столицата 1 г. В София няма паметник на основателя на България хан Аспарух. Предлагаме да бъде на това място, каза шефът на групата на БСП Калоян Паргов. За 1,6 г., откакто съм главен архитект, поне десетина скулптори са идвали да искат да сложат нещо на това място - хан Аспарух, цар Борис и други. Всеки иска на пънчето на мавзолея да забоде нещо, което е направил. Решението обаче какво да има там, ще дойде след конкурс, заяви главният архитект Здравко Здравков.", "date": "2017.11.09", "title": "Решено: бронзова къща  на мястото на мавзолея, Австрия плаща монтажа"}
{"url": "https://www.24chasa.bg/novini/article/6542144", "text": "Най-малко трима души загинаха и трима бяха ранени при частично срутване в девететажен жилищен блок в руския град Ижевск, на 1000 км източно от Москва, съобщиха местните власти, цитирани от ТАСС и Франс прес. Към 19 часа имаше трима загинали и трима ранени, заяви по руската телевизия Пьотър Фомин от местното подразделение на министерството на извънредните ситуации. При издирвателната операция е пострадал един спасител. Сред жертвите има и дете, предава БТА. Срутването е станало след експлозия, вероятно в резултат на изтичане на газ. Жителите на блока са били евакуирани. Осем апартамента са напълно разрушени. Общо 220 спасители търсят евентуални оцелели.", "date": "2017.11.09", "title": "Най-малко трима загинали при срутване в блок в руския град Ижевск (Видео)"}
{"url": "https://www.24chasa.bg/novini/article/6542015", "text": "Този бюджет е за 100% от българските граждани, а не за 80% от тях”. Така от парламентарната трибуна финансовият министър Владислав Горанов откри дебатите по държавните финанси за догодина. Думите му бяха в отговор на предизвикалите взрив от недоволство коментари на депутата от БСП Иво Христов, че “80% от българските граждани са дебили, които трудно се подписват.” още до края на тази година, а догодина се очаква да бъде над 106 млрд. лв.”, заяви министърът. При това, без да променяме данъците, подчерта той. И добави: “чуха се много доктринални тези за неравенството и неговото преодоляване. Бих ги приел като искрено желание от политическата класа, ако те наистина биха довели до действително равенство. Помним началото на прехода, когато всички бяхме равни. След това някои рязко напреднаха, защото, слава богу, хората не сме равни”. и да стимулира равния шанс за всеки, каза още министърът. И допълни, че на практика няма безработица, а свободни работни места, за които не могат да бъдат намерени хора. В края на периода очакваме безработицата да е около 5% - нива, исторически ниски, които вече догонват ръста на икономиката и ще започнат да спират растежа, предупреди Горанов. “Идентифицирахме проблем с качеството на работната сила. Затова догодина продължаваме да инвестираме в човешките ресурси. Трябваше по-рано да направим такива в качеството на средното образование, Закъсняхме с това, плащаме тази цена”, призна Горанов. подчерта още министърът. Доходите в България били по-ниски от тези в държавите, към които се стремим, но не бюджетът не увеличавал доходите, той преразпределял и то доста под 40% от БВП. “Ако искате да преразпределяме повече, трябва да се върнем към вашата позиция за увеличение на данъците. Да приемем, че понякога тези 80% вземат превес във вас и се чуват и неверни тези”, обърна се към лявата част на парламентарната зала Горанов. След малко повече от 2 часа дебати бюджетът на държавата за догодина бе приет със 126 гласа “за”, 96 “против” и 1 “ въздържал се”. Гласовете в подкрепа дойдоха от ГЕРБ, “Обединени патриоти” и “Воля”. Против бяха от БСП и ДПС, а един депутат от левицата се въздържа. Стана ясно, че това е Денчо Бояджиев, който обясни на колегите си, че е допуснал техническа грешка. През 2018 г. БВП ще достигне рекордните 105,609 млрд. лв. През 2019 г. се очакват 112,134 млрд., а през 2020 г. да се доближи до 120 млрд. Ръстът на икономиката догодина се планира да е 3,9%. Средногодишната инфлация да е 1,4%, като се очаква през 2019 г. да се вдигне с още 0,03 на сто. Бюджетният дефицит ще е 1% догодина, а през 2020 г. - нула. Няма промени в ставките за преките данъци - те остават 10% за граждани и фирми, 5% за дивиденти, ДДС е 20%. Единствената промяна е в акциза за цигарите - до 177 лв. на 1000 къса. Планирано е в бюджетната сфера. Учителските ще се вдигнат с 15%, а в сектор “Сигурност” - с 6%. Минималната става 510 лв. Заради ръста на заплатите Министерството на отбраната ще получи със 100 млн. лв. повече, МВР - 55 млн., затворите - 5 млн. лв. 9,4 млн. лв. ще отидат за повишение на работещите в Агенцията за социално подпомагане, Агенцията по заетостта, Главна инспекция по труда, Агенцията за хората с увреждания. 23 млн. лв. са предназначени за по-високи заплати в общинските администрации. Общо издръжката на чиновниците ще струва 550 млн. лв. допълнително. След като минималната пенсия достигна до 200 лв. от 1 октомври, в бюджета за догодина е заложен Максималната пенсия остава 910 лв., а максималният осигурителен доход - 2600 лв. Пенсионната вноска се вдига с 1% , а съотношението между плащанията от работника и от работодателя също се запазва. Минималният осигурителен доход се увеличава на 510 лв., а планът е от 2019 г. да отпадне скалата за диференцирането му според дохода. Осигурителният доход за земеделските стопани и тютюнопроизводителите се вдига от 300 на 480 лв. Приоритетните сфери на новия бюджет са образование, здравеопазване и сигурност. Образованието ще получи допълнително 490 млн. лв. Средствата са за увеличението на учителските заплати и диференцираното заплащане в отделни училища. 500 млн. лв. има повече за здравеопазването, като общата сума е над 3,8 млрд. лв. и запазва дела си от 3,6% от БВП. Парите на здравната каса ще се увеличат с 400 млн. лв. Извън тях е посочено, че Сектор “Отбрана и сигурност” получава увеличение с 280 млн. лв. Общо системата ще разполага догодина с 1,3 млрд. лв. Повече са парите и за социалната сфера. Разходите за пенсии догодина ще достигнат близо 9,5 млрд. - с над 500 млн. лв. повече спрямо 2017 г. За пръв път от 2008 г. насам се вдига гарантираният минимален доход от 65 на 75 лв. 383 млн. лв. повече ще получи местната власт, субсидията за общините е общо 3,3 млрд. лв. Разходите на държавата ще се увеличат с 4,4 млрд. до 39,3 млрд. лв. Държавният дълг ще се свие до 23,5 млрд. лв., като планът е да се тегли нов в ДЦК до 1 млрд. лв. Основните европроекти, които ще се съфинансират, са магистрала “Струма”, ремонтът на жп линията Пловдив-Бургас, разширение на столичното метро. Съфинансиране е предвидено за градския транспорт в столицата, за спешната помощ, водните цикли на Плевен, Добрич и Асеновград. Пари за саниране не са предвидени. От бюджет на зрителната измама в съпоставка с един холивудски филм през бюджет на работните заплати и на изгубеното време”. Така депутатът от ДПС Йордан Цонев определи проекта за държавните финанси. Той бе категоричен, че бюджетът не трябва да е просто връзване на приходи с разходи, а инструмент за правене на политика, каквато напълно липсвала. “Традиционно при гледане на бюджета, управляващи и опозиция се позоваваме на числа, проценти, разменяме алтернативни разбирания за БВП, дефицит, бюджетно салдо. Разговор, който заслужава уважение. Предлагам ви днес друг подход за дискусията. Даже се позоваваме на думите на министър Горанов, който каза, че това е бюджет за народа”. Така започна изказването си лидерът на БСП Корнелия Нинова. Тя предложи на колегите си да погледнат към бюджета “не от ваша, не от наша гледна точка, а от гледна точка на тези, за които го правим”. Тя се позова на изследване, според което хората очаквали решения от политическата класа на четири проблема: образование, здравеопазване, доходи и сигурност. Тя бе категорична, че в нито една от тези сфери бюджетът не предлага решение. “Няма политики за общинското и районното здравеопазване, лекарствата са скъпи, не достигат медицински сестри и лекари”, изброи Нинова. И попита предлага ли бюджетът решения за това? За реформите в образованието тя обяви, че неравенствата между училищата в страната остават същите, защото принципът е същият - парите следват ученика. Няма решения и за проблема с липсата на кадри за икономиката. Относителният дял на разходите за социални плащания намалява, обяви тя. Има работещи бедни. Как се решават тези проблеми в бюджета? Замразявате размера на еднократната помощ при раждане, еднократната помощ при раждане на близнаци, помощта за хората с увреждания, за децата с увреждане, доходите и пенсиите. Що за социален бюджет е това”, обобщи тя. “Това е паралелен бюджет на ” паралелната държава”, заключи Нинова. И обяви, че БСП ще внесе алтернативен проект между двете четения. ", "date": "2017.11.09", "title": "Рекордният БВП от над 106 млрд. лева приет. Горанов: За всички българи е, не за 80% (Обзор)"}
{"url": "https://www.24chasa.bg/novini/article/6542163", "text": "Кувейтското външно министерство е наредило на гражданите на страната да напуснат незабавно Ливан, съобщиха световните агенции. Решението бе предшествано от подобни мерки от страна на Саудитска Арабия и Бахрейн, припомни АП. В съобщението на министерството се казва, че то е взето превантивно. Ливанският премиер Саад Харири шокира страната си в събота, когато обяви от Саудитска Арабия, че подава оставка. Той все още не се е завърнал в Ливан, предава БТА Междувременно Саудитска Арабия заплаши, че ще третира Ливан като враждебна страна, докато проиранската шиитска групировка Хизбула участва в ливанското правителство.", "date": "2017.11.09", "title": "Кувейт нареди на гражданите си да напуснат Ливан"}
{"url": "https://www.24chasa.bg/novini/article/6542014", "text": "Европейската комисия (ЕК) рязко вдигна прогнозата си за българската икономика. Според новите очаквания ръстът на БВП догодина у нас ще е 3,8%, а през пролетта Брюксел очакваше да е 2,8 на сто. ЕК очаква и съживяване на инвестициите при ускорено усвояване на еврофондовете. По-високите очаквания се дължат на доброто представяне на икономиката през тази година и на ръста на потреблението. Той щял да движи икономиката нагоре и през 2018 г. заради ръста на доходите в страната. Износът също щял да нараства, но с по-бавни темпове. ЕК очаква инфлацията догодина да се ускори до 1,5%, а през 2019-а да е 1,6%. Безработицата ще продължи да спада до 6% през следващата година, а разходите за труд ще продължат да се увеличават. Според очакванията на Брюксел икономиката на България ще расте над средното за ЕС. По-висок ръст щели да имат само Румъния (4,4%), Словения (4%) и Ирландия (3,9%), а същия като нашия - Полша и Словакия. За всички останали държави ще е по-нисък. ", "date": "2017.11.09", "title": "Брюксел рязко вдигна прогноза за икономиката ни"}
{"url": "https://www.24chasa.bg/novini/article/6541714", "text": "45-годишен мъж падна във вана с киселина по време на работа. Инцидентът е станал в цех на ВМЗ ЕАД – Сопот днес около 16.30 часа, съобщи  Работникът е извършвал проверка на ново технологично обордуване, което влязло в действие от днес и едновременно провеждал обучение на работниците. Той се подхлъзнал и паднал в една от ваните. Разяждащата течност стигнала почти до кръста му. Когато видели ужасяващата гледка две работнички припаднали от ужас, научи „Марица”. От ВМЗ светкавично извикали медицински екип, който оказал на пострадалия първа помощ. След това той бил откаран в болница. Мъжът не е служител на ВМЗ, той работи във фирмата, която е доставила новото оборудване за галваничния цех.", "date": "2017.11.09", "title": "Работник падна във вана с киселина във ВМЗ-Сопот, жени припадат от ужасната гледка"}
{"url": "https://www.24chasa.bg/novini/article/6541606", "text": "Президентът на България нищо ли не е говорил за оскверняването на руски паметници?”, попита говорителката на руското външно министерство Мария Захарова в отговор на въпрос за реакциите в България на скандалните й думи, че Червената армия е спасила евреите в България. На брифинг в Москва Захарова беше помолена да коментира пламналата заради нея дискусия, в която и президентът на България Румен Радев заяви, че думите й са или “дълбоко непознаване на историята, или провокация”. “Цялата полемика показа, че има опит да се измести разговорът от фактите, от реалната оценка на ситуацията с паметниците към историческото русло - заяви Захарова. - Нека историческата част да я коментират историците. Ние говорим за това, че е необходимо уважително отношение към паметниците на хората, отдали живота си не само за да освободят, но и да защитят живота на народите, на конкретни хора, от фашизма и нацизма.” Говорителката на руското външно министерство изтъкна също, че в България паметници на героите от Втората световна война все по-често са нападани и осквернявани от вандали, които стават все по-агресивни, но не се вижда адекватна реакция, не се стига до търсене на административна или наказателна отговорност. “Те действат извън историческия контекст, противоправно на резултатите от Нюрнбергския трибунал и без съответна реакция на държавно равнище”, заяви Захарова. Скандалът с говорителката тръгна от появата на надпис с боя върху Паметника на съветската армия в София, който гласи “100 години ционистка окупация”. Графитът е свързан с едновековния юбилей от декларация на външния министър на Британската империя, с която за пръв път се заявява готовност на Лондон да създаде дом за евреите в Палестина. На вчерашния брифинг Мария Захарова не говори за българските евреи, за надписа или за ционизма, макар да каза, че “видяхме полемиката, която започна по този повод в медиите в България”. Тя отново изтъкна, че основното предназначение на думите ѝ от миналата седмица е било привличане на вниманието към паметника: “Защо когато молим да защитят нашите паметници, а става дума за защита паметта на хора - не на камък, метал или изсечени букви, отдали живота си не да завоюват, а да защитават чужда страна, и правим това по различни канали, в хода на преговори, при двустранни контакти, изнасяйки го в публичното пространство, не ни чуват?\" Захарова призова следващия път да има адекватна реакция от българските власти и препоръча на българските медии да видят “материала, публикуван на сайта на Руското военно-историческо общество” в отговор на изявлението на външното министерство в София. ", "date": "2017.11.09", "title": "Захарова: Президентът ви нищо  ли не каза за осквернените  руски паметници?"}
{"url": "https://www.24chasa.bg/novini/article/6541646", "text": "Обратно на клишетата за тях германците се оказват доста по-толерантни към закачки на сексуална основа, отколкото французите. Над половината немци, например, не смятат, че разказването на сексуални вицове представлява сексуален тормоз, докато французите и британците не са на това мнение. Германците са по-великодушни и при вторачването на мъжете в женския бюст – мнозинството смятат това за приемливо, докато за французите това си е насилие. Това са резултатите от проучване на института за проучване на обществените нагласи YouGov, проведено сред седем европейски държави. Изследователите са се допитали до 8490 жени и мъже в Германия, Великобритания, Франция, Дания, Швеция, Финландия и Норвегия. Проучването е правено през октомври. Въпросите гласят: „Кое от изброените по-долу действия смятате за сексуален тормоз, ако то е извършвано от мъже спрямо жени, с които нямат романтична, сексуална или приятелска връзка?“ Посочени са различни сценарии, които пробантите поставят в различни графи – сексуален тормоз или безобидна закачка. При по-грубите сценарии европейците от всички тези държави са единни във вижданията си. Мнозинството смята за абсолютно неприемливо, когато мъжете отправят непредизвикани сексуални подканяния към жени, хващат ги за задните части, показват си гениталите или се опитват да ги снимат под полите. Сериозни различия европейците имат обаче при по-леките примери. При разказването на вицове със сексуален подтекст 59% от немците смятат, че това не представлява проблем. Жените дори са малко по-благосклонни от мъжете – 61% от жените и 57% от мъжете нямат проблем с това. Същото важи и за вторачването в женските гърди. За 73% от мъжете това не е тормоз, както и за 58 на сто от жените. Британците обаче смятат и разказването на вицове, и гледането в бюста за грубо посегателство. Французите и финландците също не смятат сексвицовете за безобидни, докато скандинавците нямат пролем с тях. 47% от норвежците, 38% от шведите и едва 17% от датчаните биха се засегнали от тях. Датчните са доста спокойни и по отношение на вторачването в женски гърди – само 26% го смятат за недопустимо. Повечето европейци нямат проблем и със закачливото смигане.За изненада само французите не са съгласни дори и на това – всеки четвърти французин намира намигването за сексуален тормоз, докато в Германия процентът на възмутените от намигване е едва 6.", "date": "2017.11.09", "title": "В Германия може да разказвате вицове за секс, във Франция и Великобритания - не"}
{"url": "https://www.24chasa.bg/novini/article/6541542", "text": "25-годишната медицинска асистентка Монике Прайс споделя, че е преспала с над 100 човека и заяви, че е започнала да се пристрастява към секса, след като е преспала с 15-годишен, пише \"Дейли Мейл\". Тя е диагностицирана с множество болести, предавани по полов път, след като е правила безразборен секс, дори по време на бременността й, и се притеснява, че е лоша майка. Животът й се променя, когато една нощ среща 31-годишният Брандън Блу, който е шофьор на мотокар. Той й предлага брак и се опитва да й помогне с нейната зависимост.  Момичето се обръща към хората и е категорична: \"Пристрастяването към секса е като наркомания. Не те интересува как ще го получиш и не те интересува от кого. Желанието поглъща тялото и ума ти. Не осъзнавах, че е опасно, защото мислех само за себе си. Бях лоша майка. Сложих децата си да спят и излязох да правя секс. Не се върнах в продължение на няколко дни. Семейството ми беше ядосано. Дори, когато бях бременна с четвъртото ми дете, желанието ми за секс се усили заради хормоните. Бях толкова затънала в собствената си дупка, че не знаех как да се измъкна. Мислех, че животът ми ще свърши. Монике е загубила девствеността си на 14 години, а на 15 прави оргия с най-различни мъже. На тях споделя, че е на 18 години и няма проблем. След груповия секс тя започва да се среща с по-възрастни мъже, които среща в онлайн пространството, като продължава да лъже за възрастта си. В даден момент дори вкарва мъже къщата й, когато родителите й ги няма, прави секс по телефона и изпраща голи видеа, и снимки в онлайн сайтове. \"Оргията беше диво и невероятно изживяване. Бях абсолютно пристрастена.\" Тя казва още, че е пробвала и с момичета, както и че снима различни порно клипове, за да задоволи сексуалните си желания. \"Годеникът ми помогна с моята пристрастеност. Той ме накара да се съсредоточа върху истинските неща - любовта, щастието, семейството. Той е абсолютно различен от всички останали досега. Той ми спаси живота. Ние сме истинско семейство.\"", "date": "2017.11.09", "title": "25-годишна майка на 4 деца: Пристрастена съм към секса, спала съм с над 100 човека"}
{"url": "https://www.24chasa.bg/novini/article/6541068", "text": "Най-после Георги Йорданов публикува стенограмата от последното заседание на Политбюро на ЦК на БКП, проведено на 9 ноември 1989 г. След 23 октомври, когато Петър Младенов изпраща своето отворено писмо до ЦК, битките и “игрите” около отстраняването на Тодор Живков силно се изострят. Точно в 17 часа на 9 ноември около елипсовидната маса на Политбюро сядат най-овластените мъже в държавата и всеки сваля картите. Дошъл е часът на истината. Прочетете кой какво казва по адрес на Живков и какво се случи след това. “Зазори се. От Витоша се спусна приятен хлад. ” Така белетристично започва разказа си за 9 ноември Георги Йорданов във втори том на съчиненията си “Притаени мигове. Откровения”. Йорданов, който тогава е кандидат-член на Политбюро и председател на Съвета за духовно развитие при МС, започва деня си в 6,30 часа с “обичайната игра на футбол в голямата зала на “Герена”. И то в каква компания! Иван Вуцов, Добромир Жечев, Иван Колев, Гаврил Стоянов, Тодор Колев, Воин Войнов, Кирил Ивков, Тодор Барзов, Венцеслав Арсов, Стефан Павлов... В 10.30 ч. Йорданов се среща с Андрей Луканов в коридора на Министерския съвет. Луканов носи последната информация от посланика на СССР Виктор Шарапов, с когото се среща и в сауната на спортния комплекс на съветското посолство.. срещу “много от нас” пред Шарапов. Живков предложил Александър Лилов за генерален секретар. “Това в никакъв случай не бива да се допуска - гневи се Луканов. - Казах го и на Шарапов - ако Лилов дойде, ние ще се избием. Съветските другари са се спрели на Младенов...” В 15, 30 ч Луканов и Йорданов отново се срещат в коридора на МС. Луканов казва, че изборът за Петър Младенов е лично на Горбачов и на Политбюро на ЦК на КПСС. Млако преди 17 ч около елипсовидната маса сядат членовете и кандидат-членовете на Политбюро, секретарите на ЦК и председателят на Централната контролно-ревизионна комисия Начо Папазов. Отсъства Гриша Филипов, който е в Прага, Иван Панев - вече тежко болен, и Петър Дюлгеров, председател на профсъюзите. “Точно в 17 часа Тодор Живков, който никога не закъснява - пише Георги Йорданов - небрежно притваря вратата зад гърба си, оглежда насядалите в елипсовидната зала. Не пита за отсъстващите и без увод започва. Другари, Утре е насрочен пленумът на Централния комитет и аз искам да поставя един предварителен въпрос, с който съм запознал някои от вас. Знаете, че преди известно време направих писмено предложение да бъда освободен като генерален секретар на партията. Сега отново поставям този въпрос и смятам, че на утрешното заседание на ЦК трябва да се включи в дневния ред да се разгледа моята молба за освобождаването ми от поста генерален секретар. Причините са: първо, че Очевидно годините са си години, а постът генерален секретар изисква голямо напрежение.Независимо какви преустройства ще правим, как ще се движим напред, генералният секретар на партията ще бъде винаги претоварен. Нашата партия е авангард, водеща партия, тя няма да отстъпи своите позиции на водеща партия. Затова и работата на генералния секретар няма да бъде лека, тя ще го държи в голямо напрежение. Преди няколко месеца, когато разговаряхме по този въпрос, имаше се предвид да се издигне по-млад другар, примерно от поколението след революцията или по време на революцията, когато е бил младеж. Някакъв подобен вариант. Така че аз отново поставям този въпрос. Миналия път го поставих писмено и сега поддържам това, което съм поставил писмено. Кой да бъде избран за генерален секретар - това е работа на Политбюро. Аз съм разговарял поотделно с всеки един от членовете на Политбюро, с изключение на някои, които бяха издигнати в Политбюро в последно време, да се помисли кой да бъде издигнат. Когато внесох този писмен документ, вече се беше формирало становището кой да бъде издигнат на поста генерален секретар на партията. Аз мога да кажа сега, че становището, което беше формирано тогава, беше за другаря Георги Атанасов. С изключение на един другар, който се колебаеше, всички останали другари застанаха зад тази кандидатура. Разбира се, оттогава мина време, а и не само време, правилно е всеки член на Политбюро сега да се спре на кандидатура. Тук не бива да има ограничения. Може да бъде от състава на Политбюро, от секретарите на ЦК, а може да бъде от състава на ЦК на партията. Освен това ние по Устава на партията - мисля, че това е така - може да кооптираме в състава на ЦК. Това сме го правили. Ако се прецени, че такъв подходящ човек има извън ЦК, може да се отиде на кооптиране. Така че моля Политбюро да се занимае и утре на пленума да се предложи моето освобождаване като генерален секретар на ЦК на партията. Смятам, че пленумът трябва да протече спокойно, а да се възложи на новоизбрания генерален секретар да внесе предложение за Политбюро и Секретариат. Аз смятам, че трябва да се преустрои в известна степен и самият Централен комитет, и Политбюро, и Секретариатът на ЦК. Но едва ли утре ние ще можем да направим това. Това е, което мога да кажа по този въпрос. Пак искам да подчертая, че все пак аз съм на възраст, тук се иска млад човек. Може би в началото ще има трудности, но той постепенно ще набере опит и ще се адаптира, щом има подкрепата на Политбюро и на Централния комитет на партията. Отчитате ли, др. Живков, временната обстановка сега? Отчитам я. Навсякъде обстановката е сложна. Аз свърших по този въпрос. Другари, Аз лично, другари, трябва да кажа, че приемам предложението на др. Живков като политически целесъобразно, обективно назряло и като предложение, което, ако бъде прието, може да създаде допълнителни условия за по-нататъшно разгръщане на процеса на преустройство в страната. Ние трябва да кажем, и вероятно това утре ще се каже на пленума, че извървяхме един голям път след Априлския пленум. (...) Аз моля моята кандидатура да не се има предвид и да не се обсъжда. Трябва да ви кажа, че на мен е поверена една изключителна отговорност като член на Политбюро. Трябва да ви кажа, че аз дори тази отговорност трудно нося. Говоря искрено, не мога да не говоря искрено. Защото аз предпочитам да бъда един силен член на Политбюро, а не слаб генерален секретар. (...) Аз смятам, че ние в партийното ръководство имаме хора (в случая предлагам да обсъдим кандидатурата на Петър Младенов), които притежават онези качества, подготовка и способност да провеждат политическата линия. (...) Моля другарите да обсъдят и това предложение, което правя за нов генерален секретар. Може би да дадем почивка на другарите, да помислят. Ние становища сме изразявали. Да дадем ли почивка? Не е необходимо. Другари, аз сега научавам това предложение и съм не само притеснен, но и много изненадан. В такъв смисъл, че ние сега сме в един етап, когато искаме да разгърнем на широк фронт преустройството, когато ни остава една година до конгреса, когато се налага една по-голяма стабилност от всеки друг път, тъй като виждаме какво става наоколо в другите социалистически страни. И на този етап опитът, авторитетът на И не виждам защо една година преди конгреса трябва да се прави тази генерална промяна. (...) Предлагам да обсъждаме въпроса за едно разтоварване на др. Живков, за една по-добра организация, но до конгреса да не правим промени. Аз не виждам нищо, което да налага сега да се правят промени. Аз категорично и безусловно подкрепям изказаното мнение тук в подкрепа на предложението на др. Живков. Мисля, че това предложение му прави чест. Именно сега, на този пленум, без половинчатост и без двусмислие този въпрос трябва да намери решение. Това е назрял за нашето общество, за нашата партия въпрос. (...) Мисля, че предложението на др. Атанасов също трябва да бъде подкрепено. Аз може би най-добре от всички познавам др. Младенов и тази характеристика, която му направи др. Атанасов, е абсолютно точна. (...) Колкото и на мен да ми е тежко, тъй като ние с др. Живков работим толкова години, аз виждам, че трябва да стане промяна. Убеден съм, че трябва да стане тази промяна. Що се отнася до това кой да бъде генерален секретар, др. Живков има право единствен той да посочи кой трябва да бъде генерален секретар на партията и да го постави на обсъждане. (...) След като др. Георги Атанасов се отказва и си прави такъв сериозен отвод, аз също подкрепям изказаното и от него, и от другите другари мнение, че с изключение само на едно, че физическото му състояние може би не е добро. Искаш да кажеш, здравословното му състояние, а не физическото. Да, в такъв смисъл, здравословното му състояние в миналото, но предполагам, че в това отношение всичко е минало благополучно… Мисля, че в случая др. Живков, когото ние дълбоко уважаваме като държавник, стоял начело на цяла епоха в развитието на България, постъпва съвършено мъдро и правилно. Обстановката у нас е такава, че се налагат промени. Аз смятам, че в това отношение не бива да има никакво колебание. Ще бъде неправилно да кажем, че обстановката е добра. Напротив, обстановката никак не е добра. (...) Аз уважавам много скромността и самокритичността на др. Георги Атанасов. Той просто ме развълнува. И моето мнение е, че (...) Предложението на др. Живков именно в контекста на тази сложност у нас, имам предвид и нашата социалистическа общност, и в международен аспект, просто му прави чест. Това е едно мъдро предложение. В него се оглежда реалната оценка на обстановката у нас. (...) Тя е сложна, с определени кризисни явления. Има две алтернативи за излизане от положението. Едната алтернатива е със старото ръководство начело с др. Живков да се опитаме да излезем от това тежко кризисно положение в нашата страна. Втората алтернатива е с ново ръководство. Съпоставяйки едната алтернатива с другата, аз съм дълбоко убеден, че старото ръководство няма да може да излезе от тази именно обстановка, защото старото ръководство е загубило доверието и в партията, и в народа. Ако искаме да видим нещата такива, каквито са, те именно така стоят. Затова в този контекст, във връзка с това ми се чини, че трябва да отидем към приемането на оставката на др. Живков като генерален секретар и председател на Държавния съвет. Разбира се, трябва по човешки, без предвзетости, без чувства, но с човешко отношение да се отнесем към неговото дело. Никой няма да е в състояние да отрече това голямо дело, което в периода, през който той възглавяваше нашата партия, се извърши. Поради това именно по човешки и по партийному трябва да се отнесем към оценката на неговата работа. Аз напълно поддържам предложението, което беше направено от др. Георги Атанасов. Да се обединим около тази именно кандидатура, като към документа, с който ще излезем пред пленума, първата част да се отнася до др. Живков, а във втората част кратко, ясно и точно да се даде характеристика на др. Младенов. (...)Дълбоко съм убеден, че другарят Тодор Живков отговорно е обмислил предложението си да подаде оставка. Смятам, че решението му е достойно, целесъобразно. И аз на свой ред напълно го подкрепям. (...) Ала днес, като приемаме оставката на др. Живков, имаме достатъчно основания да му изкажем искрена благодарност. Благодарност за повече от тридесетилетната му дейност начело на партията и държавата. Без съмнение, историята ще даде безпристрастна, но вярна оценка за неговите заслуги като държавник и честен радетел за социалистическата модернизация на България. (...) Питам се: защо в КПСС, в нашите комунистически партии естествените промени в ръководствата се превръщат в драми, понякога дори в “панаири на суетата”? Това не бива да го допускаме. Да, наистина не бива вече да го допускаме. Защото все още при неизбежния процес на смяна в ръководството на различни равнища, както и при поколенческо обновление се вихрят страсти за реванш, отмъстителност, разчистване на сметки. (...) У нас всяка промяна се съпътства с интриги, клюки. Подалият оставка или освободеният от длъжност по целесъобразност се подлага на унижения и незаслужени обиди. Нерядко беди и огорчения понасят неговото семейство, близките на изолирания довчерашен колега, приятел, другар. Всеки може да посочи примери как лица, заслужаващи признателност, се обливат с кал и хули. Дано със сегашната промяна на върха дадем доказателства за справедливост и, пак повтарям, за цивилизованост. Другари, да смятаме, че приемате решението. Аз бих предложил да се обединим около това. Може някой да има възражение. Ако някой има възражения, да ги каже. Но аз моля да се обединим около формиращото се становище. (...) И бих искал просто да се присъединя към думите на др. Живков в неговото изложение за причините за даване на оставка от поста генерален секретар. Моля само една бележка да направя. Аз не бягам от трудностите, но нямам сили да работя в такава обстановка поради възрастта ми. Аз не се плаша от трудностите. Само който не ме познава, той може да направи такова заключение. Аз точно това казвам. Тази е постъпка на политически деец, който правилно оценява именно времето, когато трябва да напусне. (...) По-голямата част от присъстващите около тази маса сме израснали под ръководството и подкрепата на др. Живков. Ние винаги сме се вслушвали в него. Мисля, че и сега също трябва да се вслушаме в него за това, което той направи, че е политически обмислено и че е в интерес на делото. Мисля, че му прави чест. Както друг път ни е давал пример, така и сега ни дава пример. Другарят Живков предложи за нов генерален секретар др. Георги Атанасов. Той има всички качества за такъв. Другарят Георги Атанасов предложи др. Петър Младенов. И той има всички качества. И аз мисля, че това е един плюс на Политбюро на нашата партия, че има възможност да избира. Плурализъм. (...) Аз мисля, че за всичко това, което тази вечер обсъждаме, ние сме една партия, която стои близко до КПСС. Може би още тази вечер трябва да се информира ръководството на КПСС. Да се оформи едно решение на Политбюро. Може би др. Живков да извика съветския посланик и да го информира. Съгласен съм с двете предложения. Нашата партия има две ценности от висш порядък, които ние трябва на всяка цена да запазим. Едната ценност е единството на партията. Втората ценност е ние да не позволим да бъдат оплюти ценностите на социализма. Приемам всички съображения, които бяха изложени относно това, че една такава промяна ceгa ще съдейства за извършването на преустройството. Това е обаче едната страна. Трябва да си дадем сметка и за другата страна, а именно, че тази промяна е свързана и с редица трудности в осъществяването на този процес, всички да си дадем сметка за това, тъй като ние се лишаваме от един ръководител с най-голям опит между всички нас. Изключителен опит и в революционната борба, и в строителството на социализма от първия до днешния ден. Тук др. Джуров каза, че никой не може да отрече това, което е постигнато. За съжаление, има хора и сега, които правят това. Аз се запознах със стенограмата на Клуба за гласност. Ами там няма нито една буквичка, не думичка, за положителна оценка на този извървян път от нашия народ. Аз имам молба към всички другари, които присъстват тук, нека да си обещаем, нека да се закълнем, че ние не ще се поддадем на изкушението да тръгнем по този гибелен за партията ни път. Искам да кажа няколко думи. Аз неслучайно зададох въпроса: “Вие преценили ли сте обстановката, в която подновявате това Ваше предложение?” Очевидно съм мислил. Ние не сме разговаряли предварително по този въпрос. (...) Всички ние тук сме подчертавали и стабилността, и различията, които има нашата страна от някои нестабилни явления и процеси в други братски страни. Проблемът е сериозен. И ако се отиде с такова предложение, трябва да се помисли как пленумът на ЦК ще приеме тези съображения и тези предложения. Но Вие, другарю Живков, отправихте апел да се обединим и да се излезе с единно предложение пред пленума. Това е много важно. Цивилизовано трябва да стане. Много е важно, като имаме предвид и миналото. Аз си спомням как се проведе и Априлският пленум, и тази стабилност, която има в единството на партийното ръководство. Имаме си и отделни чувства, отделни лични свързаности. Аз сега не мога да отрека, толкова години съм израсъл под крилото на др. Живков, толкова години бях и началник на неговия кабинет. Другарят Петър Младенов също под това крило израсна. Някой път ще се срещнем да пием кафе. Защо не троянска сливова? Няма ли да се срещнем някой път да пием по нещо? Вашият и вътрешен, и международен авторитет е изключително голям. Другари, вие чувствате спокойствието, с което аз се отнасям към този въпрос, значи аз съм го премислил. В това трябва да бъдете убедени… Очевидно трябва да се обединим около предложението, което се прави. От друга страна, трябва да има и по-нататък такова ръководство, Политбюро, което да осъществи начертаната линия и задачите, които ще се предприемат. И аз съм от тези, още нямам 70 години, но ги наближавам. 70 години е творческа възраст. Вие говорите за две възрасти – биологическа и календарна. 80 години - това е друго нещо. Другарю Живков, другари, аз смятам, че ние присъстваме на едно историческо заседание на Политбюро на нашата партия. Другарят Тодор Живков - това е етап в историята на Българската комунистическа партия, и то славен период, голям период, който, както и да се опитват, каквото и да правят да го зачеркнат някои, да го очернят, не биха успели. (...) Аз мисля, че който и ще да бъде след него, ще му бъде ужасно трудно, много трудно, тъй като, ако се огледаме тук, те с бай Добри, с Йордан, с Митко са били заедно партизани. Заедно е започнал с др. Кубадински, даже малко по-късно след априлския пленум. Начо е бил първи секретар на градския комитет по време на Априлския пленум. Ние другите сме по-млади, след това сме дошли, но така или иначе ние сме негово творение в определена степен с всичките положителни качества, които може да имаме сега, и с недостатъците, които сме имали заложени у себе си. Помагаше ни, грижеше се за нас… Така е, така е. Аз си мисля, че нашата партия ще даде вярна оценка за делото на др. Тодор Живков. Тя не може да сгреши, това е партия мъдра. Другарю Живков, тук се говори дали да бъде Георги, дали да бъде Петър. Няма никакво значение дали ще бъде Георги, Петър или Митко. Въпросът не е в това. Може да бъде Георги, може Андрей, може и Петко, и всеки може. Аз мисля, че утре трябва да благодарим на др. Живков за всичко, което той е направил. Той каза, ние не се прощаваме, ние сме другари, ние ще бъдем заедно, докато можем. (...) Кой ще подготви документа и кой ще го прочете. Дайте да се договорим. Другарю Живков, може би утре… Ти поемай ръководството сега, но не те е избрал Централният комитет. Ще извиняваш тогава...", "date": "2017.11.09", "title": "Само Джуров казва  Живков да падне и от двата поста: Другари, без чувства, но човешки да се отнесем към делото му!"}
{"url": "https://www.24chasa.bg/novini/article/6541385", "text": "Заместник-министърът на регионалното развитие и благоустройството Валентин Йовев обсъди възможностите за инвестиции в пътни инфраструктурни обекти у нас с представители на Китайския суверенен фонд. Пред потенциалните инвеститори той отбеляза, че инвестиционната картина в България се подобрява с всяка изминала година. Това съобщиха от пресцентъра на МРРБ.  Заместник-министърът и председателят на Управителния съвет на Агенция „Пътна инфраструктура“ инж. Дончо Атанасов запознаха Лиу Дзун – изпълнителен вицепрезидент, и Джан Ифей – вицепрезидент на фонда, със стратегически за страната ни проекти. Коментирани бяха плановете за изграждане на тунела под връх „Шипка“, доизграждането на АМ „Черно море“ и строителството на скоростния път Видин – Ботевград. Инж. Атанасов подчерта, че представените обекти са важни предвид свързаността, която ще осигурят по направлението север – юг. Той посочи, че между България и Румъния има подписано споразумение, според което ще бъдат разработени проекти за три нови моста над р. Дунав, единият от които ще осигурява свързаност по направлението в посока тунела под връх Шипка.", "date": "2017.11.09", "title": "Йовев обсъди пътни инфраструктурни проекти с възможни китайски инвеститори"}
{"url": "https://www.24chasa.bg/novini/article/6541231", "text": "Европейската комисия одобри проекта за изграждане на 40 км от автомагистрала \"Струма\" в участъците Благоевград - Крупник, Кресна - Сандански и тунел \"Железница\", съобщиха от Министерството на транспорта, информационните технологии и съобщенията. Общата стойност на отпуснатите средства от Кохезионния фонд на ЕС е 628 млн. лева. Националното съфинансиране е в размер на 111 млн. лева. Строителството на Лот 3.1 \"Благоевград - Крупник\" започна на 31 август 2017 г. и в момента е в начален етап на изпълнение. На 20 септември 2016 г. започнаха строителните дейности на Лот 3.3 \"Кресна - Сандански\" и физическият напредък на обекта скоро ще достигне 50 процента. В момента се провеждат обществените поръчки за изграждането на тунел \"Железница\", с прогнозна стойност 250 млн. лева. Участъкът е разделен на три лота, а срокът за изпълнението им е редуциран на 3 години. С друго решение от днес, Комисията одобри предложеното от българска страна изменение на ОП \"Транспорт и транспортна инфраструктура\" 2014 - 2020. С промените се прецизира обхвата на жп проектите, заложени за финансиране по ОПТТИ 2014-2020 г., като отпадат жп участъци, за които вече има осигурено финансиране от Механизма за Свързана Европа. Това са жп отсечките Волуяк - София - Елин Пелин, Костенец - Септември и жп възел Пловдив, които ще се изграждат със средства от МСЕ. Предвижда се разширение на обхвата на проекта за подготовка на жп линията Радомир - Гюешево, с цел окрупняване на проекта по цялото направление от София до границата с Република Македония. Изменен е също и проектът за реконструкция на гарови комплекси по основната TEN-T мрежа, като жп гара Чирпан се заменя от жп гара Карнобат. В проекта за модернизация са включени още жп гарите Стара Загора, Нова Загора, Казичене, Искър и Подуяне.", "date": "2017.11.09", "title": "Европейската комисия отпусна 739 млн. лева за изграждането на АМ \"Струма\""}
{"url": "https://www.24chasa.bg/novini/article/6541405", "text": "Тодор Б., Красимир Йорданов-Джонката, за когото се смяташе, че е задържан, и Кирил М. са тримата, които полицията издирва за грабежа на банкомата от Сапарева баня, научи ексклузивно \"24 часа\". Тримата банкови обирджии  са избягали от гората, в която се скриха.  Все пак един от бандата - Господин, по прякор Дидо, беше задържан. Други двама, за които се смята, че са свързани с групата също бяха арестувани в Перник, но не за среднощния взрив.  Полицията продължава да издирва тримата мъже.", "date": "2017.11.09", "title": "Вижте Кирил, Красимир и Тодор -\n грабителите на банкомата, които духнаха от гората"}
{"url": "https://www.24chasa.bg/novini/article/6541458", "text": "Временно движението по Северната скоростна тангента на София, при км 1-ви, в участъка от Околовръстния път до разклона за Мрамор, в посока Варна се осъществява в една лента поради катастрофа, съобщиха от Агенцията \"Пътна инфраструктура\".                                                                                                                                                                                                                                                                                                                       ", "date": "2017.11.09", "title": "Катастрофа затруднява движението по Северната тангента в посока Варна"}
{"url": "https://www.24chasa.bg/novini/article/6541440", "text": "Берлин отбелязва днес 28-ата годишнина от падането на Берлинската стена, съобщават германски вестници. Главното възпоменание по случай годишнината се състоя при паметника на Берлинската стена на \"Бернауер щрасе\". В него участваха кметът на германската столица Михаел Мюлер и свидетели на събитията отпреди 28 години. В Параклиса на помирението имаше възпоменателна служба, посочва в. \"Тагесшпигел\", цитиран от БТА. Стотици хора поставиха червени и жълти рози на паметника на Берлинската стена на \"Бернауер щрасе\". На мястото дойдоха 140 младежи от Германия, Норвегия и Франция. Бяха запалени свещи, отбелязва таблоидът \"Бе Цет\". Кметът на Берлин заяви по случай годишнината, че падането на стената е открило пътя за една обединена, демократична Германия, изтъква в. \"Берлинер цайтунг\".", "date": "2017.11.09", "title": "28 години от падането на Берлинската стена"}
{"url": "https://www.24chasa.bg/novini/article/6541465", "text": "Няколко души загинаха, а други са ранена, след като 9 етажа на жилищен блок в руския град Ижевск се сринаха, съобщават руските власти, цитирани от  . Все още не е ясно колко души са починали при инцидента. По първоначална информация става въпрос за експлозия на газ за битови нужди. Разрушени са около 32 апартамента, съобщават още властите. Очевидци разказват, че са чули оглушителен шум от силния взрив, а съседните сгради са се разтресли.", "date": "2017.11.09", "title": "Взрив срина жилищна сграда в Русия, има жертви (Видео + Снимки)"}
{"url": "https://www.24chasa.bg/novini/article/6541436", "text": "Стотици актриси изобличиха в открито писмо сексуалния тормоз и \"културата на мълчанието\" в шведското кино и театър, като споделиха преживените унижения, съобщи АФП, цитиран от БТА.  Подписалите писмото 456 актриси се възмущават от \"култа към гения\", който властва в сценичните изкуства от епохата на Ингмар Бергман. Заради него непростими действия остават ненаказани. \"Актьори и режисьори, смятани за гении, получават подкрепа от професията, без значение какво причиняват на колегите си\", пишат актриси като Лина Ендър (\"Милениум\"), София Хелин (\"Мостът\"), Рут Вега Фернандес (\"Целувай ме\"). \"Заради статута им на звезди няма последици за посегателствата им\", пишат актрисите във в. \"Свенска дагбладет\". Няколко актриси разказват и какво са преживели. Министърът на културата Алис Ба Кунке повика за разговор директорите на големите национални театри и операта.", "date": "2017.11.09", "title": "Стотици шведски актриси изобличиха \nсексуалния тормоз"}
{"url": "https://www.24chasa.bg/novini/article/6541491", "text": "Кметът Йорданка Фандъкова да обяви кои са санкционираните строителни фирми за некачествените ремонти и да признае личната си вина за забавеното изпълнение на проекта за бул. \"Дондуков\". Това призова председателят на групата на БСП в Столичния общински съвет Калоян Паргов по време на сесията в четвъртък. \"Ако не го направи, остава впечатлението за използване на двоен аршин, коментира той. - Кметът казва, че има санкционирани изпълнители, но не назовава имената им. Да не се окаже, че това са фирми, които случайно са спечелили заради ниски цени и е нямало как да бъдат елиминирани и да не бъде сключен договор с тях. Защото дълбоко се съмнявам, че ще има прекратени договори с някои от любимците на общината. Имам предвид големите строителни фирми, които осъществяват поддръжката. В случая ние не защитаваме никого, само настояваме управляващите в СО да мерят с еднакъв аршин. И да има санкции за всички, които са нарушили правилата\". Според лидера на столичните социалисти, наложените глоби за 2 милиона лева на фирмите-изпълнители на ремонтите не са нищо в сравнение със стотиците милиони, които се изливат по проектите. \"Тези ремонти се превръщат във все по-голямо бедствие за столичани, каза още Калоян Паргов. - Определението ремонт на ремонта вече е нарицателно за стила на работа на управляващите в Столична община вече 10 години. Попитах кмета кой носи отговорност за удължаването във времето за ремонта на бул. \"Дондуков\". Така и си останах без отговор\". Калоян Паргов е категоричен, че забавениято на ремонтните работи по бул. \"Дондуков\" е по вина на кмета Йорданка Фандъкова, а не на фирмата-изпълнител. \"Фактът, че управляващите не могат да се разберат за едни павета с Националния институт по паметници на културата и Министерството на културата е проблем на институцията СО, която е ръководена от кмета Йорданка Фандъкова, обясни той. - Затова нека да си поеме отговорността и да не се крие зад младия си заместник по транспорта Евгени Крусев, който се черви пред всички. Не климатичните промени, не градушките, нито дъждовете са виновни за забавянето. Причината е в липсата на визия и умения за планиране на столичния кмет. Очевидно е, че досегашният модел на управление на столицата вече е изчерпан. Гражданите на София го показват с недоволството и протестите си\".", "date": "2017.11.09", "title": "Калоян Паргов: Забавеният ремонт на бул. \"Дондуков\" е по вина на кмета Фандъкова"}
{"url": "https://www.24chasa.bg/novini/article/6541535", "text": "Турският президент Реджеп Тайип Ердоган обвини основната опозиционна Народнорепубликанска партия, че се отдалечава от моралните ценности на страната, след като малка община, управлявана от опозиционната партия, е установила квота за кандидати от ЛГБТИ /лесбийки, гейове, бисексуални, транссексуални, интерсексуални/ общността във връзка с избори за квартални комитети, съобщава Асошиейтед прес. В реч пред кметове днес Ердоган каза, че вярва, че хората ще дадат на опозиционната партия \"урока, който заслужава\" на изборите през 2019 г. Ердоган критикува просветската Народнорепубликанска партия, като заяви, че \"ние нямаме работа с онези, които са обявили война на ценностите на народа\". Въпреки че хомосексуализмът не е забранен в Турция, правозащитници казват, че представители на ЛГБТИ общността са подложени на дискриминация и заклеймяване. Управляващата Партия на справедливостта и развитието на Ердоган има ислямистки корени.", "date": "2017.11.09", "title": "Eрдоган атакува основната опозиционна партия заради квота за гейове"}
{"url": "https://www.24chasa.bg/novini/article/6541520", "text": "Според сирийския президент Башар Асад заявленията, насочени срещу Иран са свързани с поражението на терористите в Ирак и в Сирия, пише Tehran Times. „Позицията на някои регионални и западни държави срещу Иран и усилията, насочени към дестабилизирането на другите страни от региона, не могат да се приемат за несвързани с пораженията на терористите в Сирия и Иран“, заяви Асад по време на срещата си с Али Акбар Велаяти - съветник на духовния лидер на Иран Али Хаменей, съобщи \"Фокус\". През последните дни Саудитска Арабия е засилила реториката си срещу Иран, обвинявайки го в ракетните атаки срещу Рияд от страна на йеменските бунтовници. Същевременно ливанският министър-председател Саад Харири обяви изненадващо своята оставка, докато бе в столицата на Саудитска Арабия. Според Асад победите над терористите в Сирия са разкрили истинските врагове на сирийските правителство и народ повече от когато и да е било.", "date": "2017.11.09", "title": "Асад: Изказванията, насочени срещу Иран се дължат на поражението на тероризма"}
{"url": "https://www.24chasa.bg/novini/article/6541537", "text": "Пени Мордонт бе номинирана днес за министър на международното развитие, потвърди канцеларията на британския премиер Тереза Мей, предадоха Ройтерс и БТА.  Мордонт ще заеме поста на Прити Пател, която вчера подаде оставка заради нерегламентирани срещи с израелски лидери. Пени Мордонт, която досега беше държавен министър в министерството на труда и пенсиите, е избрана в Камарата на общините през 2010 г. от южния крайбрежен град Портсмут, където е била доброволен резервист в Кралските ВМС. Тя е правила изявления, че Европейският съюз е провалила се институция и че Великобритания трябва да го напусне, припомни Ройтерс.", "date": "2017.11.09", "title": "Номинираха Пени Мордонт за британски министър на международното развитие"}
{"url": "https://www.24chasa.bg/novini/article/6537397", "text": "Майка на дете с мускулна дистрофия от Велико Търново вече 8 години го бута в количка 4 км в студ и пек, за да го води на училище. Анета Янева заедно с болния Пресиян и по-малкия си син Божидар живее в запустял район по пътя от Асенова махала към манастира “Света Троица”. Т.нар. улица “Дервеня” е а най-близката автобусна спирка под хълма Трапезица е на два километра. Този път през гората 35-годишната жена изминава с инвалидната количка минимум по два пъти дневно. За да може да се придвижват по-бързо и да стигнат навреме за часовете на Пресиян в Професионалната гимназия по моден дизайн, Казва, че така момченцето го подкрепя, докато преодоляват тежкото трасе. “Голям километраж е тук, докато стигнеш до спирката. Тръгваме много рано, бързаме, даже слагам малкия при батко му в количката, защото той не може да бърза толкова. Божидар посещава детска градина “Пролет”. Първо оставяме него, оттам с количката хващаме другия автобус, за да можем да се придвижим до училището. Закъсняваме 15-20 минути за първия час, но директорката ни влиза в положението”, разказва Анета. През зимата обаче горският път почти не се разрива, а количката не може да се движи в снега. Пресиян е 100% инвалид, тежката болест прогресивно го сковава и осмокласникът не може да се движи и обслужва сам. “На 5 години забелязахме, че има проблем. Просто го измъчваха стълбите. Започнахме да го водим по болници. В болница “Св. Наум”\" в София му поставиха диагнозата мускулна дистрофия тип Дюшен. До 7-годишна възраст си вървеше, но след това вече е на количка”, разказва Анета. Пресиян първо учел в основното училище “Христо Ботев” под Царевец близо до детската градина на братчето си и транспортирането било сравнително по-лесно - само с един автобус. Сега майката смъква и качва количката в две превозни средства, докато го закара в гимназията. понякога сме на втория етаж, друг път на третия, качваме го по стълбите. Караме само по три часа дневно. Не можем да стоим повече по простата причина, че той има изкривяване от миналата година и състоянието не му позволява да изкара всички занятия\"” обяснява Анета. После започва да бута момчето в инвалидния стол и поема обратно към единствената стаичка, която тримата обитават в стара наследствена къща в покрайнините на Търново. “Гледам да прибера големия да си почине и бързам да взема малкия. Оставям Преско сам. Даже от няколко дни имаме папагали, за да не скучае”, разказва майката. Принудена е да се справя сама с всичко, след като м.г. мъжът ѝ, който е баща на по-малкото ѝ дете, получил мозъчен кръвоизлив и парализа. За него се грижат близки на друго място. Младата жена не се оплаква от съдбата си, само моли да получи общинско жилище в града, за да може децата да имат по-лесен достъп до училище и болница, а Пресиян да бъде посещаван от рехабилитатор в дома им. Подала е молба, картотекирана е, но едва тази година. Твърди, че обещанията са януари 2018 г. да бъдат устроени като крайно нуждаещи се. Дотогава вяра в добрината им дава жена от Велико Търново, предложила да помага. Преди дни на майката е звъннала жена на име Мария, която предложила да взема Пресиян и да го транспортира всеки ден до училище с адаптиран за инвалидни колички частен бус. Очаква да се чуят пак, за да уточнят детайли по превоза. “Много ме зарадва, защото не всеки би се трогнал от нашата история. То и няма нищо необикновено”, приела е орисията си Анета. Семейството живее с 942 лв. - инвалидната пенсия и детските. До миналата година майката “Парите заминават за една седмица, а в момента и малкият е болен - със скарлатина”, обяснява жената. Анета е спряла лекарствата, които Пресиян трябва да приема. Твърди, че едно от тях предизвиквало катаракти. Скоро ходили да му махат вторична катаракта на лявото око, изписали му и очила. То за дистрофията няма лечение, но по-нататък, ако се отключи някъде да заминем в чужбина, за експериментално - на драго сърце. Но в момента малкия няма кой да го гледа”, продължава тъжния си разказ търновката. След като ги показали в репортаж по Нова тв, майката била потърсена от “Социално подпомагане” с покана да подаде молба за енергийни помощи. “Даже дойдоха с кола да ни вземат. Надяваме се да ни одобрят и да получим ваучер за твърдо гориво. Аз вече съм поръчала два кубика дърва, защото големият, като няма оросяване, все гледам да му е топличко”, реди Анета. Въпреки всички трудности тя никога не е мислила да остави Пресиян в социална институция. “Него като го няма, на мен ми е празна къщата. Много ми е свидно, защото той ми е първороден син и не бих го дала никъде. Предпочитам да си го гледам, отколкото да го дам”, твърди майката.", "date": "2017.11.09", "title": "Майка бута инвалидна количка 4 км по разбит път, за да ходи синът й на училище"}
{"url": "https://www.24chasa.bg/novini/article/6541552", "text": "Голяма е вероятността, намереният скелет в една от шахтите за аспирация в хотел “Смолян“ в края на август, да е на изчезнала жена от Родопите, която е родом от смолянското село Горово, но е била женена в село близко до Лъки, научи Жената изчезнала в годините около 1990 г., докато мъжът й работил в чужбина. След като се завърнал, от жена му нямало и следа. Според източници близки до следствието, има достатъчно улики, които са открити до костите на младата жена и водят именно към тази версия. Според криминалисти, най-вероятно става въпрос за насилствена смърт, като усилията им са насочени и към разкриването на извършителя. От полицията потвърдиха, че работят по подобна версия, както и по още няколко, но до излизането на експертизите, все още не може да се каже нищо категорично. „Работим по няколко версии, включително и по тази, за изчезнала през годините жена от Родопите, но на този етап не мога да коментирам нищо повече, тъй като се води следствие, а с категоричност може да се докаже самоличността на скелета, едва след резултатите от експертизите“, коментира директорът на полицията в Смолян старши комисар Николай Димов. От Окръжна прокуратура в Смолян, нито потвърдиха, нито отрекоха тази версия. „Работи се по случая, има назначени две експертизи по него, едната е съдебно-медицинска, а другата е ДНК – експертиза.", "date": "2017.11.09", "title": "Намереният скелет в хотел „Смолян“ може да е на изчезнала родопчанка"}
{"url": "https://www.24chasa.bg/novini/article/6541555", "text": "Днес, 9 ноември, г-н Тодор Белчев – председател на съвета на директорите на „Видеолукс Холдинг“ и г-н Любомир Христов, кмет на община Шумен, прерязаха лентата на хипермаркет за дома и градината „Практикер“ в Шумен - 11-ти поред обект на веригата за страната. , каза г-н Белчев на откриването. „Практикер“ - Шумен се помещава в нова модерна сграда, заемаща площ от над 7200 кв. м. На повече от 5000 кв. м. търговска площ, просторният хипермаркет ще зарадва клиентите си с приветлива атмосфера и функционална подредба и организация, така че потребителите лесно да разгледат и да открият това, което им е необходимо, за да създадат и подобрят своите мечтани дом и градина. На достъпни цени те ще могат да избират от богат асортимент от над 50 хил. продукта на водещи световни и български производители в различни категории – строителни материали, санитария, фаянс и теракот, ламиниран паркет, инструменти за ремонта и градината, осветителни тела, бои и декорация, градина, къмпинг, авто- и велоаксесоари. Клиентите ще могат да се възползват и от полезни услуги като застраховка „Удължена гаранция“ на продуктите, 3D проектиране на бани, рязане и кантиране на плоскости, тониране на бои, транспорт на закупени стоки, покупки на изплащане и безплатен паркинг с над 150 паркоместа. За доброто обслужване и консултация на клиентите ще се грижат над 70 служители. „Практикер“ - Шумен отвори врати на бул. „Симеон Велики“ 37 на удобно и комуникативно място, част от голяма търговска зона. В приятна обстановка, клиентите ще получават внимателна и професионална консултация и ще могат бързо и лесно, на едно място, да намерят всичко, от което се нуждаят, за да направят дома и градината си по-красиви, уютни и комфортни. Реализацията на проекта е дело на строителнaтa фирмa „Бараж Груп“ ЕООД.", "date": "2017.11.09", "title": "Хипермаркет „Практикер“ отвори врати в град Шумен"}
{"url": "https://www.24chasa.bg/novini/article/6541553", "text": "България е готова да насърчи инвестициите в проекти, който имат добавена стойност за българската икономика и за развитието на обществото. Това заяви президентът Румен Радев, който разговаря днес на „Дондуков“ 2 с представители на Американско-централноевропейската бизнес асоциация (АСЕBA). В първата за изминалите 14 години мисия на АСЕBA в България участват едни от най-големите компании от САЩ в сферата на информационните технологии, отбранителната индустрия, земеделието и производството на храни. По време на срещата президентът подчерта преимуществата на страната ни като част от общия пазар на ЕС, ключовото разположение в Югоизточна Европа, изграждащите се енергийни и транспортни коридори, свързващи ни със съседните региони, атрактивното данъчно облагане и квалифицирана работната ръка. Държавният глава открои също така стратегическото партньорство на България и САЩ в сферата на сигурността и отбраната, в борбата с тероризма и в правосъдието и призова за увеличаване на нивото на икономическия и инвестиционен обмен между двете държави. „Премахването на визовите ограничения за българските граждани, пътуващи в САЩ, е фактор, който несъмнено ще улесни комуникацията между бизнеса и ще допринесе за увеличаването на търговския обмен“, подчерта още Румен Радев. Държавният глава добави, че страната ни изгражда редица икономически зони и през последните години се утвърждава като център за развитие на информационните технологии в нашия регион, което е добра предпоставка за привличането на повече образовани млади хора. Представителите на бизнеса посочиха, че редица компании от САЩ са инвестирали в България и техният успех е пример за повече американски фирми да изберат страната ни за установяване на производствени мощности, за технологичен обмен и търговия. Представени бяха и различни идеи за модернизация на Въоръжените сили на България, за сътрудничество във фармацевтичната промишленост, земеделието и други.", "date": "2017.11.09", "title": "Радев: Насърчаваме инвеститорите, носещи добавена стойност за икономиката ни"}
{"url": "https://www.24chasa.bg/novini/article/6541021", "text": "Министърът на икономиката Емил Караниколов и президентът на Американо-централноевропейската бизнес асоциация Ерик Стюарт изтъкнаха в началото на среща с членове на американска търговска мисия повишения интерес на американските компании към България. Мисията се състои от представители на над 13 големи корпорации от военнопромишлената индустрия, фармацията, минната и хранителната промишленост, предава БТА. Фирмите, включени в мисията, са представени на ниво изпълнителни директори и това показва големия интерес, който има към България, посочи гостът и допълни, че много от тези компании вече са направили инвестиции в България, някои правят реинвестиции, а други се \"оглеждат\" за възможност да направят такива. Ерик Стюарт съобщи, че утре ще има форум по въпросите на отбраната. Двете страни изтъкнаха факта, че подобна търговска мисия не е гостувала в България от 2003 г. Делегацията е организирана от американската бизнес асоциация. Президентът на Американо-централноевропейската бизнес асоциация Ерик Стюарт отбеляза, че организацията е единствената в САЩ, която има за фокус Централна Европа. Караниколов посочи, че САЩ са важен стратегически партньор на страната ни и държавата е сред 20 водещи външнотърговски партньори на България. Отдавам голямо значение на американските инвестиции в България, заяви министърът. За периода 1990 - 2016 г. преките американски инвестиции в България са около 10 млрд. долара и това показва, че страна ни е привлекателна инвестиционна дестинация, а българската държава е предвидим партньор, заяви министър Караниколов. В рамките на срещата се очаква министърът да информира членовете на търговската мисия за икономическото развитие на България, насърчителните мерки за инвеститорите, развитието на индустриалните зони, както и за оперативните програми и в частност за програма \"Иновации и конкурентоспособност\". Няма съмнение, че от политическа и стратегическа гледна точка отношенията между двете държави винаги са били много силни и нашата надежда и цел е да направим и търговските ни отношения толкова силни, колкото са политическите и стратегическите ни, като тази мисия е голямо начало и е в точното време - преди поемането на председателството на Съвета на ЕС от България, изтъкна президентът на Американо-централноевропейската бизнес асоциация. Членовете на търговската мисията са имали среща и с премиера Бойко Борисов.", "date": "2017.11.09", "title": "Министър Караниколов: САЩ са важен стратегически партньор на България"}
{"url": "https://www.24chasa.bg/novini/article/6541031", "text": "Удостоверенията на водачите на леки таксиметрови автомобили запазват действието си до 30 юни 2018 г., реши парламентът с приемането на второ четене на промени в Закона за автомобилните превози. Предишните разпоредби предвиждаха удостоверенията да са валидни само до края на тази година. Парламентът даде възможност за удължаване с още пет години на срока на валидност на удостоверенията на таксиметровите шофьори без полагане на изпит. Условието е водачите да отговарят на изискванията и да подадат заявление за преиздаване в 14-дневен срок преди изтичане на валидността на удостоверенията им. С измененията в закона се облекчават 70 хиляди водачи с издадени вече удостоверения, така че те да не се длъжни да представят всички документи, които се изискват при първоначално издаване на удостоверението, включително и да се явяват отново на изпит. Георги Свиленски от \"БСП за България\" отбеляза, че преди две години с промени в закона управляващите са искали да дисциплинират бранша, но едно по едно предложенията отпадат. Защо \"Автомобилна администрация\" не си мръдна пръстчето да накара таксиметровите шофьори да се пререгистрират, попита той и си отговори - защото по време на предизборната кампания от ГЕРБ им обещали да удължат срока, за да гласуват за тях. Така избори няма да могат да се печелят повече, коментира Свиленски. Станислав Иванов /ГЕРБ/ обясни, че няма как един изпит да се държи два пъти и затова е нужна промяна в закона. Тези 70 хиляди таксита няма как в рамките на 2 месеца, 3 месеца, дори половин година да се пререгистрират, може би щяха да се случат пререгистрациите, ако служебният кабинет работеше по тази тема, коментира той. Работата на служебния кабинет е да прави избори, репликира го Свиленски.", "date": "2017.11.09", "title": "Парламентът удължи срока за пререгистрация на таксиджиите"}
{"url": "https://www.24chasa.bg/novini/article/6541030", "text": "Министърът за европейска интеграция в сръбското правителство Ядранка Йоксимович оцени като \"много позитивно\" изявлението на председателя на Европейската комисия Жан-Клод Юнкер, че Сърбия може да стане членка на ЕС преди 2025 г. и изтъкна, че това само засилва увереността, че Сърбия е на правилния път, съобщи Танюг, цитира БТА. След срещата си вчера с премиера Бойко Борисов председателят на Европейската комисия изрази задоволство от намеренията на България да постави интеграцията на Западните Балкани сред приоритетите на българското председателство на ЕС през първата половина на идната година, отбелязва Танюг. В средата на май в София ще бъде организирана среща на върха на ЕС с лидерите на държавите от Западните Балкани.", "date": "2017.11.09", "title": "Сръбски министър: Изявлението на Юнкер е позитивно, страната ни е на правилния път"}
{"url": "https://www.24chasa.bg/novini/article/6541061", "text": "България се присъедини към Женевската декларация за устойчиво градско развитие и жилищна политика, съобщиха от пресцентъра на МРРБ. Това стана по време на министерска среща на 78-та сесия на Комитета по жилищно градоустройство на Икономическата комисия за Европа (ИКЕ) на ООН, която се провежда в Женева, Конфедерация Швейцария, и в която участва заместник-министърът на регионалното развитие и благоустройството Деница Николова. Декларацията на министрите е ключова стъпка по пътя към постигането на общата цел – устойчиво градско развитие и просперитет на градското население в целия свят. „Подходите и начините на прилагане са различни, но трябва да търсим взаимовръзка и взаимодействие между тях чрез хоризонталните теми. Интегрираният подход е от решаващо значение за комплексното решение на градските проблеми и насърчаването на потенциала на градовете“, коментира зам.-министър Николова. Пред участниците във форума тя отбеляза, че България придоби ценен опит през последното десетилетие, който е помогнал националната политика за градско развитие да придобие ново измерение. Една от възможностите за прилагане на новия интегриран подход се въведе и развива успешно чрез кохезионната политика на ЕС и различни интегрирани механизми. По време на срещата зам.-министър Деница Николова подчерта още, че градското развитие и устойчивите градски стратегии формират основата на регионалната политика, която следва да бъде ориентирана към балансирано териториално развитие. „Полицентричното и балансирано териториално развитие е изключително важно за България и също е един от основните въпроси, включени в Пакта от Амстердам - основният документ, свързан с изпълнението на Градския дневен ред за ЕС. България допринася за изпълнението на Градския дневен ред за ЕС като участва в 4 партньорства, обхващащи темите за градска мобилност, цифров преход, адаптиране към климата и иновативни и отговорни обществени поръчки, каза още Николова. Тя изтъкна, че за МРРБ е важно да се положат повече усилия за постигане на балансирано териториално развитие, за да се намалят негативните демографски и икономически характеристики на българските региони. „В този контекст успешно съчетаваме финансиране от Европейския съюз, заеми от международни институции, национални ресурси и финансови инструменти“, подчерта заместник-министърът. За периода 2014-2020 г., в рамките на ОП „Региони в растеж“ като част от основната инвестиционна програма за градско развитие, в България приблизително 1,8 млрд. лева се инвестират в градовете въз основа на 67 интегрирани планове за градско възстановяване и развитие. Дванадесет програми за европейско териториално сътрудничество също ни подкрепят да постигнем целите за устойчиво градско развитие чрез достъп до ресурс от над 2 млрд. лева - за да осигурим добре свързани и безопасни периферни региони чрез създаване на растеж и работни места, справяне с изменението на климата и енергийната зависимост, намаляване на бедността и социално приобщаване. Повече от 360 млн. лева са предвидени за изпълнение на проекти за градско развитие чрез финансови инструменти, които ще осигуряват нисколихвени заеми в различни области като градска мобилност, социално приобщаване, сигурна и атрактивна градска среда, култура и спорт. С приемането на декларацията се отбеляза 70-годишнината от създаването на Комитета по жилищно градоустройство на Икономическата комисия за Европа на ООН. Събитието събра на едно място министри, отговарящи за въпросите, свързани с градското развитие, като предостави възможности за обмен на опит и възгледи на високо равнище относно напредъка и предизвикателствата, свързани с прилагането на международни споразумения като Дневния ред за устойчиво развитие за 2030 г., Новия дневен ред за градовете и Женевската харта на ООН за устойчива жилищна политика.", "date": "2017.11.09", "title": "България се присъедини към Женевската декларация за устойчиво градско развитие"}
{"url": "https://www.24chasa.bg/novini/article/6541077", "text": "Районният съд в Пазарджик започна заседанието си по искането за промяна на мярката за неотклонение на бившия председател на Общински съвет-Септември Лазар Влайков, предаде \"Фокус\". Адвокатът му Елвира Панкова заяви, че поддържа искането за замяна на наложената му мярка за неотклонение \"домашен арест\" с по-лека. Тя представи пред съда документи, от които е видно, че той е председател на земеделската кооперация в село Виноградец, а освен това е и общински съветник. С оглед на това Панкова обоснова искането си за налагане на по-лека мярка, за да може Влайков да изпълнява служебните си задължения. Панкова каза също, че няма опасност той да се укрие или извърши друго престъпление. Според нея в досега събраните доказателства по делото - експертизи и разпити на свидетели, не е налична информация, която да утежнява отговорността на Влайков. Адвокатът обясни, че той има семейство, за което трябва да се грижи и да осигурява доходи. За това тя поиска налагането на парична гаранция или подписка. Бившият председател на Общински съвет-Септември Лазар Влайков бе задържан, след като с неговия пистолет в началото на месец септември бе застрелян Наско Тонкев, собственик на заведение в село Виноградец. Той бе убит от 6-годишно дете, чийто рожден ден бе празнуван в заведението.", "date": "2017.11.09", "title": "Адвокатът на Лазар Влайков поиска по-лека мярка за неотклонение"}
{"url": "https://www.24chasa.bg/novini/article/6541090", "text": "Красимир Йорданов-Джонката е бил задържан в Перник, но не за взривеия банкомат в Сапарева баня. Смята се, че той е тартор на бандата, обираща машините. Джонката е бил арестуван в кафенето си в пернишкия кв. \"Изток\".  Перничанинът е сред най-оборотните бандити в Перник, преквалифицирал се е от  автокрадец. Арестуван е и друг - Павел, по прякор Павката, който държи автоморга. Засега от полицията не казват причината за арестите на двамата. Те не са от групата бегълци, които бяха преследвани от полицаи от Главна дирекция \"Национална полиция\" около 4 часа през нощта.  Съратниците му попаднаха в полицейска засада и минаха през барикадата им с краден джип, за да се скрият в гора край Боснек.", "date": "2017.11.09", "title": "И Джонката задържан, но не за банкомата в Сапарева баня"}
{"url": "https://www.24chasa.bg/novini/article/6541058", "text": "По обвинение на Районна прокуратура – Велико Тръново 89 шофьори, са наказани за извършени от тях транспортни престъпления от началото на годината. От тях 63 са шофирали след употреба на алкохол, съобщиха от Апелативната прокуратура.  При 77 от случаите прокуратурата е работила по незабавни и бързи производства, при което разследването е приключено и извършителят е предаден на съд, и е осъден в изключително кратки срокове. Срещу лицата, осъдени за извършени транспортни престъпления, прокуратурата е внесла в съда 47 споразумения, 28 обвинителни акта и 14 предложения за налагане на административни наказания след освобождаване от наказателна отговорност. Осъдени са 63 лица за шофиране след употреба на алкохол или наркотично вещества, 8 лица за управление на автомобил като неправоспособни водачи и 18 лица за управление на МПС в срока на изтърпяване на принудителна мярка. На три месеца затвор за шофиране пиян, след споразумение с Районна прокуратура – Велико Търново, е осъден 58-годишен мъж, който на 28 октомври т.г. , на път преди гр.Велико Търново управлявал лек автомобил “Фолксваген Голф” с концентрация на алкохол в кръвта си 1,68 на хиляда, установено по надлежният ред с техническо средство „Алкотест Дрегер”, след като е осъден с влязла в сила присъда, за същото престъпление. Водачът е лишен и от право да управлява МПС за срок от 9 месеца.", "date": "2017.11.09", "title": "63-ма осъдени за \"пил и карал\" във Велико\nТърново от началото на годината"}
{"url": "https://www.24chasa.bg/novini/article/6541185", "text": "Папа Франциск е издал заповед за прекратяване на продажбата на цигари на територията на Ватикана от догодина поради опасения за здравето на пушачите. Това съобщи днес говорителят на Курията Грег Бърк, цитиран от Ройтерс и БТА.  Той се позова на статистики на Световната здравна организация, че пушенето убива над седем милиона човека годишно, и подчерта, че \"Светият престол не може да съдейства на практика, която явно вреди на здравето на хората\". На територията на папската държава цигарите се продават на служители и на пенсионери на цени, значително по-ниски от тези в Италия. Служителите имат право да купуват по пет стека месечно и мнозина италианци молят свои познати, които са на работа във Ватикана, да ги снабдяват с евтини цигари, отбелязва Ройтерс. Бърк призна, че търговията с цигари носи приходи на Светия престол, но подчерта, че \"никоя печалба не може да бъда оправдана с цената на живота на хората\". Продажбата на пури във Ватикана ще остане разрешена поне още известно време, защото техният дим не се вдишва, уточни той. Ватикана е една от малкото държави в света, забранили тютюнопушенето на своя територия. В Бутан, където се смята, че пушенето вреди на кармата на човека, продажбата на тютюневи изделия е забранена още през 2005 г., посочва Ройтерс.", "date": "2017.11.09", "title": "Папа Франциск заповяда от догодина \nда спре продажбата на цигари във Ватикана"}
{"url": "https://www.24chasa.bg/novini/article/6541201", "text": "Казахстан се отказва от въведената по съветско време кирилица като официална азбука за своя тюркски национален език, предприемайки опит за глобализация под егидата на държавата, който със сигурност ще намали руското влияние в средноазиатската страна,съобщава БТА. \"Не би следвало Русия да диктува на своите някогашни колониални субекти от времената на Руската империя (и бившите съюзни републики в състава на СССР) как да говорят или каква азбука да използват за националния си език\", каза преподавателят по тюркология в престижния университет \"Назарбаев\" в Астана Ули Шамилоглу. Университетът, който вече почти три десетилетия носи името на лидера на бившата съветска република Нурсултан Назарбаев, е основан през 2010 г. и в него се преподава основно на английски. Замяната използваната в Казахстан на официално равнище азбука с такава, която да е съвместима с английския, представлява пример за завоя на страната към Запад при оформянето на своята идентичност. \"Кирилицата и руският език създадоха трудности за казахския да се утвърди като силен официален език. Това е проблем за бъдещето на Казахстан като национална държава\", каза Шамилоглу в коментар по имейла. Сходни промени е имало и в няколко други тюркоезични страни. През 20-те години на миналия век век Турция преминава от арабската писменост към латиницата. По онова време Турция \"до голяма степен изостава от съвременния свят по отношение на развитието си във всички аспекти на живота\", каза Севги Йозел от Турската езикова асоциация. \"Преходът към латиницата проправя пътя за Турция да се приобщи към останалата част от света културно, социално и икономически, а също и в технологичен аспект\", заяви тя също по имейла. Съветският съюз, \"безпокоейки се, че латиницата ще обедини тюркските народи, налага кирилицата на тюркоезичното население под своя власт\", заяви Гюлден Сагол Юксекая, експерт по тюркски езици в Мармарския университет в Турция. Казахите закъсняват с преминаването към латиницата в сравнение с останалите тюркски народи от постсъветското пространство като Азербайджан, Туркменистан и Узбекистан, посочи тя. След разпадането на Съветския съюз Казахстан поддържа тесни отношения със съседна Русия, с която имат обща почти 7000-километрова граница. Руснаците са най-голямото етническо малцинство в Казахстан, а руският наред с казахския има статут на официален език, закрепен от конституцията. \"Тук руският език все още има силни позиции и затова ще продължи да се преподава в училищата и занапред\", заяви Шамилоглу. Миналата седмица руският посланик в Казахстан Михаил Бочарников заяви, че Русия уважава суверенното право на Казахстан да смени азбуката си, при условие че руският език запази официалния си статут. В изявление, цитирано от казахстанските държавни медии, той посочи още, че в Казахстан продължава да има силно търсене на преподаватели по руски език и затова Русия е готова да окаже съдействие. Новата казахска азбука, утвърдена с указ на Назарбаев от миналия месец, предизвика известни спорове от естетическа гледна точка. Всички нейни букви могат спокойно да бъдат изписани на англоезична клавиатура, само че изписаното може да се окаже трудно за прочитане. Някои от писмените символи са с апостроф, за да предават мекост. Например буквата \"s\", когато е с апостроф (s'), трябва да се прочете като \"ш\". \"С\" (латиница) с апостроф трябва да се прочете като \"ч\". Опасенията са, че думи с поредица от подобни букви с апостроф може да изглеждат тромаво. Държавата създаде специална комисия, която да направи оценка на азбуката, преди тя постепенно да бъде въведена във всички официални сфери до 2025 г. Естетиката обаче изглежда не е главната причина за избора на латиницата. Смяната на азбуката от Казахстан е \"символно действие\", заяви Максим Кронгауз, професор по езикознание и преподавател в руското Висше училище по икономика. Промяната, \"символизираща уеднаквяване с глобалната латинско азбука, на първо място е от културен характер\", каза той, \"но вследствие на това и от политически\".", "date": "2017.11.09", "title": "Завой на запад: Казахстан се отказва от въведената при социализма кирилица"}
{"url": "https://www.24chasa.bg/novini/article/6541221", "text": "Парламентът ще гласува утре кандидатурата за нов здравен министър на Кирил Ананиев, на мястото на подалия оставка проф. Николай Петров, предаде  . Днес в деловодството на парламента е постъпило проекторешението, с което премиерът Бойко Борисов предлага персонална промяна в Министерския съвет. Ананиев е дългогодишен заместник-министър на финансите и председател на Надзорния съвет на националната здравноосигурителна каса.", "date": "2017.11.09", "title": "Парламентът гласува утре кандидатурата на Кирил Ананиев за здравен министър"}
{"url": "https://www.24chasa.bg/novini/article/6541230", "text": "Избягало от родителите си в Женева момиче на 7 години успя сама, без билет, да стигне с влак до международното летище, след това отново без билет проникна в самолет. Инцидентът е станал на 29 октомври, съобщи във вторник вечерта администрацията на аерогарата като обеща да подобри мерките за контрол, предаде  . На 29 октомври на железопътна гара в Женева момиче напуска родителите си и след това се качва на влак. Тя се възползва от липсата на контрол при качването. Влакът стига до аерогарата за пет минути. Влизането в публичната част на аерогарата също не се контролира, именно така през сградата на аерогарата преминава бегълката. Тя успява да стигне без билет и в зоната за пътници. Записът от камерите за наблюдение показва, че заради големия брой пътуващи в неделния ден тя не била проверена. Според администрацията на аерогарата момичето успяло да накара служителите да повярват, че е \"заедно с възрастните, които са пред или зад нея\".", "date": "2017.11.09", "title": "7-годишна опита да избяга от родителите си със самолет от Швейцария"}
{"url": "https://www.24chasa.bg/novini/article/6541232", "text": "Министърът на труда и социалната политика Бисер Петков обсъди подготовката и приоритетните теми на българското председателство на Съвета на ЕС с Мишел Сервоз, генерален директор на Главната дирекция \"Заетост, социални въпроси и включване\" на Европейската комисия /ЕК/. Това съобщиха от пресцентъра на социалното министерство. В срещата е участвала и заместник-министър Зорница Русинова. По време на разговора е бил обсъден напредъкът по текущите законодателни предложения на ЕК, сред които са директивата за командироване на работници в ЕС, Регламентът за координация на системите за социална сигурност, Европейският акт за достъпност и директивата за подобряване на баланса между професионалния и семейния живот. България ще положи всички усилия като председател на Съвета на ЕС за намиране на балансирано политическо решение по тези досиета, което да бъде прието с консенсус, е казал министър Петков, цитиран в съобщението. Акцент в разговора са били и новите законодателни инициативи на ЕК, които се очаква да бъдат предложени по време на българското председателство на Съвета на ЕС през първата половина на 2018 г. Сред тях са предложенията за създаването на европейски орган по заетостта и европейски социалноосигурителен номер. Заместник-министър Русинова е представила основните приоритетни теми, които страната ни ще постави във фокуса на европейския дебат в областта на заетостта и социалната политика през първата половина на 2018 г. Мишел Сервоз е изразил пълната подкрепа на ЕК за организирането на събитията от календара на Българското председателство. Той е приветствал инициативата на България да постави акцент върху дебата, свързан със засилването на социалното измерение на многогодишната финансова рамка, както и организирането на конференция за Европейския социален стълб.", "date": "2017.11.09", "title": "Бисер Петков обсъди подготовката на европредседателство ни с представители на ЕК"}
{"url": "https://www.24chasa.bg/novini/article/6541244", "text": "Европейската комисия (ЕК) повиши очакванията си за растежа на българската икономика до 3,9 на сто през 2017 г. и 3,8 на сто през 2018 г., в сравнение с очакван ръст съответно от 2,9 на сто и 2,8 на сто според пролетната прогноза, съобщава Министерството на финансите. Ревизията се дължи както на доброто представяне на икономиката през първата половина на годината, така и на ревизията на данните за БВП за 2016 г. Вътрешното търсене ще има основен принос за растежа на БВП през 2017 г., подкрепено от силното представяне на частното и публичното потребление и възстановяването на растежа на инвестициите. Вътрешното търсене ще остане водещо за ръста на БВП през целия прогнозен период, като се очаква забавяне на растежа на частното потребление през 2018 г. и 2019 г. По-високият внос, движен от силното вътрешно търсене, ще доведе до намаление на излишъка по текущата сметка през 2017 г. до 3 на сто от БВП. Тази динамика на вноса се очаква да продължи през 2018 г. и да се пречупи през 2019 г. В резултат се очаква свиване на положителното салдо по текущата сметка до 2,4 на сто от БВП през 2018 г. и 2,3 на сто през 2019 г. През 2017 г. ЕК очаква средногодишната инфлация в България да достигне 1,0 процент, като сред основните фактори за това са посочени силното вътрешно търсене, поскъпването на комуналните услуги и възстановяването при цените на енергийните стоки и основните суровини. Прогнозата е средногодишната инфлация да се ускори до 1,5 на сто през 2018 г. и 1,6 на сто през 2019 г. Очакванията на ЕК са положителните развития на пазара на труда да се запазят в средносрочен хоризонт. Растежът на заетостта през 2017 г. се прогнозира да бъде 0,7 на сто, подкрепен от вътрешното търсене и най-вече инвестициите. За следващите две години ЕК очаква темпът на нарастване на заетите да се забави до 0,4 на сто и 0,3 на сто, поради ограниченото предлагане на труд. Нивото на безработица се очаква да се понижи до 6,4 на сто през 2017 г. и постепенно да достигне 5,7 % през 2019 г. В условията на намаление на безработицата, растежът на доходите от труд ще остане висок, като повишението на заплатите в публичния сектор няма да окаже риск за бюджетната позиция на икономиката. Оценката на Комисията за бюджетното салдо на сектор \"държавно управление\" съвпада с целите на фискалната политика, заложени в тригодишната бюджетна прогноза 2018 - 2020 г., а именно: балансиран бюджет през 2017 и 2018 г. и излишък през 2019 г. Предвижда се доброто приходно изпълнение да компенсира повишеното ниво на разходите за персонал и инвестиции, посочват от МФ. През настоящата година Комисията очаква дългът на сектор \"държавно управление\" да се понижи съществено (от 29 на то от БВП през 2016 г. до 25,7 на сто от БВП), в резултат от реализираните първични бюджетни излишъци и изплащането на дълг в размер на 2 процентни пункта от БВП. Като се има предвид превишението на приходите над разходите в първичния баланс, както и ниската цена на дълга, прогнозата е индикаторът да продължи да се свива до 24,3 процента и 22,8 процента от БВП, съответно през 2018 и 2019 г.", "date": "2017.11.09", "title": "ЕК очаква по-голям растеж на българската икономика"}
{"url": "https://www.24chasa.bg/novini/article/6541252", "text": "Районна прокуратура – Дупница е образувала досъдебно производство във връзка с  . Това съобщи Емил Павлов, говорител на Районна прокуратура – Дупница, цитиран от \"Фокус\". Разследването е за това, че днес в Сапарева баня противозаконно са отнети чужди движими вещи, част от касета, съдържаща парични средства, която е собственост на банка. Намерението е било противозаконно да бъдат присвоени тези вещи, като за извършване на кражбата е използвано моторно превозно средство и специален начин.  По думите му в хода на разследването по делото се извършват множество процесуално-следствени действия, които към момента не може да бъдат коментирани, тъй като може с това да се затрудни разследването.", "date": "2017.11.09", "title": "Образуваха досъдебно производство за взривения банкомат в Сапарева баня"}
{"url": "https://www.24chasa.bg/novini/article/6541251", "text": "Двудневната среща на министрите на отбраната на страните-членки на НАТО завърши днес, 9 ноември. Тя се проведе в Главната квартира на Алианса в Брюксел, Кралство Белгия и в нея участва българска делегация, водена от заместник-министъра на отбраната Атанас Запрянов, съобщиха от Министерство на отбраната. На срещата бяха разгледани глобалните аспекти на ситуацията по сигурността и адаптацията на НАТО към новите предизвикателства, както и перспективите за усилване на мисията на НАТО „Решителна подкрепа“ в Афганистан. В хода на първото заседание на 8 ноември дискусиите се съсредоточиха върху конкретните подходи за оптимизиране на възпиращия и отбранителен потенциал на НАТО, включително адаптирането на Командната структура, засилването на киберотбраната и реализацията на цялостната институционална реформа на Алианса. В своето изказване заместник-министър Запрянов подчерта важността на предложената обща политическа рамка за балансирано и съгласувано прилагане на всички одобрени мерки и инициативи за изграждането на надежден и ефективен потенциал за възпиране и отбрана. Той изрази подкрепа за усилването на военноморските способности на НАТО, които са съществен инструмент за проектиране на стабилност в периферията на Алианса. Заместник-министър Запрянов подчерта и необходимостта от изграждане на по-ефективна и ефикасна командна структура, която да бъде в състояние да предостави всеобхватност на отговора на Алианса към всички предизвикателства, по всички направления, чрез прилагане на 360-градусовия подход. Работната вечеря на министрите на отбраната в същия ден се проведе с участието на Федерика Могерини, върховен представител на ЕС по въпросите на външните работи и политиката за сигурност. На нея бяха обсъдени глобалните проблеми на сигурността, с фокус върху влошената обстановка на Корейския полуостров. Министрите на отбраната осъдиха продължаващите ядрени опити на КНДР, нарушаващи резолюциите на Съвета за сигурност на ООН и изтъкнаха значението на предприетите от Генералния секретар на НАТО визити в региона като ясен знак за решимостта на Алианса за трайно противопоставяне на по-нататъшното разширяване на ядрените и ракетни програми на КНДР. Като други съществени проблеми за сигурността в глобален план бяха очертани терористичните действия на недържавни организации и групировки, предизвикващи нестабилност в региона на Близкия Изток и Северна Африка и генериращи бежански вълни и нелегален трафик на хора; разпространението на оръжия за масово унищожение, включително на балистични ракети с малък и среден радиус на действие; нарастващата заплаха от кибератаки и хибридни действия срещу евроатлантическата общност и др. Днес се проведе последното заседание в рамките на срещата на министрите на отбраната, посветено на мисията на НАТО „Решителна подкрепа” в Афганистан. В присъствието на част от страните-партньори, вземащи участие в мисията, бе отчетен постигнатият напредък по стабилизиране на обстановката в страната и изграждане на капацитет на Афганистанските сили за сигурност и отбрана. Министрите на отбраната бяха запознати с новата стратегия на САЩ за Южна Азия. Беше отчетена необходимостта от допълнителни усилия, включително дипломатически, и непосредствен принос от страните-членки на НАТО за постигане на целите на мисията.", "date": "2017.11.09", "title": "Обсъдиха глобалните аспекти на сигурността  на среща на НАТО в Брюксел"}
{"url": "https://www.24chasa.bg/novini/article/6541270", "text": "Министър-председателят Бойко Борисов представи потенциала на страната за инвестиции и индустриално сътрудничество пред ръководствата на 12 американски компании. Фирмите са част от търговска мисия, организирана от Американо-Централноевропейската бизнес асоциация от Вашингтон. Бизнес предприятията имат интерес да инвестират и да разширяват дейностите си в България в областта на селското стопанство, фармацията, технологиите и хранително-вкусовия сектор. Това съобщиха от пресцентъра на Министерски съвет. Пред тях премиерът посочи и предприетите от правителството ефективни мерки за подобряване на бизнес средата, облекчаване на административната тежест и намаляване на разходите на бизнеса. Представяйки приоритетите на Българското председателство на ЕС в първата половина на следващата година, Бойко Борисов акцентира върху потенциала на Балканите и необходимостта за партньорства и проекти за осигуряване на свързаността и икономическото развитие на страните от региона. Посещението на американската мисия е фокусирано върху нарастващия потенциал и широките възможности за бизнес тук, посочи председателят на асоциацията Ерик Стюарт. Той отбеляза, че повече от 14 години не е имало подобна американска търговска делегация на високо корпоративно ниво с федерална подкрепа.", "date": "2017.11.09", "title": "Борисов представи потенциала на страната ни за инвестиции пред големи компании от САЩ (Снимки)"}
{"url": "https://www.24chasa.bg/novini/article/6539840", "text": "“Не искам да живея, искам да умра!” Това повтаря пред лекари и полиция Антония, която остана без крака, след като се хвърли под влак в Бургас. 21-годишната жена посрещна в болницата вчера неочаквани гости - родителите, които са я изоставили. Възпитаничката на дома за деца, лишени от родителски грижи, в Тотлебен, е учила в малкото градче от първи клас до абитуриентка. През тези 12 години никой никога не я потърсил. Полицията откри семейството на Антония след огромната трагедия с нея. Влакът прерязал единия ѝ крак в областта на бедрото, а другия - на нивото на глезена. Част от крака ѝ заедно с двете маратонки са открити под 4-ия вагон на товарната композиция. Защо Антония избира смъртта? Тя не отговаря на този въпрос и повтаря, че се е отказала от живота. Пристигнала в Бургас на 6 ноември и слязла на гара “Владимир Павлов”, където след часове опитала да се самоубие. Антония вървяла край релсите с момче, най-вероятно също израснало в дом. Когато видяло влизащия в гарата товарен влак, момичето внезапно се затичало и се хвърлило под локомотива. Вероятно причината да сложи край на живота си е някъде във времето, след като напуска Тотлебен и продължава в техникум за фризьори в Ловеч. Преди 2 г. завършила и заминала за Бургас. За разлика от останалите възпитаници на дома в Тотлебен, Антония нито веднъж не се връща там, където е прекарала ученическия си живот. Описват я като тихо, спокойно, изпълнително момиче, което не е създавало проблеми. Състоянието на младага жена се подобрява и най-вероятно до дни тя ще бъде преместена от реанимация в отделението по ортопедия.", "date": "2017.11.09", "title": "Тони, която остана без крака, видя изоставилото я преди години семейство"}
{"url": "https://www.24chasa.bg/novini/article/6540698", "text": "Гори последният етаж от Строителния факултет в Скопие, съобщиха МИА и Макфакс. Скопската противопожарна бригада е на мястото с няколко коли, предаде БТА. Опожарени са три зали в Строителния факултет, само толкова мога да кажа в този момент. Огънят все още гори и се опитваме да го локализираме, заяви за Макфакс Звонко Томевски, командир на скопската противопожарна бригада. Гъст черен дим се издига над Строителния факултет. Работещите в сградата са излезли навън и настояват повече противопожарни коли да се включат в гасенето на пожара.", "date": "2017.11.09", "title": "Пожар в Строителния факултет в Скопие"}
{"url": "https://www.24chasa.bg/novini/article/6540732", "text": "Мъж на 79 години от Кюстендил се е разделил с 4450 лв., след като се е доверил на обадил му се по телефона мъж, съобщиха от полицията. Авторът на обаждането се представил за служител на полицията, после го посетил и взел сумата. По случая е образувано досъдебно производство, уведомен е и дежурен прокурор.", "date": "2017.11.09", "title": "Мъж от Кюстендил даде 4450 лв. на ало измамници"}
{"url": "https://www.24chasa.bg/novini/article/6540731", "text": "Политиката за насърчаването на малките и средни предприятия е една от основните политики на правителството, насочена към повишаване на икономическия растеж и заетостта. Това каза вицепремиерът Валери Симеонов по време на изслушването на тема \"Ефективността на политиките на ЕС за малките и средни предприятия\", организирано от Европейския икономически и социален комитет /ЕИСК/ и Асоциацията на индустриалния капитал в България /АИКБ/, което се проведе днес в гранд хотел \"София\". Вицепремиерът Симеонов обърна внимание на факта, че в малките и средни предприятия в България работят близо 1,5 мил. души - или 75 на сто от всички заети в реалната икономиката. Затова той е на мнение, че националната политика в подкрепа на тези предприятия е изключително важна, предаде БТА. Валери Симеонов добави, че една от основните политики на правителството, насочена към повишаване на икономическия растеж и заетостта се основава на Националната стратегия за малки и средни предприятия. Той уточни, че тази стратегия /2014-2020 г./ е разработена съобразно водещите принципи на т.н. \"Акт за малкия бизнес\" - (SBA-Small business act) и е обвързана с основните насоки на европейската политика по отношение на малки и средни предприятия, както и по отношения на стартиращите и разрастващи се компании. Вицепремиерът отбеляза, че по време на предстоящото председателство на Съвета на ЕС, България ще отправи три основни послания - за консенсус, конкурентоспособност и кохезия. По думите му специален акцент ще бъде поставен върху развитието на алтернативни източници на финансиране и подобряване на бизнес средата и спазване на принципа \"Мисли първо за малките\". Валери Симеонов посочи още, че основен приоритет на правителството е и намаляването на административната тежест както за бизнеса, така и за гражданите. \"В момента тече пълен анализ във всички министерства, агенции, второстепенни разпоредители, буквално всеки ден отпадат процедури или се оптимизират съществуващите\", заяви Симеонов. Изпълнителният директор на Изпълнителната агенция за малките и средните предприятия /ИАМСП/ Мариета Захариева представи данни от проучване, направено от агенцията, което показва, че 72 на сто от анкетираните се оплакват от недостиг на всякакъв вид кадри. Ниските данъци е основният елемент, който фирмите са посочили като положителна държавна подкрепа. Близо 70 на сто от запитаните предприемачи отговорили, че могат да разчитат на държавна помощ при започване на бизнес. За 26 на сто от запитаните данъчните облекчения и ниските налози са основното, което бизнесът получава от държавата. За 13 на сто субсидиите и възможностите да участват в европроекти са това, от което имат най-голяма нужда и се възползват от това. Близо 46 на сто от запитаните са отговорили, че успяват да намерят пазари за продукцията си, но също толкова имат проблем с реализацията на стоката си. Около 43 на сто от предприемачите очакват помощ от държавата, за да успеят да пласират своята продукция, което е основната роля на ИАМСП, каза Захариева. \"Ние го правим чрез много конкретни представяния на българския бизнес на изложения, панаири, създаването на бизнес форуми в чужбина. Ние подкрепяме фирмите, които имат качествена продукция и имат добри стоки за износ, като ги представяме на световните пазари\", отбеляза Мариета Захариева. По думите й с подкрепата на правителството се отчитат реални резултати в тази насока. Председателят на АИКБ Васил Велев благодари на усилието на правителството, което полага за облекчаването на вноса на персонал. \"Ние сме единствената страна в Централна и Източна Европа, която изкуствено е сложила бариери и ограничения пред вноса на човешки ресурси\", каза Велев. Становището на ЕИСК, представено от докладчика Милена Ангелова, е , че все още съществува значителна неефективност както по отношение на формулирането, така и на прилагането на политиките за малките и средни предприятия, което възпрепятства ефекта от мерките за подкрепа на тези предприятия. Милена Ангелова отчете положително опитите за намаляване на административната тежест и подкрепата за конкурентоспособността за малките и средни предприятия.", "date": "2017.11.09", "title": "Симеонов: Да насърчи малките и средни предприятия е приоритет на правителството"}
{"url": "https://www.24chasa.bg/novini/article/6540737", "text": "В полицейския арест е задържан А.М./33г./ от Арчар - неправоспособен водач, който след употреба на алкохол шофирал автомобил с регистрационни табели, предназначени за друго МПС и предизвикал катастрофа. Това съобщават от Областна дирекция на МВР. Инцидентът е станал вчера на ул. \"Арчарица\" в селото. Пристигналите на мястото полицейски служители са установили, че лек автомобил \"Рено\" със софийска регистрация, управляван от 33-годишния мъж е навлязъл в насрещната лента и се блъснал във \"Фолксваген\", шофиран от 23-годишен местен жител. В резултат на удара били нанесени материални щети по превозните средства. Проверката е констатирала, че А.М. е неправоспособен, а регистрационните табели на колата са издадени за друг автомобил. При тестване с дрегер, пробата му отчела показание 3.25 промила. Мъжът е задържан с полицейска мярка за срок до 24 часа, регистрационните табели на колата са иззети.", "date": "2017.11.09", "title": "Пиян и без книжка катастрофира с кола с фалшиви номера във Видинско"}
{"url": "https://www.24chasa.bg/novini/article/6540754", "text": "По-скъпа питейна вода ще плащат абонатите във Враца, Бургас и Ямбол. Увеличението е заложено в проект на регулатора, според заявките за инвестиции на ВиК дружествата. Във Враца водата ще поскъпне с между 12 и 33%. По-сериозно е увеличението за абонатите, които получават вода по гравитачен път, предаде  . Поскъпването в Ямбол е с близо 19 на сто. Там трябва да заработи и пречиствателна станция. Като от догодина се готви още едно увеличение с подобен процент. Водата за абонатите на ВиК в Бургас ще поскъпне с 13%. В замяна на по-високите цени, абонатите трябва да получават по-качествена и чиста вода.", "date": "2017.11.09", "title": "Водата във Враца, Бургас и Ямбол поскъпва"}
{"url": "https://www.24chasa.bg/novini/article/6540758", "text": "Европейският съюз рязко повиши прогнозата си за растежа в еврозоната през текущата 2017 г., предава AFP. Ръстът в 19-те държави от еврозоната ще бъде 2,2 %, предаде \"Фокус\". Това е най-бързият темп, регистриран през последното десетилетие, става ясно от есенната прогноза на Европейската комисия.", "date": "2017.11.09", "title": "ЕС рязко повиши прогнозата за растежа в еврозоната"}
{"url": "https://www.24chasa.bg/novini/article/6540769", "text": "Френският президент Еманюел Макрон заяви днес, че скоро ще бъде постигната военна победа над групировката \"Ислямска държава\" в Ирак и Сирия, но тя няма да бъде достатъчна за справяне с джихадистката заплаха, съобщи Франс прес. \"Ние победихме в Ракка, а следващите седмици и месеци ще ни позволят, по мое дълбоко убеждение, да победим напълно във военен план в иракско-сирийската зона\", каза Макрон пред френските военни, базирани в Абу Даби, столицата на Обединените арабски емирства, предаде БТА. Френският президент приветства \"оперативното сътрудничество на най-високо равнище\" с ОАЕ, които от 2014 г. участват в международната коалиция за борба с ИД. Макрон посети френската военноморска база в Абу Даби, предаде Асошиейтед прес. Агенцията отбелязва, че тя се намира съвсем близо до филиала на Лувъра в столицата на ОАЕ, който бе открит снощи в присъствието на френския президент. Военен оркестър изсвири националния химн на Франция, Марсилезата, а Макрон бе посрещнат от почетен строй, преди да се качи на борда на френската фрегата \"Жан Барт\". Френската военноморска база в ОАЕ бе открита през 2009 г. и свидетелства за задълбочаващото се военно сътрудничество между френската страна и емирствата, отбелязва Асошиейтед прес. Франция има също военнослужещи и самолети във военновъздушната база Ал Зафра, където се намират и част от петте хиляди американски войници, дислоцирани в ОАЕ.", "date": "2017.11.09", "title": "Макрон: \"Ислямска държава\" скоро ще бъде победена, но джихадистката заплаха остава"}
{"url": "https://www.24chasa.bg/novini/article/6540760", "text": "В предизборната надпревара, състояла се само преди месеци, лозунгът на британската премиерка Тереза Мей бе \"силно и стабилно правителство\". Фразата звучи като жестока ирония в момента, след като няколко високопоставени членове на кабинета на Мей бяха подложени на критики за гафове или се оказаха обект на разследване за предполагаеми сексуални злоупотреби, предаде БТА. Още преди последните проблеми Мей беше лидер на нестабилно правителство, срещащо затруднения. Тя е изправена пред предизвикателството да изведе Великобритания от ЕС, начело на правителство, разделено между противници и привърженици на Брекзита. Позициите й освен това са отслабени, след като рискованото свикване на предсрочни избори през юни, с цел да увеличи мнозинството на Консервативната партия в парламента, доведе до обратен на желания резултат и тя остана начело на правителство на малцинството. \"Имаме премиерка, която е загубила авторитета си и контрола над класната стая\", заяви във вторник опозиционната депутатка от Лейбъристката партия Кейт Осамор, представяйки кабинета като група непослушни деца. За Мей седмицата на все по-разрастваща се криза започна миналата сряда, когато   Той бе обвинен от журналистка, че на церемония през 2002 г. неведнъж е докоснал коляното й. Друга журналистка заяви, че неочаквано я е целунал, без тя да го желае. Фалън бе един от най-стабилните помощници на Мей, често изпращан да говори от името на правителството на интервюта. Оставката му е удар за Мей - който стана още по-тежък, след като тя разочарова мнозина консерватори, заменяйки го с Гавин Уилямсън, на когото мнозина нямат доверие. Бившият организационен секретар на групата на консерваторите в Камарата на общините е известен с това, че държи на бюрото си домашен любимец тарантула. Фалън може да не е последният министър, принуден да напусне заради набиращия сила скандал за сексуалния тормоз и злоупотреби в британската политика. След появилите се разкрития за холивудския могул Харви Уайнстийн, помощници на политици и журналисти започнаха да отправят обвинения. Няколко депутати бяха отстранени временно от своите партии, а двама министри от правителството са обект на разследване. Първият министър Деймиън Грийн, който на практика е вицепремиер, е изправен пред разследване от държавните служби, след като млада партийна активистка го обвини в нежелани докосвания и текстови съобщения. Бивш високопоставен полицай добави, че през 2008 г. на компютър в офиса на Грийн е била открита особено отвратителна порнография - нещо, което той категорично отрича. Министърът на международната търговия Марк Гарниър е разследван поради твърдения, че е изпратил секретарката си да купува вибратори от сексшоп. Гарниър нарече случая \"лудория\", но призна, че в миналото може да е показвал отношение \"от отминала епоха\". В опит да потушат скандала, Мей и други партийни лидери се съгласиха да бъдат разработени нови мерки, за да бъде помогнато на работещите в парламента да съобщават за злоупотреби. Шумният британски външен министър Борис Джонсън никога не е бил известен с тактичността си и мнозина бяха изненадани, когато Мей го избра за топ дипломат на страната. Сега той е обвинен, че със свободния си начин на изразяване е изложил на опасност жена от британско-ирански произход, хвърлена в затвора в Иран. Съпругът и работодател на Назарин Загари-Ратклиф, която излежава петгодишна присъда за заговор за \"тихо сваляне\" на иранския режим, казва, че тя може да получи по-дълга присъда, след като миналата седмица Джонсън заяви пред депутати, че преди ареста си миналата година тя е обучавала ирански журналисти. Съпругът й Ричард Ратклиф и благотворителната фондация \"Томсън Ройтерс\" казват, че Загари-Ратклиф е била на почивка при семейството си. Според тях иранските власти са използвали изявлението на британския външен министър като доказателство, че тя е въвлечена в пропаганда срещу режима. Във вторник Джонсън призна, че \"забележките ми можеха да бъдат по-ясни\". \"Британското правителство не се съмнява, че тя е била на почивка в Иран миналата година, когато бе арестувана, и че това е била единствената цел на нейното посещение\", каза той в изразяващо разкаяние изявление пред Камарата на общините. Последните лоши новини дойдоха, след като тази седмица стана известно, че министърката за международното развитие Прити Пател е провела 12 срещи с израелски групи и представители на властите, включително с премиера Бенямин Нетаняху, докато е била на почивка в Израел през август - и не е казала за тях на премиерката или колегите си. Когато новините за пътуването станаха известни, Пател настоя, че \"Борис (Джонсън) знаеше за посещението\". По-късно нейното министерство бе принудено да внесе яснота в изявлението, казвайки, че \"външният министър е разбрал за визитата, но не предварително\". Пател се извини и каза, че срещите \"не са спазили обичайната процедура\". Други стигнаха по-далеч, заявявайки, че тя очевидно е нарушила кодекса за поведение на министрите. В крайна сметка Пател подаде оставка в сряда вечерта. Стивън Филдинг, преподавател по политически науки в Университета на Нотингам, заяви, че при нормална политическа обстановка както Джонсън, така и Пател биха били уволнени. Сегашната обстановка обаче не е нормална. \"Това е криза на множество равнища\", заяви Филдинг. \"Имаме партия, която е разделена що се отнася до най-важното решение, което страната трябва да вземе, с премиерка, която няма авторитет, и правителство, което няма мнозинство в Камарата на общините\". Той обаче предсказа, че правителството ще продължи напред \"залитайки\", защото се опасява да не загуби срещу Лейбъристката партия, ако се стигне до избори. \"Те знаят, че са загубени, ако си позволят да се оттеглят, преди Брекзитът да бъде завършен\", заяви Филдинг.", "date": "2017.11.09", "title": "Секс скандали и гафове около кабинета на Тереза Мей"}
{"url": "https://www.24chasa.bg/novini/article/6540771", "text": "Трябва да имаме добри учители, ако искаме да имаме добро образование. Утрешните инвестиции в образование започват с днешните инвестиции в учители. Това заяви в парламентарната зала министърът на образованието и науката Красимир Вълчев при дебатите по проекта за държавен бюджет за 2018 г., съобщи БТА. Даването на пари на учители е днешната инвестиция в образованието за след 20 години, това не е наливане, а поливане на едно дърво, заяви Вълчев в отговор на коментари на опозицията, че се наливат средства в нереформирана система. Министърът обясни, че по отношение на връзката между реформи и пари има три групи дейности. Първата група са реформи, които не изискват никакви средства. Това са промените с учебните планове, учебните програми. Втората група реформи изискват средства, но не много. Това са например връзката с пазара на труда. Ще бъде разработен механизъм за връзка на професионалното образование с търсенето на пазара на труда и ще бъде в сила от учебната 2018/2019 г., заяви министърът. Третата група дейности са тези, които изискват само пари. Тук е инвестицията в учители, посочи министърът. Вълчев заяви, че разликата между българската и финландската образователна системи е в това, че във Финландия учители стават тези, които са имали най-високи резултати на изхода на гимназиалното образование. Във Финландия са направили обществения, политически и бюджетен избор да инвестират в учители и поради тази причина в дългосрочен план са успели да повишат образователните резултати, каза Вълчев. Радвам се, че имаме общо мнение по отношение на промените в системата на делегираните бюджети, посочи министърът. Броят на учениците ще се запази като фактор, но той ще бъде по-скоро разпределителната величина, а не в основата на концепцията \"парите следват ученика\", поясни той и допълни, че няма как финансирането на едно училище да не зависи от броя на учениците. Опорната точка за частните училища вече може да отпадне, защото средствата, които ще се предоставят на частните училища, ще са по-малко от 2 млн. лв., каза Вълчев. По отношение на оценката на висшето образование министърът заяви, че \"имаме една от най-добрите системи за оценка на реализацията и тя е международно призната, с пълна, точна и проверима информация по редица показатели за реализация, което я прави много добър инструмент за обвързване на финансирането и преструктурирането на приема с реализацията\". Друга стъпка е планирането на 9 млн. лв. допълнително за стипендии по приоритетните професионални направления, каза Вълчев. Тези направления са инструментът, с който ние обвързваме търсенето на пазара на образование с бъдещите потребности на пазара на труда, каза министърът.", "date": "2017.11.09", "title": "Красимир Вълчев: Добро образование става с добри учители"}
{"url": "https://www.24chasa.bg/novini/article/6540781", "text": "Няма как да се иска вот на недоверие при тези икономически и финансови параметри на държавата. Това каза председателят на ПГ на ГЕРБ Цветан Цветанов по време на дебатите по бюджет 2018 г., предаде  „Фокус“. „Това, което ми прави впечатление, че колегите от опозицията, по-специално от БСП, се осланят повече на изследвания, но не и на реалните факти и институциите - това, което имат като реални политики“, каза той. „За мен е изключително впечатляващо това, което е заложено в бюджет 2018 г.“, каза Цветанов. „Тук трябва да отчетем и допълнителната добавена стойност, която ще дойде за развитието на регионите и за реализирането на определени секторни политики, свързана с европейското финансиране. Трябва да знаем, че европейското финансиране може да бъде добавена стойност в управлението на ГЕРБ, защото знаем, че добавена стойност в управлението на БСП няма как да има“, каза Цветанов. По думите му еврофондовете при БСП просто се спират. „За 2018 г. имаме повече средства, които са отделени за приоритета на сегашното управление – това е образование. „Ангажиментите, които започнаха да се изпълняват от септември месец тази година, ще продължат в целия управленски мандат. Само за догодина 330 млн. лв ще бъдат за фонд работна заплата за българските учители“, заяви Цветанов. „Понеже се говореше много за социалната тема. Смятам, че колегите от парламентарното мнозинство дадоха много ясни сигнали, както във вчерашния дебат, така също и днес, че парите се увеличават и ние ще направим всичко възможно при това преразпределение от бюджета за 2018 г. да реализираме основните си приоритети от управленската си програма. Много е важно, че когато присъстват и министрите, те винаги допринасят, за да може тази политическа воля по реализирането на определените управленски програми да бъдат факт благодарение и на парламентарното мнозинство, което има днес в 44-ия Парламент. Днес повече от всякога обществото се нуждае от сигурност. Обществото очаква този икономически растеж да продължи и за 2018 г.,2019 г. Да можем действително да преразпределяме повече ресурс, за да можем да правим повече политики“, заяви Цветанов и подчерта казаното от финансовият министър Владислав Горанов, че дългът, който постепенно намалява. По думите на Цветанов по време на обсъждането на бюджета за догодина много малко се е говорило за тема „Сигурност“. „Мога да кажа, че в сектор „Сигурност“ парите ще бъдат повече - 100 млн. лв. за работната заплата за служителите на Министерство на отбраната и 55 млн. лв. в системата на МВР. Това са възможности, които могат да допринесат за повишаване на мотивацията и повишаване на професионалните задължения на служителите. Те се нуждаят от повече повече средства“, каза Цветанов. По думите му държавата не трябва да увеличава дефицита, защото не трябва да се увеличава задлъжнялостта на поколения след тях. „Бюджетът за 2018 г. е много по-добър от 2017, 2016 г., 2015, и в пъти по-добър от 2014 г.“, заяви Цветанов. По думите му самият факт, че вчера са били дадени много високи оценки за България, за българското правителство и за министър-председателя Бойко Борисов, означава, че няма как днес да има политическа сила или опозиция, която да поиска вот на недоверие при тези икономически и финансови параметри на държавата. Във връзка с българското председателство на Съвета на ЕС, Цветанов каза на опозицията: „Бъдете отговорни, бъдете мъдри, защото председателството, което се дава на България, 10 години след като сме приети в ЕС, означава много“, каза Цветанов. Той поясни, че от 1 януари 2019 г. Румъния ще председателства ЕС. „2007 г., когато влизахме в ЕС, ние бяхме приети заедно. Заедно ще бъдем приети в Шенгенското пространство и заедно ще можем да правим регионални политики. Желая успех на Министерски съвет, на министрите, и съм убеден, че с това мнозинство, което имаме днес, ще имаме един бюджет. Убеден съм, че с тази политическа, икономическа и финансова стабилност ще може да бъде изпълнен бюджета, а защо не и преизпълнен. Парламентарното мнозинство е стабилно“, заяви Цветанов. Той поясни, че ГЕРБ вярва на министър-председателя Бойко Борисов и на всички министри от кабинета.", "date": "2017.11.09", "title": "Цветанов: Няма как да се иска вот на недоверие при тези параметри на държавата"}
{"url": "https://www.24chasa.bg/novini/article/6540783", "text": "След малко повече от 2 часа вял дебат парламентът прие проекта за финансите на държавата за 2018 г. „За“ гласуваха 129, 96 бяха против и само един въздържал се. В него е заложен ръст на икономиката с 3,9%, инфлацията да бъде 1,6%, а безработицата да намалее до 6,2%. Според разчетите на властта през 2018 г. минималната работна заплата ще бъде 510 лв. Със 700 млн. лв. повече са заделени за увеличаването на минималната заплата. 330 млн. лв. са предвидени за увеличаване на учителските заплати и реформата в образованието, 400 млн. лв. повече ще получи НЗОК. ДПС и БСП не подкрепиха проекта. Лидерът на червените Корнелия Нинова заяви,че парламентарната група ще внесе алтернативен бюджет между двете четения.", "date": "2017.11.09", "title": "Парламентът прие законопроекта за държавния бюджет за 2018 на първо четене"}
{"url": "https://www.24chasa.bg/novini/article/6540790", "text": "Възрастна перничанка е измамена с 8000 лева, съобщи ОД на МВР. Приложена е рядко използвана досега схема. На домашния адрес на 86-годишната жена в сряда пристигнал мъж, който се представил за приятел на сина й. Непознатият казал, че се занимава със социални услуги и може да уреди на възрастната жена помощи, евтини лекарства и отоплителни материали. Поискал от пенсионерката сума в аванс. Жената заявила, че има пари в банка и може да ги изтегли. Така взела 8000 лева и ги дала на измамника. След около час подала сигнал на тел. 112. Образувано е досъдебно производство.", "date": "2017.11.09", "title": "Перничанка даде 8000 лева на измамник, представил се за приятел на сина й"}
{"url": "https://www.24chasa.bg/novini/article/6540788", "text": "През месец ноември БОРИКА стартира благотворителна инициатива под наслов „Подпиши се електронно за едно по-щастливо детство“. В периода от 10 ноември до края на годината, за всеки нов или подновен електронен подпис B-trust, компанията ще дари 1 лев на фондация „Нашите недоносени деца“. Събраните средства ще бъдат инвестирани в закупуването на специализирано оборудване за първия център у нас, посветен на нуждите на недоносените деца и техните семейства - „Малки чудеса“. Освен това, БОРИКА ще заплати режийните разходи и консумативите за центъра за следващата една година. Центърът ще бъде открит на специално събитие на 17 ноември - Световния ден на недоносените бебета. Създателите му целят да се задълбочи подкрепата и да се разшири спектърът на услугите в помощ на семействата с преждевременно родени бебета. В центъра ежедневно ще се провеждат консултации със специалисти в областта на ранното детско развитие – психолози, логопеди, специалисти по ранна детска интервенция и двигателно развитие, музикотерапевт, консултанти по кърмене. Родителите и децата ще имат възможност да посещават психотерапевтични групи и групови занимания, включително лекции на теми, засягащи отглеждането на недоносените деца. Притежателите на електронен подпис B-trust, както и новите клиенти на услугата, също могат да допринесат за кампанията като подновят своя или закупят нов подпис до края на годината. Понастоящем, БОРИКА е най-големият доставчик на услугата квалифициран електронен подпис в страната. Квалифицираният електронен подпис има значение на саморъчно положен подпис. Подписаният документ остава подписан, без значение дали се съхранява върху магнитен, оптичен или друг носител, дали се изпраща по електронна поща или е достъпен през Интернет. Електронният подпис позволява използването на електронни услуги на държавната и общинска администрация, като подаване на данъчни декларации, молби, жалби и други документи, обменяни с държавните структури. Използването на електронен подпис се препоръчва и от банките, защото той в най-голяма степен изключва злоупотреби и възможност за манипулации. Желаещите да заявят нов или подновят своя подпис могат да го направят онлайн в сайта на електронната услуга, на адрес   или в търговските офиси на БОРИКА в страната. Така те ще станат част от каузата на фондация „Нашите недоносени деца“. Партньорство между БОРИКА и фондация “Нашите недоносени деца” стартира през 2016 г. и прераства в идеята и реализацията на настоящата кампания. „Статистиката за преждевременно родените бебета у нас е изключително тревожна – те представляват най-голямата група пациенти сред децата, а броят им продължава да нараства. Именно това ни накара да обърнем поглед към проблема и да станем съпричастни на каузата на Фондацията“, споделя главният изпълнителен директор на БОРИКА - Мирослав Вичев. „Вярваме, че по този начин ще осигурим още една възможност на малките герои да се справят в тежката битка за оцеляване“, споделя още той. Подробна информация за кампанията можете да откриете в сайта на компанията: ", "date": "2017.11.09", "title": "За всеки нов или подновен електронен подпис B-trust БОРИКА дарява един лев в подкрепа на фондация „Нашите недоносени деца“"}
{"url": "https://www.24chasa.bg/novini/article/6540752", "text": "45-годишен алпинист от Дуисбург прекара 5 дни, заклещен в огромна цепнатина в скала в Австрия, предава немското издание \"Билд\". Бащата на мъжа получил съобщение от него на 3-ти ноември и това била последната вест от мъжа. В съобщението алпинистът казал, че е планирал да прави поход в планината на следващия ден. 2 дни след това обаче бащата нямал никаква връзка със сина си и го обявил за издирване в полицията. От немските разследващи открили, че колата на алпиниста е оставена в областта Госау в Австрия и оттам случаят преминал в ръцете на австрийските спасителни служби. Те искали да започнат издирването още в сряда вечерта, но били въпрепятствани от нов снеговалеж, който създавал опасност от лавина. През нощта бедстващият германец успял да установи връзка и изпратил смс, в който пишел, че от 4 дни е заклещен в 30-метрова пропаст в скала. \"Около 23 часа успяхме да се свържем с него, колегата чу много тежко и затруднено дишане по телефона\", споделя Бернхард Магрицер, който бил част от спасителния екип. В 4 часа сутринта в четвъртък спасителите успели да стигнат до заклещения алпинист, който бил на около 2050 метра надморска височина. По данни на полицията 45-годишният мъж е с наранявания на раменете и бил откаран с хеликоптер в болница. \"След като извадихме мъжа, той се разплака от радост. Вече не е имал надежда, че ще бъде открит и спасен\", споделя Кристиан Егер, участвал в операцията по издирването.", "date": "2017.11.09", "title": "Снежен ужас в Австрия: Мъж оцеля 5 дни, заклещен в 30-метрова пропаст между скали"}
{"url": "https://www.24chasa.bg/novini/article/6540804", "text": "11 милиарда и 900 милиона лева е фискалният резерв на държавата към 30 септември т.г., обяви зам.-министърът на финансите Кирил Ананиев, който е спряган за нов здравен министър, на заседанието на кабинета във вторник. От публикуваната стенограма от заседанието става ясно, че премиерът Борисов моли Ананиев да повтори числото. „Сиреч това, което говориха – дълг, откраднали, изхарчили…“, казва Борисов. „Гледали са друга държава и други цифри, сигурно“, отвръща Ананиев.  \"Това, което е важно за догодина, господин премиер е, че ние няма да имаме емисия на външен дълг, ще се намали с около 600 милиона дългът на държавата, с което ще отидем на 22,3% от брутния вътрешен продукт, което е едно много добро постижение. А в края на тригодишния период ще отидем на 20% от брутния вътрешен продукт, което ще ни нареди между второ и трето място, възможно е и второ място, сред страните членки на Европейския съюз\", добавя Ананиев. \"Ето за това толкова искат да съборят правителството, затова, защото всичките тези дългове, това намаляване означава по-малко лихви към банките в света, които ни обслужват, носи и други предимства\", заключава премиерът в края на разглеждането на тази точка от заседанието. ЗАСЕДАНИЕ на Министерския съвет 7 ноември 2017 година Заседанието започна в 10,05 часа и беше ръководено от министър-председателя Бойко Борисов. БОЙКО БОРИСОВ: Добър ден! Дневен ред на заседание на Министерски съвет. Точка 1 Доклад за дейността на Съвета за административната реформа през 2016 г. БОЙКО БОРИСОВ: Приема се. Точка 2 Проект на Решение за определяне на представител на Република България за член на Управителния съвет на Международната банка за икономическо сътрудничество БОЙКО БОРИСОВ: Приема се. Точка 3 Проект на Решение за определяне на управляващ орган и на сертифициращ орган по Програмата за морско дело и рибарство 2014-2020 г. БОЙКО БОРИСОВ: Приема се. Точка 4 Проект на Решение за изпълнение на плащанията по решенията на Европейския съд по правата на човека по делата „Кръстева и др. срещу България“ (жалба №5334/11), „Кържев срещу България“ (жалба №60607/08), „Национално турско обединение и Кунгюн срещу България“ (жалба №4776/08) и „М. М. срещу България“ (жалба №75832/13) БОЙКО БОРИСОВ: Приема се. Точка 5 Проект на Постановление за одобряване на допълнителни разходи/трансфери от резерва по чл. 1, ал. 2, раздел ІІ, т. 5.1. от Закона за държавния бюджет на Република България за непредвидени и/или неотложни разходи за предотвратяване, овладяване и преодоляване на последиците от бедствия ТОМИСЛАВ ДОНЧЕВ: Господин премиер, уважаеми колеги, 13 484 783 лева, това са стари искания от общини, областни администрации както за извършване на неотложни ремонтни и укрепителни работи, така и за ликвидиране на последиците от бедствия. В тази сума се включват, включително и по бюджета на община Бургас средства в размер на 1 356 701 лева, няма да ги разбивам по пера, но има разплащания за непредвидени разходи за овладяване на бедствена ситуация в с. Миролюбово, с. Изворище, кв. „Банево“ в Бургас, 650 хил. лева за изграждане на отводнителни канали за предотвратяване на наводненията в кв. „Долно Езерово“, както и 650 489 лева за дублиране на съществуващ отводнителен колектор по ул. „Ружа“, кв. „Лозово“, гр. Бургас. БОЙКО БОРИСОВ: Приема се. Точка 6 Проект на Постановление за одобряване на допълнителни разходи/трансфери за 2017 г. за изплащане на стипендии по Програмата на мерките за закрила на деца с изявени дарби от държавни и общински училища през 2017 г., приета с Постановление №46 на Министерския съвет от 2017 г. БОЙКО БОРИСОВ: Приема се. Точка 7 Проект на Постановление за одобряване на допълнителни разходи по бюджета на Министерство на външните работи за 2017 г. БОЙКО БОРИСОВ: Приема се. Точка 8 Проект на Постановление за одобряване на допълнителни разходи по бюджета на Министерството на културата за 2017 г. за изплащане на минимални диференцирани размери на паричните средства за физическо възпитание и спорт БОЙКО БОРИСОВ: Приема се. Точка 9 Проект на Решение за даване на съгласие за продажба на недвижим имот, собственост на „Български пощи“ ЕАД - София БОЙКО БОРИСОВ: Приема се. Точка 10 Проект на Решение за обявяване на имоти – частна държавна собственост, за имоти – публична държавна собственост БОЙКО БОРИСОВ: Приема се. Точка 11 Проект на Решение за обявяване на имоти – частна държавна собственост, за имоти – публична държавна собственост, и за безвъзмездно предоставяне за управление на имоти – публична държавна собственост, на Агенция „Пътна инфраструктура“ БОЙКО БОРИСОВ: Приема се. Точка 12 Проект на Решение за безвъзмездно предоставяне за управление на имот – публична държавна собственост, на Министерството на околната среда и водите за нуждите на дирекция „Национален парк Централен Балкан“ БОЙКО БОРИСОВ: Приема се. Точка 13 Проект на Решение за отнемане поради отпаднала нужда от Националната агенция за приходите, Териториална дирекция – Варна, правото на управление върху имот – публична държавна собственост БОЙКО БОРИСОВ: Приема се. Точка 14 Проект на Решение за отнемане от Министерството на вътрешните работи, Главна дирекция „Пожарна безопасност и защита на населението“, Регионална дирекция „Пожарна безопасност и защита на населението“ – Перник, правото на управление върху имоти – публична държавна собственост БОЙКО БОРИСОВ: Приема се. Точка 15 Проект на Решение за безвъзмездно прехвърляне правото на собственост върху имоти – частна държавна собственост, на община Твърдица, област Сливен БОЙКО БОРИСОВ: Приема се. Точка 16 Проект на Решение за допълнение на Решение №484 на Министерския съвет от 2012 г. за участие на контингент от Въоръжените сили на Република България във военната операция на Европейския съюз в Босна и Херцеговина „Алтея“ БОЙКО БОРИСОВ: Приема се. Точка 17 Проект на Решение за утвърждаване на Споразумението по индустриална сигурност между правителството на Република България и правителството на Канада БОЙКО БОРИСОВ: Приема се. Точка 18 Проект на Решение за одобряване проект на Споразумение за икономическо сътрудничество между правителството на Република България и правителството на Демократична социалистическа република Шри Ланка БОЙКО БОРИСОВ: Приема се. Точка 19 Проект на Решение за одобряване проект на Споразумение за предоставяне на доброволна целева вноска между Министерството на външните работи на Република България и УНИЦЕФ БОЙКО БОРИСОВ: Приема се. Точка 20 Проект на Решение за одобряване проект на Споразумение между правителството на Република България и Детския фонд на Организацията на Обединените нации (УНИЦЕФ) относно дарение по сметката за финансиране на Инициативата „Образованието не може да чака“ БОЙКО БОРИСОВ: Приема се. Точка 21 Доклад за одобряване състава на правителствената делегация на Република България за участие в единадесетата сесия на Министерската конференция на СТО, която ще се проведе от 10 до 13 декември 2017 г. в Буенос Айрес БОЙКО БОРИСОВ: Приема се. Точка 22 Доклад за одобряване на резултатите и взетите решения на заседанието на Съвета на Европейския съюз по земеделие и рибарство, проведено на 9 октомври 2017 г. в Люксембург БОЙКО БОРИСОВ: Приема се. Точка 23 Доклад за одобряване на резултатите от участието на Република България в заседанието на Съвет „Правосъдие и вътрешни работи“, формат „Вътрешни работи“, проведено на 12 и 13 октомври 2017 г. в Люксембург БОЙКО БОРИСОВ: Приема се. Точка 24 Доклад за изпълнение на решението по т. 26 от Протокол №36 от заседанието на Министерския съвет на 23 август 2017 г. ТОМИСЛАВ ДОНЧЕВ: Уважаеми господин премиер, уважаеми колеги, с въпросното решение беше поет ангажимент да се оптимизират 605 административни услуги и регулаторни режими, които са около една четвърт от всички 2415 услуги и режими. Като казвам оптимизиране, имам предвид съвсем конкретни неща – премахване на услугата, предоставяне на услугата за извършване от браншова или работодателска организация, трансформиране на режими, намаляване на изискуемите документи от заявителя, въвеждане на служебно събиране на информация, опростяване на вътрешния процес, разширяване на каналите за достъп, премахване и/или намаляване на таксата/цената на услугата, увеличаване на срока на валидност на издадените документи, намаляване на срока за извършване на услугата, намаляване на задълженията за информиране, както и намаляване на случаите, в които се изисква промяна на вписаните обстоятелства. Така да се каже, началото беше добро. Както и предлаганите нормативни промени в 172 нормативни акта, 52 закона и кодекса, 56 акта на Министерския съвет и 64 акта на министри, тоест наредби и инструкции. Срокът за внасяне в Министерски съвет беше 14 октомври. Как изглеждат нещата към момента? Изпълнени са 170 мерки, тоест 28% от всичките 605, 221 мерки, 35% от цялото, са в процес на изпълнение. Например, нормативният акт за изпълнение на мярката е публикуван за обществено обсъждане, изпратен е за междуведомствено съгласуване, изпратен е за предварителна оценка на въздействието и т. н. За 244 мерки не е започнало изпълнението или поне не е надлежно предадена информация. Ако правим кратък анализ, отличници като брой на изпълнените мерки са Министерството на земеделието, храните и горите – 38, Министерството на икономиката – 35, МТСП и МВР с по 33 мерки. Отличници като процент на изпълнението – МОН докладва за 100% изпълнение на заявените мерки, МТСП – 69% почти, Министерството на финансите – 67, както и Министерството на земеделието, храните и горите с малко над 51 процента. Редно е да се отбележи, че понеже става дума за мерки, които са определени в края на месец август, а ситуацията е динамична, сред отчетените присъстват и мерки, които не са включени в първоначалния пакет. Факт е, че съществува известно забавяне, въпреки че по никакъв начин не оспорвам огромния обем свършена работа. С днешното решение се слага срок до 15 януари министрите да представят окончателен обобщен доклад за свършената работа, като се надявам по отношение на мерките, които са отчетени като неизпълнени, да тече предложение за промени в нормативната база, следвайки цялата процедура – публикуване за обсъждане, предварителна оценка на въздействието, минаване през Министерски съвет и внасяне в Народното събрание. Очевидно, част от колегите са надценили сложността на работата и комплексността и на това отдавам наличието на все още неизпълнени мерки. БОЙКО БОРИСОВ: Някой ще си поръси ли главата с пепел заради неизпълнени мерки? В общи линии се движим по-бързо дори отколкото очаквахме, но по-бавно, отколкото хората очакват това да го свършим. Огромен по обем работа е свършена, но това е като да тръгнеш за някъде – ако не извървиш пътя до край, все едно не си го вървял. Така че, 15 януари е краен срок. Там, където инерцията е намаляла, да се ускори, но това е срокът. ТОМИСЛАВ ДОНЧЕВ: Ако позволите да допълня, господин премиер. Това, което се наблюдава в Народното събрание, такъв тип предложения – вадя изводи от свидетелството за съдимост, обичайно не влизат в политическата конюнктура, не са причина за партийни сблъсъци и за моя радост, за което искам да благодаря на народните представители, се приемат единодушно. БОЙКО БОРИСОВ: Да им благодарим, но как ще вдигнеш ръка да кажеш: Не искам да отпадне свидетелството за съдимост или еди какво си. Така че, да се възползваме от всичко това да облекчим максимум хората. Приемаме точка 24. Точка 25 Проект на Решение за приемане на доклад за предприетите мерки по прилагането на Плана за действие за изпълнение на заключителните препоръки на Комитета за премахване на всички форми на дискриминация по отношение на жените. БОЙКО БОРИСОВ: Приема се. Точка 26 Проект на Решение за предложение до Народното събрание за ратифициране на Договора за приятелство, добросъседство и сътрудничество между Република България и Република Македония, подписан на 1 август 2017 г. в Скопие БОЙКО БОРИСОВ: Паралелно с това правим съвместно заседание, за първи път, с правителството на Република Македония. Ще бъде на 23 ноември в Струмица, 12 министри ще присъстват. Ще разгледаме темите, които най-бързо могат да се задвижат. След това събираме тук лидерите на Западните Балкани, на 6 декември, по коридор №8 и другите. Московски ще ме допълни по тази тема, защото е много важно. ИВАЙЛО МОСКОВСКИ: Това е във връзка с инициативата на премиера Борисов и на цялото правителство за, освен на думи говорена очакваната от всички интеграция на Западните Балкани, и конкретни действия. В нашия сектор ще подпишем меморандум и на ниво правителства с всички държави, в зависимост от събитията, които имаме в календара, с всички държави членове на така наречените Западни Балкани, които да дадат възможност на телеком операторите, като подчертавам, че вече и с телеком операторите са проведени разговори и тяхното становище е положително, да се намалят цените за роуминг и за текстови, гласови съобщения и съответно интернет. Само за пример ще дам, че имаме цени на минута разговор с тези държави от порядъка на 6 или 7 лева на минута, което е изключително огромна сума, и се плаща от гражданите на тези държави и съответно – гражданите на България. Убеден съм, че този процес ще протече и на европейско ниво генерално като политика, но ние ще бъдем пример как не само на думи, а и на практика осъществяваме политиките по интегриране на държавите от Западните Балкани, а и в полза на гражданите на България. БОЙКО БОРИСОВ: Така че, в тази посока трябва да се движим. Надявам се и нашият парламент да ратифицира спешно договора, подписан на 1 август. Нанков, пътят от Петрич готов ли е? НИКОЛАЙ НАНКОВ: До петък пътят е готов. От вчера се полага маркировка. 8 300 хил. лева, около 17 километра, 20 години чакан път, прави най-бързата връзка между Петрич, общинския център Петрич, изваждаме транзитния трафик от него през Старчево към ГКПП Златарево – Ново село. Мисля, че това е хубаво не само за нас, а и за македонската страна, и е изключително важен. БОЙКО БОРИСОВ: Изпълнили сме го. Това е добре и за нашите курорти, оттам е най-прекият път, най-бърз. Приемаме т. 26. А за роуминга – на Московски паметник трябва да му направят след това, ако успеем да го направим. Точка 27 Доклад относно информация за касово изпълнение на държавния бюджет и на основните показатели на консолидираната фискална програма за деветмесечието на 2017 г. КИРИЛ АНАНИЕВ: Уважаеми господин премиер, уважаеми дами и господа министри, колеги, основните макроикономически индикатори отчитат положително развитие през първите девет месеца и, съчетано заедно с подобрената събираемост на приходите, дават пряко отражение върху фискалните резултати, които постигат правителството и българската държава. Ще започна с това, че след ревизията на НСИ на брутния вътрешен продукт за 2016 г. позицията, тоест ръстът на брутния вътрешен продукт, беше коригиран от 3,4 на 3,9 процента. Вие знаете, че тази година вървим още по-добре и очакваме в края на годината ръстът на брутния вътрешен продукт да стигне 4 процента. Положително се развива и пазарът на труда, където виждаме, че през първото полугодие на тази година има увеличение на заетостта с един процентен пункт, като в края на годината очакваме безработицата да бъде около 6,5 на сто. Тази положителна тенденция ще продължи и през следващата година. Знаете, че тригодишната бюджетна прогноза, която прие правителството, предвижда за 2018 г. да спадне безработицата до 6,2, а в края на тригодишния период 2020 г. да отиде на 5,6 процента. Може би няколко цифри да кажа, тъй като материалът има много информация вътре, ще кажа някои основни неща. За периода януари – септември сме събрали с 1 750 млн. повече приходи, данъчно осигурителни приходи, спрямо същия период на миналата година. Това е ръст от 8,7 на сто. Когато има такъв ръст, който надхвърля ръста на брутния вътрешен продукт, както е в случая, показва, че имаме повишена събираемост и сериозна борба със сивата икономика. Какъв е фискалният резултат към 30 септември – имаме излишък от 2 420 900 хил. лева, което представлява 2,4% от брутния вътрешен продукт. Фискалният резерв към 30 септември е 11 900 млн. лева. Това е един стабилен, сериозен фискален резерв, който поддържаме вече един дълъг период от време, което показва, че приходите се изпълняват така, че… БОЙКО БОРИСОВ: Би ли го повторил още веднъж? КИРИЛ АНАНИЕВ: 11 милиарда и 900 милиона лева е фискалният резерв на правителството и на българската държава. БОЙКО БОРИСОВ: Сиреч това, което говориха – дълг, откраднали, изхарчили… КИРИЛ АНАНИЕВ: Гледали са друга държава и други цифри, сигурно. БОЙКО БОРИСОВ: Благодаря. Просто колегите да знаят, защото фалшивите новини са си фалшиви. КИРИЛ АНАНИЕВ: Това са основните цифри. Вътре в самия материал има дадени данни за всички приходи, как се развиват разходите. Безспорно, в края на годината ще имаме засилено финансиране, което ще ни даде възможност в края на годината да завършим около балансираното бюджетно салдо, макар че по закон имаме дефицит от 1,4%, но ние ще завършим с балансирано бюджетно салдо. Благодаря. БОЙКО БОРИСОВ: Все пак да напомня, че и два месеца приходите бяха с близо 200 милиона по време на служебното правителство по-ниски. Финансов министър беше Ананиев, но премиер беше друг, така че виждате, има разлика и в това. Едни и същи могат и така, и така да работят. Все пак аз съм заложил на 4,6% ръст и се надявам да го стигнем догодина. Още повече, че тази година, за радост, нямахме такива наследства да плащаме като КТБ, като задълженията по американските централи, плащанията по „АЕЦ Белене“, така че за това си позволихме и повече пари за пенсии и заплати, за армията и полицията. Убеден съм, че догодина лятото с показателите, които ще имаме, можем дори да мислим за допълнителни неща. Но виждате, ние все пак като държава, която иска да влезе в чакалнята на Еврозоната, се съобразяваме и показателите ни, особено бюджетният дефицит, следим да са балансирани. КИРИЛ АНАНИЕВ: Това, което е важно за догодина, господин премиер е, че ние няма да имаме емисия на външен дълг, ще се намали с около 600 милиона дългът на държавата, с което ще отидем на 22,3% от брутния вътрешен продукт, което е едно много добро постижение. А в края на тригодишния период ще отидем на 20% от брутния вътрешен продукт, което ще ни нареди между второ и трето място, възможно е и второ място, сред страните членки на Европейския съюз. БОЙКО БОРИСОВ: Ето за това толкова искат да съборят правителството, затова, защото всичките тези дългове, това намаляване означава по-малко лихви към банките в света, които ни обслужват, носи и други предимства. Приемаме точка 27. Добри са ни резултатите. Догодина трябва да сме още по-добри. Точка 28 Доклад за одобряване позицията на Република България за участие в заседанието на Съвет „Външни работи (Търговия) на Европейския съюз, което ще се проведе на 10 ноември 2017 г. в Брюксел БОЙКО БОРИСОВ: Приема се. Точка 29 Доклад за одобряване позицията на Република България за участие в заседанието на Съвета на Европейския съюз по общи въпроси, формат „Кохезионна политика“, което ще се проведе на 15 ноември 2017 г. в Брюксел БОЙКО БОРИСОВ: Приема се. Точка 30 Проект на Решение за приемане на Стратегия за развитие на вътрешния контрол в публичния сектор на Република България за периода 2018-2020 г. БОЙКО БОРИСОВ: Приема се. Точка 31 Проект на Решение за одобряване проект на закон за изменение и допълнение на Закона за марките и географските означения БОЙКО БОРИСОВ: Приема се. Точка 32 Проект на Решение за одобряване проект на Закон за изменение на Закона за малките и средните предприятия БОЙКО БОРИСОВ: Приема се. Точка 33 Проект на Решение за одобряване проект на Закон за изменение и допълнение на Закона за оръжията, боеприпасите, взривните вещества и пиротехническите изделия ВАЛЕНТИН РАДЕВ: Да добавя към това, което каза по точка 24 вицепремиерът Дончев. Това е един от законите, който касае много български граждани и там правим точно това – мерки и продължаваме да работим, ще използвам тая дума – устойчиво, по намаляване на мерките в административната тежест. Само ще спомена, че този закон променя още 24 члена и премахва много от изискванията, които досега съществуваха към българските граждани – да представят документи за придобита специалност, за свързана с промяна търговска регистрация, издадено разрешение и много други. Така че, това е все в тая посока. Аз благодаря за добрите думи, че МВР се справяме, но продължаваме устойчиво и ще успеем в срок да направим всичко възможно да намалим тая административна тежест, доколкото зависи това от нас. Благодаря. БОЙКО БОРИСОВ: МВР със своите административни услуги е едно от лицата на административната реформа. Там не се ли справим, значи не сме се справили. Те са няколко министерства, които имат пряк допир с хората – там, където са гишетата за документи за самоличност, свидетелства за управление на моторни превозни средства… Там най-вече трябва да сме брилянтни. Приемаме точка 33. Точка 34 Проект на Решение за одобряване проект на Закон за Европейска заповед за разследване ЦЕЦКА ЦАЧЕВА: Уважаеми господин министър-председател, уважаеми дами и господа министри, с представения на вашето внимание проект на Закон за европейска заповед за разследване се цели въвеждане в националното законодателство на директива на Европейския парламент и Съвета от април 2014 г. Това е директива 2014/41. Приемането е обосновано от факта, че към настоящия момент действащата нормативна уредба не може да покрие всички изисквания на директивата. Ако тя не бъде въведена, може да се стигне до ситуация, в която изпращането от наша страна на молба за правна помощ до държави-членки на Европейския съюз да бъдат връщани или оставяни без изпълнение, което във всички случаи ще затрудни разследването и събирането на доказателства, които се намират на територията на друга държава членка. Европейската заповед за разследване ще улесни разследването на корупционни престъпления, трафик на наркотици и организирана престъпност, които се характеризират безспорно с фактическа и правна сложност, поради което ви предлагам да приемем предложения проект за решение и този закон да бъде внесен в Народното събрание за гласуване от парламента. БОЙКО БОРИСОВ: Приемаме го. Ние сме за създаването и на Европейска прокуратура, и за повече правомощия на ОЛАФ, така че всяко евро, защото и ние също внасяме пари в общия европейски бюджет, да бъде проследено как закономерно се разходва. Точка 35 Проект на Решение за одобряване проект на Закон за изменение и допълнение на Закона за туризма ИРЕНА ГЕОРГИЕВА: Уважаеми господин премиер, дами и господа министри, съвсем накратко искам да представя законопроекта, който предвижда изменения в Закона за туризма по три теми или в три части. На първо място, промените са свързани с необходимостта до 1 януари 2018 г. в националното ни законодателство да бъде транспонирана директива на Европейския парламент и на Съвета от 25 ноември 2015 г. за пакетните туристически пътувания и свързаните пътнически услуги. С нея се прилагат общи правила за формиране на туристически пакети и за организиране на туристически пътувания в рамките на Европейския съюз, като се гарантира на търговци и туристи спазването на техните права и задължения, независимо от националното право. С приемането на проекта и чрез транспонирането на директивата ще бъде постигната хармонизация на българското законодателство с това на останалите държави в Европейския съюз по отношение на дейността на туроператорите и туристическите агенции. Във втората си част – или това е втората тема на законопроекта – изпълняваме Решение №338 на Министерския съвет от 23 юни т. г., с което се приеха мерки за намаляване на административната тежест върху гражданите и бизнеса чрез премахване на изискванията за представяне на някои официални удостоверителни документи на хартиен носител, с което отговаряме и на доклада на вицепремиера Дончев в предната част на днешното заседание. Измененията относно намаляването на административната тежест в законопроекта са синхронизирани с резултатите от извършения преглед по протоколно решение №28 на Министерския съвет от 28 юни 2017 г. В третата си част законопроектът предвиждаше – говоря в минало време – промяна и изменение относно обхвата и органите за последващ контрол, като по този начин целяхме да се повиши качеството на туристическото обслужване, като се създаде правна възможност министърът на туризма да осигурява качеството на туристическия продукт чрез регулярен и широкообхватен последващ контрол. С това предложение, което ще оттегля в своята трета част, тъй като – ще кажа след малко по какви причини – целяхме всъщност да изпълним мярка 793 от Програмата на правителството за създаване на специализирано звено за контрол в Министерство на туризма или към министъра на туризма. Тази мярка не е прецедент, съществува и в другите администрации, но очевидно събуди широка дискусия, защото тя предвиждаше едно трансформиране на функциите на Комисията за защита на потребителите. Комисията за защита на потребителите е второстепенен разпоредител с бюджет към Министерството на икономиката и докато туризмът като структура е бил част от Министерството на икономиката, е било естествено подобно съотношение на правомощията… БОЙКО БОРИСОВ: Дончев. ТОМИСЛАВ ДОНЧЕВ: Първо, пълна подкрепа и за транспонирането на директивата, и за усилията на редуцирането на административната тежест. Да разбирам ли, че тази част от предложението, която стана обект на вътрешни дискусии между колеги, които са тук и някои колеги, които ги няма, специално трансферирането на бройки от Комисията за защита на потребителите към тази структура, отпада от финалното предложение? Защото около тази мярка с основание имаше спор. Добре знаете, че не всички инспектори на КЗП са профилирани в сферата туризъм и няма как да се прехвърлят хора, които се занимават само с туризъм, което на ниво териториални звена означава оголване и фактическа невъзможност КЗП да си покрива функциите в някои области. ИРЕНА ГЕОРГИЕВА: Да, господин Дончев, оттегляме тази трета част от предложението в законопроекта и поради това, че Министерството на икономиката оттегли финансовата си обосновка след внасянето на законопроекта в Министерския съвет. Така че, обективно нещата няма да бъдат разгледани. Моля законопроектът да бъде приет в първите му две части. БОЙКО БОРИСОВ: Приемаме точка 35, предложения законопроект в първите две части. Отпада третата част. Точка 36 Проект на Постановление за приемане на Наредба за условията и реда за определяне на външни експерти за проверка на технически спецификации при възлагане на обществени поръчки БОЙКО БОРИСОВ: Приема се. Точка 37 Проект на Решение за даване на съгласие Управляващият орган на Оперативна програма „Транспорт и транспортна инфраструктура“ 2014-2020 г. в Министерството на транспорта, информационните технологии и съобщенията да подпише договор за предоставяне на безвъзмездна финансова помощ на Национална компания „Железопътна инфраструктура“ за изпълнение на проект „Рехабилитация на железопътната линия Пловдив – Бургас, фаза 2“ ИВАЙЛО МОСКОВСКИ: Господин премиер, колеги, моделът, който използваме, е същият, както мина преди няколко седмици изпълнението на магистрала „Струма“, за да не се спират плащанията до одобряване на апликационната форма в Генерална дирекция „Регионална политика“ в Брюксел, да може да се разплаща оперативно по дейностите по проекта. Колегите от Министерството на финансите имат забележка, по-скоро да се допълни текстът, че ако не бъде одобрена апликационната форма или бъде одобрена на по-малка стойност апликационната форма, ще бъде за сметка на държавното предприятие, което е ОК, приемаме го. Благодаря. БОЙКО БОРИСОВ: Приемаме точка 37. Точка 38 Проект на Решение за изменение на Решение №154 на Министерския съвет от 2017 г. за определяне броя на командированите служители на институции на Европейския съюз, които да подпомагат провеждането на Българското председателство на Съвета на Европейския съюз през 2018 г. БОЙКО БОРИСОВ: Приема се. Точка 39 Проект на Решение за изменение и допълнение на Решение №1015 на Министерския съвет от 2016 г. за одобряване на типов проект на Споразумения за предоставяне на безвъзмездна финансова помощ за изпълнението на проекти в областта на сътрудничеството за развитие и за сключване въз основа на него на споразумения за предоставяне на безвъзмездна финансова помощ за изпълнението на проекти в Република Сърбия, Република Македония, Босна и Херцеговина, Украйна, Република Молдова и Социалистическа република Виетнам БОЙКО БОРИСОВ: Приема се. Точка 40 Доклад относно дело АТ 39849-БЕХ газ, образувано от Европейската комисия срещу „Български енергиен холдинг” и дъщерните му дружества „Булгаргаз“ и „Булгартрансгаз“ БОЙКО БОРИСОВ: Приема се.", "date": "2017.11.09", "title": "Премиерът Борисов: Дългът намалява, затова искат да съборят кабинета (Стенограма)"}
{"url": "https://www.24chasa.bg/novini/article/6540811", "text": "Правителствените войски на Дамаск и техните съюзници са превзели Албу Камал, последният град в страната, контролиран от близкоизточната радикална групировка „Ислямска държава“, предават AFP и \"Фокус\". „Нашите въоръжени сили, в сътрудничество със съюзнически и помощни части, освободиха Албу Камал в провинция Дейр ез-Зор\", се казва в официално изявление на държавната агенция SANA.", "date": "2017.11.09", "title": "Сирийската армия превзе последния контролиран от „Ислямска държава“ град"}
{"url": "https://www.24chasa.bg/novini/article/6540845", "text": "\"Традиционно, при гледане на бюджет в НС, управляващи и опозиция се позоваваме на числа и проценти, разменяме алтернативни разбирания за ръст на БВП, дефицит, бюджетно салдо – един професионален разговор, който заслужава уважение. Но днес предлагаме друг подход, дори се позовавам на думите на г-н Горанов, според който това е бюджет за народа. Предлагам да погледнем на бюджета от гледна точка на тези, за които го правим. Ще се позова на четири проучвания от различни агенции в последните месеци, които питат народа- кои са най-важните му нерешени проблеми. Хората казват – здравеопазване, образование, доходи и бедност, сигурност. Това са четирите политики, за които очакват решение от политическата класа\", каза лидерът на БСП Корнелия Нинова в Народното събрание, цитирана от пресцентъра на червената партия. И продължи: \"Хората казват, че най-важното за тях е, извън големите градове, че нямат достъп до болници. Общинските болници или са фалирали, или нямат лекари, или нямат консумативи и хората нямат достъп до здравеопазване. Предлага ли Бюджет 2018 на правителството на Борисов решение на този проблем? Не, никакво решение! Няма политики по отношение на държавно и общинско здравеопазване в районите, извън 3-4 градове. Втори проблем, който хората казват – скъпите лекарства. Има ли в този бюджет решение на това – не! Нещо повече – предвиждате увеличение в политиката по лекарства и медицински изделия с 32 000 лв. А за администрация 1 млн. и 600 хил. лв. Хората не се тревожат от администрацията, а от цените на лекарствата, но бюджетът не предлага решение на този проблем. Трето – недостиг на медицински сестри и лекари. Има ли в бюджета решение на този проблем – държавна политика за изграждане на кадри и за тяхното задържане в България? Нищо подобно няма като предложение! Хората казват, че искат тези три проблема да се решат, но правителството на Борисов им казва- не. Увеличават се средствата за здравеопазване – къде ще отидат, какво ще стане, един Господ знае, но проблемите на хората не са решени през този бюджет. Образование и наука. Управляващите казват, че имало там реформа, но защо резултатът от нея е увеличаване на напусналите деца през последната година, увеличаване на процента на неграмотност. Значи тази реформа не дава ефекта, който са очаквали. Може би беше доведена до това- да се вземат парите от държавните и общински училища и да се дадат на частните. Значителен брой деца не тръгват на училище. Родителите казват, че не могат да ги пуснат на училище, защото нямат пари – проблем, идентифициран от хората. Бюджетът предлага ли решение – не! Няма увеличение на средствата за първокласници. Неравенствата между училищата в страната – в големите градове и провинцията, и възможностите, които тези различни училища дават за обучение – достъп до него и качествено обучение. Има ли предложение за решение на този проблем в бюджета? Не, няма! Неравенствата между училищата в страната остават същите, защото принципът е същият – парите следват ученика. Липса на необходими кадри за икономиката. Бюджетът предвижда ли политика, която да обвърже средно и висше образование с нуждите на икономиката? Няма такава последователност и обвързване на целия процес на образование с нуждите на бизнеса. Средствата за държавните висши училища, защото много се хвалят управляващите с увеличение на парите за образование, са 20 млн. лв. и те покриват само разликата в минималната работна заплата, нищо повече. Тук доброто, което предлагате, е увеличение на заплатите на учителите, защото те заслужават дори много повече и ние ще ви подкрепим за това. В бюджета липсва политика за наука. Не предлагате сериозни средства за наука и инвестиции, извън оперативната програма за наука, а по нея вече има проблеми. 80 млн. е загубила вече държавата, заради проблеми в Министерството на образованието по тази програма. Никаква мисъл за инвестиции и политика в наука, които да дръпнат и икономиката, и растежа в страната. Трета тема, която хората сочат в тези изследвания – доходи и бедност. Социалният бюджет на управляващите изглежда на практика така: относителният дял на разходите за социално плащания намалява от 13.3% за 2017 г. на 12.4% за 2018г. Какви са проблемите тук? Да ги видим с реалните очи на хората. 2 829 626 души получават месечен доход от 672 лв. 8 614 души получават 25 101 лв. на месец. 37 пъти разлика. Говорим за неравенства. Тези 8 000 са онези можещи и знаещи, които са се развили добре, но на фона на това- 3 млн. са с 670 лв. Между тях няма ли инженери, лекари, умни хора, професионалисти. Сигурно има. Над 2 млн. и половина са в тежки материални лишения, според Евростат. Имаме работещи бедни. И как се решават тези проблеми в бюджета? Управляващите много се хвалят какво се увеличава, даже и публичният дебат е съсредоточен в това- къде какви средства са увеличени. Да поговорим какво замразяват – размера на еднократна помощ при бременност, еднократна помощ при раждане, еднократна помощ при раждане на близнаци, еднократна помощ при осиновяване на дете, еднократна помощ при майки-студентки, месечни помощи за дете до 1 година на неосигурена майка, еднократна помощ при дете с трайни увреждания, месечна помощ за близнаци, максималният осигурителен доход и максималната пенсия. Това е замразено. Що за социален бюджет е това? За каква демографска политика можем да говорим при това отношение към тези групи хора. Увеличава се гарантираният минимален доход с 10 лв. – от 65 лв. на 75 лв. Звучи много добре – подкрепяме такава политика. Но на практика това означава – например, добавката за социална интеграция на хора с увреждания, в резултат на това увеличение, расте с 4 лв. Кой проблем решаваме с 4 лв. на човек с увреждания? Минималната работна заплата расте – ще подкрепим това. Отглеждането на дете от една до две години става от 340 лв на 380 лв. Това е под минималната заплата. 38 000 осигурени майки – тези, които са работили и са си плащали осигуровките, ще бъдат ощетени с по 130 лв. на месец от тази мярка. Помощите за едно дете се увеличават с 3 лв. Какво му помагаме с 3 лв.? Обезщетението за безработица става 9 лв. – това е далеч под европейските, световните изискванията за 60% от МРЗ. Увеличават се пенсиите с 3.8% от 1 юли. За различните пенсии се получава средно увеличение с 12 лв. Този социален бюджет слага ли началото на системно решаване на проблема с неравенствата и бедността? Не, това е кърпене на парче. При това, питам финансовия министър- тези сметки за много социален и ляв бюджет дали отчете следното – нова цена на природния газ за последното трето тримесечие е с 2% по-висока от второто, по решение на ДКЕВР; новата цена на топлинната енергия е с около 3% нагоре; новата цена, средно претеглено увеличение, на сектор електро-енергетика е 1.5% нагоре; водата в София с 18%, Монтана – 19%, Пловдив и Варна, и да не изреждам всички градове. Видяхте ли индекса на тържищните цени на Държавната комисия за стокови борси и тържища в последната седмица какво отчита – 50% увеличение - от 0.92% на 1.428%. Това е 50% увеличение на основни храни, според Държавната комисия за стокови борси и тържища. Сложете към това увеличението на акцизите, някои местни данъци и такси, които кметовете бяха принудени да вземат, увеличението на съдебните такси. Управляващите на вдигат данъци, но вижте за какво увеличение и оскъпяване на живота става дума. Социалните разходи в левия им бюджет, в някои сфери дори не компенсират това увеличение, камо ли да предоставят по-социална база на хората, които не могат да се справят сами. Последната тема е сигурност. Вероятно много други въпроси също вълнуват хората, но това са четирите приоритетни. Този бюджет решава ли основните проблеми в тема сигурност? Не, а те са посочени от сектор сигурност. МВР има нужда от 6000 души заради некомплект. Този бюджет не предлага това, не са предвидени заплати и осигуровки за тези хора. При това в МВР остават на 370 лв., за определяне на размера на основното месечно възнаграждение на най-ниската длъжност в тази сфера. Средствата за оперативна и бойна подготовка са недостатъчни за повишаването на подготовката на войските. През 2018 г., поради бюджетни ограничения, отново ще бъде недостатъчен нальота на летците от ВВС и съчетано с проблемите по поддръжка на техниката, ще продължи да поражда рискове за живота на личния състав. Управляващите казват, че това са инвестиции в сигурност. Какви инвестиции? Днес закриват пожарната в едно от селата в Монтанско, миналият месец в Самоков. При тези увеличени бедствия, аварии, наводнения и катаклизми, да закриват службите, които са единствени и които първи могат да реагират! А между другото тези бедствия са резултат и на сгрешена политика, не само на природни катаклизми, и по- скоро там трябва да се инвестира и гарантира ежедневната сигурност на тези хора. Няма да има полицаи във всяко село, това те отдавна го разбраха. Какви инвестиции в сигурност, когато им закривате най-необходимото? Пожарната в населени места, изправени постоянно пред риск. По четирите въпроса, които хората ни поставят за решаване, бюджетът на правителството на Бойко Борисов-3 не предлага нито едно решение. Това е бюджет на застоя. Бих го нарекла, че това е паралелен бюджет на паралелната държава. Държавата на управляващите, която гледа от високо и не иска да вникне в ежедневните проблеми на хората, не иска да чуе как да ги решим. Паралелният бюджет на управляващите, който е съсредоточен в числа, сметки, макрорамка, дефицит, салдо и т.н., но не в живия живот. Това е Бюджет 2018г. Има ли друга възможност? Има, разбира се. Не кърпене на последиците от проблемите, а отстраняване на причините. Промяна в моделите, системите, които родиха тези проблеми. В здравето – нямаме държавна политика за общински, областни и държавни болници. Приемете предложението да помислим дали те не трябва да отпаднат като търговски дружества, промяна на политиката по клинични пътеки, грижа за кадрите и непозволяване на лекарствената мафия сама да си определя цените, да краде от тези цени и да богатее на гърба на хората по отношение на лекарствата. Образование – премахване на принципа \"парите следват ученика\", държавна политика за държавните и общински училища и обвързването им с икономиката и финансирането на необходимите специалности за българската икономика. Това изисква прогноза, дългосрочен поглед, държавност, за да го подредим, да потърсим съгласие с другите политически сили и да се следва в годините. Доходи – ние предлагаме едно от решенията да бъде новата данъчна система с прогресивно облагане. Управляващите са против това, като смятат, че това наказва умните и можещите. И ние искаме умните и можещите да успеят, но тези хора би трябвало да са солидарни с обществото, в което живеят. Те не живеят в изолиран свят. Те живеят в това общество, в което 3 млн. души са на прага на мизерията. Нека всеки да поеме своя ангажимент към солидарно общество, за да гарантира неговото развитие. Управляващите казват, че това е единствено възможният бюджет. Но не е, има и друг – не на застоя, не на числата, не паралелният, а на промяната, на развитието и на реалния живот. Ние, от „БСП за България“, ще го внесем между първо и второ четене. Нека народът ни да знае, че бюджетът и политиките на правителството на Бойко Борсов -3 не са без алтернативни. Алтернатива има. Оценката- каква е тя, ще оставим на българските граждани.\"", "date": "2017.11.09", "title": "Нинова: Бюджетът на управляващите не решава нито един проблем"}
{"url": "https://www.24chasa.bg/novini/article/6540867", "text": "Делото срещу бившия шеф на митницата Тодор Караиванов, който е обвинен за подкуп с белязани пари, беше отложено за разглеждане в разпоредително заседание. Днес на заседанието в Хасковския окръжен съд се явиха само страните по процеса – обвиняемият, заедно с адвоката си, както и представител на Софийска градска прокуратура. Тъй като ответникът и защитникът му нямаха готовност за разглеждане на казуса в разпоредително заседание, съдия Филип Филипов го насрочи за друга дата, предаде  . То ще се проведе на 15 декември тази година, когато страните по делото ще имат възможност да заявят евентуално желание процесът да мине със споразумение, в противен случай отново ще бъде насрочена друга дата, на която ще бъдат призовани свидетелите, които са над 50 души. Тогава съдебният състав ще има възможност да върне делото на прокуратурата заради евентуални пропуски. След това връщането става невъзможно и съдът няма да има друг избор, освен да обяви подсъдимия за невинен, ако в хода на процеса открие такива съществени нарушения.", "date": "2017.11.09", "title": "Рестартираха делото срещу бившия шеф на митницата"}
{"url": "https://www.24chasa.bg/novini/article/6540890", "text": "Ливан смята, че Саудитска Арабия е задържала против волята му неговия премиер Саад Харири. Ливанското правителство планира да работи с други държави, за да гарантира връщането му в страната, предаде Ройтерс, цитирана от БТА. Харири подаде оставка в събота с шокираща декларация, прочетена от саудитската столица Рияд - ход, който доведе до тежка политическа криза в Ливан, отбелязва агенцията. Страната отново се оказа на преден план в регионалното противопоставяне между Саудитска Арабия и Иран. Внезапността на оставката предизвика спекулации в Ливан, че Харири е станал жертва на противопоставянето между Рияд и Техеран и е бил принуден да се откаже от поста. Саудитска Арабия и помощници на ливанския премиер в оставка отрекоха твърденията, че той се намира под домашен арест. Самият Харири обаче не е излизал с такова опровержение. \"Ливан се готви да поиска арабски и други държави да окажат натиск над Саудитска Арабия за освобождаването на премиера Саад Харири\", заяви представителят на ливанското правителство. Той подчерта, че Харири все още е премиер на Ливан. \"Задържането на Харири в Рияд и ограничаването на свободата му е посегателство срещу ливанския суверенитет. Неговото достойнство е наше достойнство\", добави цитираният източник. Ливан се е обърнал към Франция с молба да посредничи и да изясни съдбата на премиера Саад Харири, предаде ТАСС, като цитира информация на телевизия \"Ал Маядин\". Според цитиран от телевизията правителствен източник ливанското правителство разполага с информация, че премиерът е задържан от саудитските власти. По-рано в. \"Ал Ахбар\" писа, че Харири, който има саудитско гражданство, е под домашен арест в Рияд и е заподозрян, че е замесен в избухналия през уикенда корупционен скандал в Саудитска Арабия, отбелязва ТАСС.", "date": "2017.11.09", "title": "Ливан: Харири е задържан в Саудитска Арабия против \nволята си"}
{"url": "https://www.24chasa.bg/novini/article/6540897", "text": "\"Електроенергийният системен оператор\" /ЕСО/ ЕАД се включва като стратегически партньор в проекта \"Трансгранично управление на непостоянните енергийни източници и инсталации за съхранение на енергия, позволяващи транснационален пазар на едро - CROSSBOW\". Общата стойност на проекта е над 21 млн. евро, от които над 17 млн. евро е безвъзмездното съфинансиране, съобщиха от пресцентъра на Министерството на енергетиката /МЕ/. Проектът е финансиран със средства от програма \"Хоризонт 2020\" на Европейската комисия. Над 1.2 млн. лв. безвъзмездно ще получи ЕСО ЕАД за изпълнение на дейности в рамките на проекта, който се определя като един от стратегическите за Европейския съюз в областта на интелигентните мрежи. Основна цел на проекта е да предложи споделено използване на ресурси за насърчаване на трансграничното управление на непостоянните източници на възобновяема енергия, уточниха от МЕ. \"Даваме началото на проекта именно в навечерието на първото българско председателство на Съвета на ЕС - ясен знак, че сме ангажирани с приоритета за приложение на законодателството \"Чиста енергия за всички европейци\" и интегриране на електроенергийните пазари в Западните балкани\". Това е казала Теменужка Петкова по време на откриването на срещата в Министерството на енергетиката. Двудневната среща събира участници от 14 държави, сред които и 8 оператори на преносни мрежи - България, Румъния, Македония, Сърбия, Гърция, Босна и Херцеговина, Хърватия и Черна гора. ЕСО ЕАД има опит с разрешаването на експлоатационни проблеми, свързани баланса между производство и потребление на електроенергия. По тази причина системният оператор ще участва в демонстрациите по CROSSBOW проекта с този актуален казус и предприеманите мерки. ПАВЕЦ Чаира би могла да разшири дейността си по балансиране на пазара в региона. Целта е CROSSBOW да анализира данните и помогне за използване на възобновяемата енергия на регионално равнище със съседните страни, се казва още в съобщението от МЕ. \"Участието на ЕСО в проекта CROSSBOW ще се даде възможност на операторите в региона да обменят най-добри практики в процеса по управление на електроенергийната система\", подчертала министър Петкова, цитирана от пресцентъра на енергийното министерство. Тя е допълнила, че създаването на регионален координационен център в Югоизточна Европа, подобен на вече съществуващите в Западна и Централна Европа, ще гарантира повишаване надеждността и ефективността на преносната система в региона. Проектът \"CROSSBOW\" се ръководи от ETRA GROUP и има за цел да предложи споделено използване на ресурси за насърчаване на трансграничното управление на непостоянните източници на възобновяема енергия и съоръженията за нейното съхранение. Това способства по-широко разгръщане на незамърсяващи енергийни източници, съкращаване на мрежовите експлоатационни разходи и увеличаване на икономическите ползи от екологично чистата енергия, се посочва в съобщението от Министерството на енергетиката. Резултатите от проекта \"CROSSBOW\" ще бъдат анализирани от осемте оператори на преносни системи от Югоизточна Европа. Ще бъдат демонстрирани отделни случаи на справяне с транснационалните предизвикателства, пред които е изправена всяка от участващите в проекта страни, уточняват от енергийното ведомство.", "date": "2017.11.09", "title": "Петкова: Над 1.2 млн. лв. безвъзмездно финансиране за Електроенергийния системен оператор"}
{"url": "https://www.24chasa.bg/novini/article/6540925", "text": "Двама души са пострадали при верижна катастрофа пред хотел „Хемус“. Това съобщиха за  „Фокус“ от СДВР. Сигналът за катастрофата между булевардите „Арсеналски\" и „Черни връх\" е подаден в 12.45 часа. Ударили са се три автомобила. Един пътник е пострадал и е откаран за преглед в болнично заведение, а друг е прегледен от спешна помощ. Движението в района е леко затруднено.", "date": "2017.11.09", "title": "Двама пострадаха при верижна катастрофа до хотел \"Хемус\" в столицата"}
{"url": "https://www.24chasa.bg/novini/article/6540927", "text": "След 16 години присъствие в Афганистан, НАТО днес изрази готовност да остане в азиатската държава, докогато е необходимо, предаде БТА. Мисията ни ще продължи, докато е необходимо, целта е местните сили да поемат отговорност за сигурността, заяви генералният секретар на пакта Йенс Столтенберг. Има очевидна нужда от присъствие на НАТО, както и то да се разшири. Там сме вече 16 години и допринасяме, защото приносът е важен и за нашата сигурност, добави той. Столтенберг съобщи, че властите в Обединените арабски емирства и Катар днес са изразили готовност да се включат в действията на алианса за стабилизиране на Афганистан. До 2015 г. НАТО водеше в Афганистан бойни действия, вече това е задача на местните сили за сигурност. Имаме поводи и за загриженост, и за оптимизъм по повод обстановката в страната, обобщи Столтенберг. Той добави, че министрите на отбраната от алианса, които заседават вчера и днес в Брюксел, са утвърдили решението за увеличаване с още 3000 на военните от НАТО в Афганистан. Запазва се също ангажиментът страните от НАТО и техните партньори да осигуряват годишно по един милиард долара за издръжка на афганистанските сили за сигурност. Столтенберг отбеляза, че крайната цел е постигането на трайно политическо решение в Афганистан. Той добави, че Пакистан трябва да престане да осигурява убежище за талибаните. По неговите думи много държави от пакта настояват за разширяване на присъствието на НАТО в Ирак и правителството в Багдад силно приветства този подход. Участваме в стабилизирането на Ирак чрез коалицията срещу \"Ислямска държава\" (ИД). Разширяването на обучителната мисия на пакта в Ирак е път към установяването на трайна победа над ИД, посочи Столтенберг. Русия и Китай имат особена отговорност по въпроса със Северна Корея и за прилагането на санкциите, които подкрепиха в Съвета за сигурност на ООН. Дълбоко сме загрижени и остро осъждаме ракетните и ядрените програми на Пхенян с обсег до Европа и Северна Америка. Европейските столици са по-близо от Вашингтон за обхвата на севернокорейските ракети, заплахата е за целия свят, поясни генералният секретар.", "date": "2017.11.09", "title": "Столтенберг: Мисията ни в Афганистан ще продължи, докато е необходимо"}
{"url": "https://www.24chasa.bg/novini/article/6540953", "text": " Ню Делхи обяви в четвъртък въвеждането на ограничения за използването на автомобили в опит да се справи с повишените нива на замърсяване на въздуха, които според лекарите представляват сериозен риск за общественото здраве, предава Франс прес, цитирана от Фокус. „Положението в Делхи е толкова лошо и ако нивата на замърсяване може да бъдат понижени по някакъв начин, ще го направим\", каза министърът на транспорта Кайлаш Гахлот пред репортери, като обяви, че планира да ограничи употребата на частни автомобили.", "date": "2017.11.09", "title": "Ограничават карането на коли в Делхи за справяне с токсичния смог в града"}
{"url": "https://www.24chasa.bg/novini/article/6540934", "text": "Варненската полиция задържа 22-годишния Красимир А. за убийството на 18-годишната жена, с която живеел на семейни начала. Жената родила само преди 10 дни, но бебето е в болница. Все още не е ясно дали има здравословни проблеми, или е оставено за осиновяване. Според първоначалното заключение на патолозите, младата родилка е починала след жесток побой. С постановление на Окръжна прокуратура Варна Красимир е задържан за 72 часа. Срещу него е повдигнато обвинение за убийство, извършено по особено жесток и мъчителен за жертвата начин. Трупът на младата жена бил открит в дома й във варненския квартал \"Аспарухово\" преди два дни. Първоначално нямало съмнения за престъпление, близките й предположили, че е починала вследствие усложнения от раждането. Тялото обаче било откарано от спешните медици за аутопсия, какъвто е реда в такива случаи. Събедните медици установили множество наранявания по цялото тяло и главата на родилката. Според тяхното заключение тя е починала вследствие жесток побой. Случаят бил докладван веднага във Варненската окръжна прокуратура и само няколко часа по-късно полицията арестувала Красимир. Въпреки, че е само на 22 години, той има богато криминално досие. Осъждан е няколко пъти за грабежи, като излязъл от само преди няколко месеца. Предстои държавното обвинение да внесе искане във Варненския окръжен съд за вземане постоянна мярка за неотклонение задържане под стража.", "date": "2017.11.09", "title": "Разкриха убийството на 18-годишна родилка, пребита до смърт във Варна"}
{"url": "https://www.24chasa.bg/novini/article/6541011", "text": "Кремъл заяви днес, че все още се обсъжда евентуална среща между президентите на Русия и САЩ, Владимир Путин и Доналд Тръмп, тази седмица във Виетнам, но засега нищо не е уговорено, предадоха Ройтерс и ТАСС. По-рано помощникът на Путин Юрий Ушаков каза, че двамата лидери ще се срещнат утре на форума на Азиатско-тихоокеанското икономическо сътрудничество (АТИС) във Виетнам, припомня БТА. Говорителят на Кремъл Дмитрий Песков обаче заяви, че времето, мястото и форматът на подобна среща все още се обсъждат и че провеждането й утре е само възможност. \"Надяваме се, че тези обсъждания ще приключат в скоро време и ще можем да ви уведомим\", отбеляза той пред журналисти, коментирайки изказването на американския държавен секретар Рекс Тилърсън, че засега няма договореност за официална среща между Путин и Тръмп. \"Що се отнася до съдържанието на срещата, няма уговорен дневен ред\", заяви Песков. По думите му пътищата на Путин и Тръмп при всички случаи ще се пресекат на форума на АТИС, след като и двамата лидери ще участват в него.", "date": "2017.11.09", "title": "Песков: Все още се обсъжда евентуална среща между Тръмп и Путин във Виетнам"}
{"url": "https://www.24chasa.bg/novini/article/6541032", "text": "Неизменен белег на съвременната държава е, че правораздаването е концентрирано у съдилищата, съставени от професионални и независими съдии. Това е водещ принцип и в действащата ни конституционна уредба (чл. 119, ал. 1), която изброява видовете съдилища.  В съвременните конституции, вкл. и в българската, са очертани отделни разклонения в правораздаването. Най-често срещаното разклоняване е с оглед предмета на споровете и включва: \"общото правосъдие\" и \"специализираното правосъдие\". В Република България съдилищата, които принадлежат към общото правосъдие са конституционно установени (чл. 119, ал. 1). Това са районните[1], окръжните, апелативните съдилища и Върховния касационен съд. Тези съдилища разглеждат като първа, втора и касационна инстанция гражданските и наказателните дела, съобразно установената в процесуалните закони своя компетентност.  Конституционният законодател е предвидил съществуването и на специализирани съдилища, като военните съдилища [2] и Върховния административен съд. Конституцията изрично прогласява и насърчава възможността със закон да се създават и други специализирани съдилища (чл. 119, ал. 2). Конституционният съд в Решение № 5 от 1994 г. посочва, че чл. 119, ал. 2 от Конституцията изрично предвижда в бъдеще създаването и на други специализирани съдилища, непосочени в първата алинея. В Решение № 22 от 1998 г. Съдът приема, че \"по смисъла на Конституцията специализираните съдилища са част от целокупната съдебна система. Те не са съдилища само от функционално гледище, т.е. защото са им възложени правораздавателни функции, а съдилища и от организационно гледище, защото за съдиите в тях важат същите изисквания и статут, които важат и за съдиите от общите съдилища\". \"Какви структурни специализирани звена ще се създават занапред в съдебната система е от изключителната компетентност на законодателя\" (Решение № 10 от 2011 г.), на когото е предоставено това правомощие по смисъла на чл. 119, ал. 2 и чл. 133 от Конституцията.  Специализираните съдилища разглеждат дела по определена материя съобразно предмета им или съобразно субектите (Решение № 11 от 2011 г. на Конституционния съд). Специализираните по материя съдилища трябва да се различават от общите съдилища по предмета си, защото целта на създаването им е да осигури тясна специализация на съдиите чрез разглеждане само на определен вид дела в сферата на публичното (конституционни, административни, наказателни) или на частното право (семейни, социални, трудови, търговски, патентни, потребителски и др.).  Сред начините за подобряване на дейността на съда е предварителното изискване съдиите да притежават висока степен на специализирана компетентност поради бързо променящите се обстоятелства и реалности, както и да провеждат в последствие специализирани обучения за задълбочаване на знанията в съответната (обикновено нова или съществено изменена) област. [3]. В сравнителноправен аспект съществува разнообразие сред специализираните съдилища в публичноправната (вкл. наказателноправна) сфера[4]. Изключения са държавите, в които няма специализирани съдилища – Естония и Латвия (с изкл. на КС). В Чешката република няма специализирани съдилища, но въпреки това съществуват специализирани отделения в системата на обикновените съдилища (с изкл. на КС). На специализираните военни съдилища са подсъдни дела за престъпления, извършени от военнослужещи. Съществува известно разнообразие при установяването им в държавите членки на ЕС, напр. Военен съд, Военноморски съд и Съд на Военновъздушните сили (Гърция); Военни съдилища (Италия); Военен съд (Кипър); Военни съдилища (Англия и Уелс); военни трибунали и военни съдилища (Румъния). Разграничавам типични специализирани наказателни съдилища и такива, на които са подсъдни дела, нахвърлящи наказателното право (с граждански или административни компоненти). Наказателни съдилища, на които са подсъдни дела, нахвърлящи доминиращото наказателно право, постановяват присъди. Наред с основния въпрос за престъпление в делото се решават и допълнителни, произтичащи от престъплението, въпроси с гражданскоправен или административноправен характер. Тези институции може да са изградена система от първа, въззивна и касационна инстанция или да са един съд за цялата държава. Такива са напр. съдилищата за насилие над жени (Испания); Съд за настойничество и попечителство (Англия и  Уелс); Апелативен състав за Северна Ирландия по спорове за обезщетяване на жертвите на престъпления; Трибунал за преразглеждане на състоянието на лица, страдащи от психични заболявания (Северна Ирландия); съдилища, компетентни по дела относно публична поземлена собственост и околната среда  (Швеция); съдилища по прилагане на наказанията (Белгия); съдилища за местата за лишаване от свобода (Испания); съдилища за прилагане на наказанията (Португалия). Специализираният наказателен съд разглежда дела във връзка със следните престъпления - предумишлени убийства; измами и злоупотреба с влияние във връзка с държавни поръчки и публични разпродажби на търг, съгласно чл. 266, § 3 от НК; подправяне и фалшифициране на валута и ценни книжа, съгласно чл. 270, § 4 от НК; злоупотреба с власт от страна на държавен служител, съгласно чл. 326, § 3 и чл. 4 от НК, във връзка с правонарушения по букви б), в), г), д), е), ж), з), к) или л); приемане на подкуп, съгласно членове 328-331 от НК; подкупване, съгласно членове 332-335 от НК; косвена корупция, съгласно чл. 336 от НК; подкупване във връзка с провеждане на избори, съгласно чл. 336а от НК; създаване, организиране или поддържане на престъпни и терористични групи; особено тежки престъпления, извършени от престъпни и терористични групи; престъпления против собствеността по дял IV от специалната част на НК или икономически престъпления по дял V от специалната част на НК, когато престъплението води до щети или неправомерни предимства, достигащи 25 000 пъти малката щета по НК; увреждане на финансовите интереси на Европейския съюз; както и престъпления, свързани с изброените по-горе, когато са изпълнени условията за съединени производства. Специализираните съдилища, които са йерархично и инстанционно изградени структури от съдебни органи, не съставляват една единна система в България. Създаването им според Конституцията е въпрос на законодателна целесъобразност [5]. У нас съобразно компетентността им, специализираните съдилища могат да се обособят в отделни самостоятелни системи – на административното правосъдие, военни съдилища и специализирани наказателни съдилища. Специализираният наказателен съд е приравнен на окръжен съд, като седалището му е в гр. София. На Специализирания наказателен съд са подсъдни делата за престъпления, свързани с участие в организирани престъпни групи, ръководене на такива групи, престъпления, извършени по поръчение или в изпълнение на решение на организирани престъпни групи, корупционни престъпления, извършени от лица, заемащи публична длъжност, както и престъпления по глава първа на Особената част на Наказателния кодекс. Актовете на Специализирания наказателен съд подлежат на протестиране и обжалване пред Апелативния специализиран наказателен съд, чието седалище също е в столицата. Така посочените специализирани наказателни съдебни институции са компетентни да осъществяват първоинстанционно и въззивно разглеждане на делата, свързани с организирана престъпност, корупционни престъпления и престъпления по глава първа от Особената част на НК, доколкото касационното разглеждане на същите дела се осъществява от Върховния касационен съд. В наказателният ни процес съдът има правомощия както в досъдебното, така и в съдебното производство. Съдът ръководи и координира втората фаза на наказателното производство и в нея решава всички въпроси на процеса.  Разпределението на делата между еднакви или различни по степен съдилища в страната, измежду които един има компетентност да постанови решение, е въпрос на подсъдност. Основанията за установяване на една или друга компетентност на дадени съдилища, на една или друга подсъдност на дадена категория наказателни дела   са преди всичко от политическо и след това от процесуално-техническо естество [6]. Политическите основания за установяване на една или друга компетентност или подсъдност предполагат осигуряване на правилното решаване на делата при бързо и справедливо правосъдие [7].  В системата на общите районни и окръжни съдилища говорим за различни видове подсъдност – предметна (родова, материална), местна (териториална), по връзка на делата и функционална. Но законодателят е предвидил също така разграничение на обща (с оглед на общите съдилища, на които са подсъдни наказателни дела) и особена подсъдност. Правилата на особената подсъдност представляват отклонение от общата подсъдност и се отнасят само до отделни категории дела. Правилата на общата подсъдност намират приложение дотолкова, доколкото не са отменени от правилата на особената подсъдност[8]. Особена подсъдност или с други думи \"особени правила\" за подсъдността е предвидена по отношение на военните съдилища (чл. 396, НПК) и на специализираните наказателни съдилища (чл. 411а, НПК). Законодателят трябва да стъпва на определени принципни положения, когато урежда особената подсъдност. Тя трябва да бъде определена предварително и независимо от волята на заинтересованите лица. Подсъдността, на следващо място, трябва да бъде определена с оглед на дадена категория дела. Недопустимо е да се определя ad hoc. Подсъдността трябва да бъде определена със закон, а не с друг акт и това е конституционно положение. В практиката си Конституционният съд (Решение № 10 от 2011 г.) извежда два критерия за оценяване на специализираните наказателни съдилища като специализирани, а не като извънредни. За да не бъдат определен Специализираният наказателен съд и Апелативният специализиран наказателен съд като извънредни и да отговарят на изискванията за безпристрастност и независимост, е необходимо на първо място съдилищата да прилагат общоустановените правила, които се съдържат в материалните и процесуални закони, които прилагат и общите съдилища. Вторият критерий за оценяване на специализираните наказателни съдилища са условията и редът за назначаване на съдиите в тях. Условията и редът трябва да са предвидени в закон (Закон за съдебната власт) и да са същите, прилагани при назначаване на съдиите в цялата съдебна система.  Съдебната власт по смисъла на Глава шеста от Конституцията следва да се разглежда като система [9]. Структурата на съдилища е определяща за структурата на прокуратурата според Конституцията. Конституционния съд приема, че изискването за структурно съответствие между съда и прокуратурата е за съответствие на конституционно ниво (Тълкувателно решение № 2 от 2017 г.). Изискването на чл. 126, ал. 1 от Конституцията структурата на прокуратурата да е в съответствие с тази на съдилищата означава задължително създаване на прокуратури, съответстващи по вид и степен  на изброените в чл. 119, ал. 1 от Конституцията общи съдилища (Върховен касационен съд, апелативни, окръжни и районни съдилища) и специализирани (военни и Върховен административен съд). Това изискване не съдържа задължение за съответствие на териториалните звена на прокуратурата с тези на съдилищата. Създаването на специализирани съдилища и на съответстващите им прокуратури, както и на правила за териториалното разпределение на съдилищата и прокуратурите е предоставено на преценката на законодателя, съгласно чл. 133 от Конституцията (Тълкувателно решение № 2 от 2017 г. на Конституционния съд).  Към специализираните съдилища със закон могат да бъдат създавани специализирани прокуратури. Поради естеството на специализираните наказателни съдилища към тях със Закона за съдебната власт са създадени специализирани прокуратури. Основополагащ принцип в устройството и организацията на съдебната власт в България е правилото, че не се допускат извънредни съдилища, създавани при особени \"извънредни\" обстоятелства или извънредно положение, които правораздават не по общоустановения законов ред (чл. 119, ал. 3).  Най-общо извънредните съдилища могат да се определят като съдилища, функциониращи по процесуални правила различни от правилата на законоустановеното наказателно производство, извън определения ред и извън общите и специализираните съдилища. При тях драстично са ограничени процесуалните средства за защита на участниците в процеса. Другият отличителен белег на извънредното съдопроизводство е, че се правораздава по новосъздадени, специално за целта, правила, извън общите процесуални правила, установени от съответния процесуален закон за този вид дела. При извънредното съдопроизводство се криминализират и наказват деяния, които към момента на извършването им не са определени като престъпления, т. е. предвижда се обратно действие на наказателноправна норма, нещо недопустимо за правовата държава. Извънреден съд поначало действа през определен период от време и преследва предварително набелязана цел. Създава се при извънредни обстоятелства поради възникнала обществена необходимост или радикална обществено-политическа промяна. И не на последно място, съдиите в извънреден съд не се избират съобразно установените условия и ред.  В заключение, специализацията на съдилищата е конституционна възможност, предвидена в компетентността на законодателя. Въпрос на политическа целесъобразност е какви специализирани звена (отделения в общ съд) или структури (съд) ще бъдат учредени в една държава с оглед приоритетите или нуждите в политическата, икономическата или социалната система.  ------------------------------------------", "date": "2017.11.09", "title": "Специализираните съдилища дават възможност за по-качествено правосъдие"}
{"url": "https://www.24chasa.bg/novini/article/6541264", "text": "Гръцките лекари днес започнаха 24-часова стачка в знак на протест срещу нов закон, съгласно който се увеличават часовете работа, предаде ДПА, цитирана от БТА. Лекарите от държавните болници са разгневени от новия закон, според който максималните часове за работа се увеличават от 48 до 60 часа седмично. Синдикатът им обяви, че вместо да се възлага още работа на лекарите, трябва да се назначат повече медици. Лекарите също така протестират срещу намаляването на възнагражденията им в рамките на мерките за икономии на международните кредитори. По време на стачката държавните болници ще приемат само спешни случаи. Заради финансовата криза бе преустановено наемането на нови медици и в много болници в момента работят възрастни лекари и сестри.", "date": "2017.11.09", "title": "24-часова стачка на лекарите в Гърция заради закон, удължаващ работното време"}
{"url": "https://www.24chasa.bg/novini/article/6541268", "text": "Районният съд в Пазарджик отказа да промени мярката на неотклонение \" домашен арест\" на Лазар Влайков с по-лека. Бившият председател на общинския съвет в Септември е собственикът на оръжието, с което на 31 август във Виноградец бе убит ресторантьора Наско Тонкев. Поради това на Влайков е повдигнато обвинение, че не е упражнил контрол над личния си пистолет, той е попаднал в друго лице, вследствие на което е причинена смърт. Обвинител на днешното дело бе прокурорът от окръжната прокуратура в Пловдив Светлозар Чераджийски, след като разследването по случая бе прехвърлено там по заповед на Сотир Цацаров. В хода на съдебното заседание стана ясно, че по разследването на смъртта на Тонкев вече е направен следствен експеримент, изготвени са 7 експертизи, повторно са разпитани свидетели, предстоят очни ставки за изясняване на несъответствия в свидетелските показания. Прокурор Чераджийски отказа да отговори на въпрос на \"24часа\" дали следствения експеримент е изяснил кой точно е изстрелял фаталния куршум, убил ресторантьора. Според полицията това е било 6-годишно момченце. Определението за потвърждаване на домашния арест на Лазар Влайков може да се обжалва пред окръжния съд в Пазарджик идната седмица.", "date": "2017.11.09", "title": "Съдът отказа да отмени домашния арест\n на Лазар Влайков"}
{"url": "https://www.24chasa.bg/novini/article/6541266", "text": "Тримата банкови обирджии вероятно са избягали от гората, в която се скриха след като взривиха банкомат в Сапарева баня днес.  Това смятат полицаи, участващи в издирването им. Все пак един от бандата Господин, по прякор Дидо, беше задържан. Други двама, за които се смята, че са свързани с групата - Красимир Йорданов - Джонката и Павел също бяха арестувани в Перник, но не за среднощния взрив. Операцията по издирването на бандитите продължава.", "date": "2017.11.09", "title": "Тримата обирджии на банкомати избягаха от гората?"}
{"url": "https://www.24chasa.bg/novini/article/6541258", "text": "Специализираната прокуратура внесе в Специализирания наказателен съд обвинителен акт срещу Божидар Кузманов и деветима участници в ръководената от него организирана престъпна група за убийства, принуда, унищожаване на имущество, наркоразпространение и сексуална експлоатация, действала в районите на Слънчев бряг, Несебър и Банско, съобщиха от пресцентъра на прокуратурата. Представените от обвинението доказателства сочат, че Кузманов е наложил в групата методите на принуда, изнудвания, нанасяне на телесни повреди и други силови действия спрямо лица, занимаващи се с търговска и таксиметрова дейност в Слънчев бряг и Банско, с цел да плащат месечни вноски на групата. По негова инициатива туроператори са били принуждавани да водят клиенти в заведенията, стопанисвани от фирми на Данаил Петков и Николай Иванов. По разпореждане на Кузманов на 8 юни 2016 г. в заведение „4 You“ в Слънчев бряг е убит Александър Алексиев, извършен е и опит за убийство на Димитър Желязков. Като извършител на покушението над Алексиев пред Специализирания наказателен съд ще отговаря Тодор Славов, а за опита за убийство на Желязков - Радослав Димитров и Георги Иванчев. Обвинителния акт се основава както на събраните веществени доказателства, така и на заключенията на над 30 съдебни експертизи и на показанията на 121 свидетели. Повечето участници в групата бяха задържани на 8 юни 2016 г. след стрелбата в ресторант „4 You“. Тогава Кузманов се укри и бе обявен за общодържавно издирване. Задържан бе на 19 октомври 2016 г., след като се предаде в Областната дирекция на МВР във Велико Търново. На 20 октомври 2016 г. Специализираната прокуратура му повдигна обвинение като ръководител на престъпната група.", "date": "2017.11.09", "title": "Дадоха на съд бандата на Божо Кравата за стрелбата по Митьо Очите"}
{"url": "https://www.24chasa.bg/novini/article/6541300", "text": " Що се отнася до въпроса за Северна Корея, между САЩ и Китай няма разногласия. Това заяви американският държавен секретар Рекс Тилърсън след преговорите в Пекин между президентите Доналд Тръмп и Си Дзинпин, предава радио Voice of America, цитирано от Фокус. Тилърсън, който е в китайската столица заедно с Тръмп, говори пред репортери в четвъртък, след като двамата лидери проведоха двустранни разговори, фокусирани върху Северна Корея и търговията. Първият дипломат на Вашингтон подчерта, че двамата са имали и честен обмен на мненията по въпросите за правата на човека и спора в Южнокитайско море. По отношение на Пхенян, Тилърсън подчерта, че китайците ясно и недвусмислено са уверили, че няма да приемат въоръжаването на Северна Корея с ядрени оръжия. Съгласно думите на Тилърсън, двете страни имат собствени възгледи за тактиката, времето и натиска, който може да бъде оказан на Северна Корея. Точно затова са отделили време за обмен на мнения. Тръмп, според Тилърсън, е казал на китайския президент: „Ти си силен човек, сигурен съм, че можеш да решиш това за мен\".", "date": "2017.11.09", "title": "Тилърсън: По въпроса за Северна Корея САЩ и Китай са на едно мнение"}
{"url": "https://www.24chasa.bg/novini/article/6541354", "text": "Министърът на вътрешните работи Валентин Радев и директорът на ГД \"Пожарна безопасност и защита на населението\" главен комисар Николай Николов посетиха днес град Брусарци и се срещнаха с кмета на общината Наташа Михайлова, областния управител на Монтана Росен Белчев и обществеността в Брусарци. Повод за посещението станаха протести на местните хора срещу намерението на Министерството на вътрешните работи да закрие пожарната служба в Брусарци, а работещите в нея 11 пожарникари да бъдат преместени в пожарната в град Лом. Пред общината в Брусарци министър Радев бе посрещнат от стотина души, които поискаха противопожарната служба в града да остане. Те заявиха, че община Брусарци е с голяма територия, обхваща много плодородни земи, на които се отглежда богата реколта и през горещините в летните месеци често пламват пожари. Те обявиха, че ще е трудно ниви и градини да се опазят от пожари без наблизо да има пожарна. След като изслуша местните хора и ръководството на общината Валентин Радев заяви, че според него в Брусарци е допусната грешка, че не е обяснено на хората какво точно се прави и защо се прави. Министърът съобщи, че според експертите в прожарогасенето една пожарна смяна е ефективна, ако включва най-малко трима пожарникари. В участъка в Брусарци работят общо 11 пожарникари и дежурят по двама на смяна. Заради това ръководството на МВР е направило преглед на пожарите в отделните противопожарни участъци и е установило, че в 12 от тях те са малко на брой и хората дежурят по двама. Заради това е решено тези участъци да бъдат преструктурирани като пожарникарите бъдат преместени на работа в по-големите участъци, без никой да бъде уволнен. След като разбрали за недоволството на хората в някои малки общини като Брусарци, от ръководството на МВР са решили някои от тези 12 участъци да бъдат оставени да съществуват, независимо, че в тях дежурят по-малко от трима пожарникари на смяна. Такова е и предложението на МВР, което предстои да бъде разгледано в Народното събрание. \"Ще се съобразим с решението на парламента, каквото и да бъде то\", обяви министър Валентин Радев.", "date": "2017.11.09", "title": "Министър Радев посети Брусарци и разговаря за пожарната служба в града"}
{"url": "https://www.24chasa.bg/novini/article/6541345", "text": "Съд в Москва конфискува имуществото на видния режисьор в театъра и киното Кирил Серебренников, който е разследван за отклоняване на бюджетни средства, предаде Асошиейтед прес, цитирана от БТА. . Заведеното срещу него дело шокира руските културни среди и породи страхове от завръщането на цензурата от времето на СССР. Кирил Серебренников беше обвинен за незаконното присвояване на около 1,1 милиона щатски долара държавни средства, отпуснати за една от неговите продукции и проекти, които е режисирал. Той отхвърли обвиненията, като ги нарече абсурдни. Съдът в московския район Басманний е конфискувал цялото имущество на Кирил Серебренников, включително неговия апартамент в центъра на руската столица, автомобила му и 60 хиляди евро в банковата му сметка.", "date": "2017.11.09", "title": "Московски съд конфискува имуществото на режисьора Серебренников"}
{"url": "https://www.24chasa.bg/novini/article/6541402", "text": "Другата седмица българската еврокомисарка по въпросите на цифровата икономика и общество Мария Габриел започва публично обсъждане в целия ЕС за фалшивите новини. Това Габриел съобщи на своята фейсбукстраница, където публикува снимка от срещата си вчера в Брюксел с българския представител в Групата на европейските регулатори (ЕРГА) Мария Стоянова. Двете са обсъдили европейския медиен дневен ред, като основно място в него заемат борбата с фалшивите новини и приемането на обновената Директива за аудиовизуалните медийни услуги. „По време на президентски кампании могат да се правят между 5-10 хиляди долара от фалшиви новини. Поставят ни в ситуация да не знаем кое е долу, кое е горе. Важното е да има цялостен подход, да идентифицираме онези инструменти които ще дадат информиран избор“, коментира Габриел още миналата седмица. Промените в Директивата за аудивизуалните услуги пък имат за цел да защитят детската аудитория от реклами на нездравословни продукти, да подпомогнат европейските произведения и да насърчат достъпа на хората до обективна информация. Въпреки че тя е от изключителна важност за развитието на електронните медии, нейното приемане все още се бави заради трудни преговори между държавите-членки. Някои от тях искат в директивата да се включи и регулация на социалните мрежи. Две председателства на ЕС се опитваха да завършат работата по законодателния документ - малтийското и сега естонското. Ако процесът на ратификация в европейските структури не завърши до края на годината, тежката задача ще бъде прехвърлена на България. Първоначално Директивата е замислена като инструмент за организация на радио и телевизионното съдържание, което се контролира от неговите производители. Прехвърлянето й върху интернет е проблематично, защото там съдържанието създават потребителите. Големият въпрос, дали съществуващи правила могат да се прилагат върху нови търговски модели, остава. С инициативата за публична дискусия в целия ЕС, Еврокомисарят от България цели в обсъждането на важната тема за фалшивите новини да се включат граждани от всички държави на общността, които ще могат да коментират промените онлайн.", "date": "2017.11.09", "title": "Мария Габриел започва дискусия за фалшивите новини в ЕС"}
{"url": "https://www.24chasa.bg/novini/article/6541355", "text": "Заместник министър-председателят и министър на външните работи Екатерина Захариева се срещна с първия заместник-председател на Европейската комисия Франс Тимерманс, съобщиха от пресцентъра на Министерството на външните работи. Двамата обсъдиха бъдещата си съвместна работа по време на Българското председателство на Съвета на ЕС. Министър Захариева ще председателства Съвета \"Общи въпроси\" (СОВ), чиято основна задача е да подготвя заседанията на Европейския съвет и да обсъжда редица хоризонтални въпроси от европейските политики, както и Съвета \"Общи въпроси\" по чл. 50, който обсъжда Брекзит. Зам.-председателят Тимерманс представлява Комисията на двата съвета. Захариева и Тимерманс обсъдиха някои от темите, които ще бъдат поставени на вниманието на СОВ, като въпроса с върховенството на закона в рамките на Договорите, и перспективите пред шестте страни от Западните Балкани, които все още не са част от ЕС, включително включването на региона в редица политики, гарантиращи свързаност. Двамата се обединиха около тезата, че стабилността на Западните Балкани е от ключово значение за Съюза и затова е важно те да получат ясна европейска перспектива.", "date": "2017.11.09", "title": "Захариева се срещна с първия зам.-председател на ЕК Франс Тимерманс"}
{"url": "https://www.24chasa.bg/novini/article/6541374", "text": "Окръжен съд – Ямбол задържа под стража турски гражданин, обвинен в контрабандно пренасяне на злато за над 50 000 лв. Това съобщиха от Апелативна прокуратура-Бургас. Хаджъ К. (турски гражданин на 49 г.) е привлечен като обвиняем за това, че на 5 ноември 2017 г. около 15:00 часа на ГКПП \"Лесово\", чрез товарен автомобил с влекач на трасе, вход - товарни автомобили, от Република Турция за Република България, пренесъл през границата на страната, без знанието и разрешението на митницата, стоки за търговски цели в големи размери – общо 736, 32 гр. злато (14 карата) на обща стойност от 50 069 лв. Според прокурора, налице е обосновано предположение за това, че турският гражданин е извършил престъплението, в което е обвинен. Представителят на държавното обвинение е категоричен, че обвиняемият може да се укрие или да извърши друго престъпление. Прокурорът мотивира тезата си с факта, че Хаджъ К. не е български гражданин и няма постоянен адрес на територията на страната. Съдът прие мотивите на прокурора и задържа под стража Хаджъ К. Определението на Окръжен съд – Ямбол може да бъде обжалвано пред Апелативен съд – Бургас.", "date": "2017.11.09", "title": "Задържаха турчин, обвинен в контрабанда на злато за над 50 000 лв."}
{"url": "https://www.24chasa.bg/novini/article/6541389", "text": "Съвместна работа между двете университетски болници “Св. Екатерина” и “Майчин дом” в София спаси 22-годишна родилка и бебето й. Майката е била с вродено сърдечно заболяване, вследствие на което настъпва усложнеие, като по време на раждането пулсът й пада до 30 удара в минута. Това съобщиха от пресцентъра на “Майчин дом”. Спешно събраният екип от специалисти, начело с изпълнителният директор на “Майчин дом” доц. Иван Костов и изпълнителният директор на “Св. Екатерина” проф. Генчо Начев, спасяват младата жена и бебето й. Нейното състояние е вече стабилно и е в реанимацията на “Св. Екатерина”. Бебето е добре и е откарано в неонатологията на “Майчин дом”. Малкото момиченце е 3 килограма и 10 грама и е с ръст 50 сантиметра. \"Този случай е добър пример за успешно сътрудничество и за начинът, по който партньорските и приятелски отношения между двете болници и лекарите помага на пациентите по решаващ начин. Като допълнение щастливата развръзка е най-хубавият подарък за рождения ден на проф. Генчо Начев, който е днес\", посочват още от болницата.", "date": "2017.11.09", "title": "Болниците “Св. Екатерина” и “Майчин дом” спасиха съвместно родилка и бебето й"}
{"url": "https://www.24chasa.bg/novini/article/6541390", "text": "\"От библиотеките можем да разберем какви сме били и къде сме в момента. От нашето отношение към библиотеките можем да разберем и какво е нашето бъдеще, защото именно библиотеките са институциите, където се създава, съхранява и предава през поколенията нашето интелектуално наследство и духовност. Това заяви президентът Румен Радев, който днес в София даде началото на Националния форум \"Библиотеките днес\", съобщиха от прессекретариата на държавния глава. Във форума участват представители на над 450 обществени библиотеки, чиято цел е предоставянето на равен достъп до информация, възможности за придобиване на нови знания и умения от потребители. \"В сърцето на българина библиотеките имат особено място като носител на книжовността, защото тази книжовност е играла ключова роля във всички наши важни исторически моменти\", посочи Румен Радев като се обърна към делегатите на форума с думите „щяхме ли да имаме Златен век без книжовност или да имаме Възраждане и съвременна българска национална идентичност и държава, ако го нямаше перото на Паисий Хилендарски? Държавният глава определи като мисия на библиотеките дигитализацията на техните фондове. Според него, важна задача в процеса на дигитализация са привличането на младите хора. \"Най-голямата заплаха за нашето бъдеще е да имаме млади невежи, нечетящи, необразовани хора“, категоричен бе президентът Румен Радев. Той посочи, че е необходимо цялото богатство на библиотеките да бъде представено по подходящ за младите хора начин, така че то да е интересно и да осигурява бърз достъп до знание. По думите на президента, друга важна роля на библиотеките е интеграцията в глобализирания съвременен свят, която се осъществява и чрез духовността, а така също и борбата с т.нар. фалшиви новини. „Тук библиотеките могат да бъдат един много силен противовес, защото при вас е истината, трупана за дълги периоди от време, имаме ясни автори, които стоят със своето име“, заяви още в изказването си на форума президентът Румен Радев.", "date": "2017.11.09", "title": "Радев: От отношението към библиотеките можем да разберем какво е бъдещето ни"}
{"url": "https://www.24chasa.bg/novini/article/6541559", "text": "Междуградски автобус от Велинград за Пазарджик преминал през технически преглед заедно с пътниците, съобщи  . След проверка се оказало, че фирмата собственик на автобуса е шампион по актове за техническа неизправност. На 2 ноември в 16 ч. по разписание от автогарата във Велинград тръгва автобус за Пазарджик. Потегля обаче към...пункт за технически прегледи. Пътниците са стъписани. „Той ни обясни, че има работа и трябва да отидем до едно място. Все пак ние разчитаме на този час, имаше хора, които слизат на автогарата, гонят други автобуси”, разказа пътничка. По сигнал на bTV „Автомобилна администрация” започна проверка, а от фирмата превозвач отказаха коментар.", "date": "2017.11.09", "title": "Междуградски автобус откара пътниците си в пункт за технически преглед"}
{"url": "https://www.24chasa.bg/novini/article/6541597", "text": "Кметът на гръцкия егейски остров Лесбос Спирос Галинос заяви, че той е препълнен с мигранти. На него в момента се намират 6000 от тях, а едва 2000 могат да бъдат настанени, предава EUObserver, цитиран от \"Фокус\". „Ние сме напълно против политиката, която превръща Лесбос и другите гранични области в концентрационни лагери, където на хората се отказва достойнство“, заяви Галинос. Гръцкият министър на имиграцията Йоанис Музалас заяви, че може да изпрати кораби за приютяване на бежанците.", "date": "2017.11.09", "title": "Кметът на остров Лесбос: Превърнаха ни в концентрационен лагер"}
{"url": "https://www.24chasa.bg/novini/article/6541644", "text": "Руският президент Владимир Путин намекна днес, че обвиненията за съществуването в Русия на подкрепяна от държавата програма за стимулиране на спортисти със забранени вещества целят да смутят президентските избори в Русия догодина, предадоха Ройтерс и ТАСС, цитирани от БТА. В доклади на Световната антидопингова агенция (WADA) се твърди, че по време на Зимните олимпийски игри в Сочи през 2014 г. са били подменяни проби за допинг на руски спортисти. Това е било извършвано от лаборанти под надзора на руските служби за сигурност в рамките на система под закрилата на руската държава. Понастоящем Международният олимпийски комитет (МОК) проучва тези твърдения и вече забрани на шестима руски състезатели по ски бягане да участват на предстоящата зимна олимпиада в Пьончан, Република Корея. \"Ето какво ме безпокои. Олимпиадата трябва да започне през февруари, а кога са президентските избори у нас? През март. Много големи са подозренията, че всичко това се прави, за да се създаде необходимата за някого си обстановка на недоволство сред любителите на спорта и спортистите, че уж държавата е била замесена в нарушенията и е отговорна за тях\", каза Путин пред работници от Челябинския компресорен завод. Той разказа на аудиторията, че понастоящем международните спортни организации и МОК са много зависими от спонсори, рекламодатели, телевизии и че контролният пакет от този \"огромен пласт от връзки и зависимости\" се държи от Съединените щати. \"В отговор на нашата мнима намеса в техните избори, те искат да създадат проблеми в изборите за президент на Русия.\" Москва винаги е отричала за държавно участие в забраненото стимулиране на руски спортисти. На заседание на изпълнителното бюро на МОК на 5-7 декември ще се решава дали спортисти от Русия ще бъдат допуснати до игрите в Пьончан, съобщи Ройтерс.", "date": "2017.11.09", "title": "Путин за допинг скандала с руски спортисти: Опит за намеса в изборите ни"}
{"url": "https://www.24chasa.bg/novini/article/6541665", "text": "Ние от ГЕРБ вярваме на министър-председателя Бойко Борисов и министрите. Бюджет 2018 е впечатляващ. За първи път БВП ще достигне 106 млрд. лв. Това написа във фейсбук председателят на ПГ на ГЕРБ Цветан Цветанов. \"Абсурдно е която и да е политическа сила да иска вот на недоверие при тези икономически показатели. Това заявих днес от парламентарната трибуна по време на обсъжданията преди приемането на Бюджет 2018\", добави още той.", "date": "2017.11.09", "title": "Цветанов: Бюджет 2018 е в пъти по-добър от този на БСП от 2014 година (Видео)"}
{"url": "https://www.24chasa.bg/novini/article/6540041", "text": "Седмата поред надпревара за единствените в момента у нас журналистически награди - Mtel Media Masters, се оказа най-оспорваната досега. Това споделиха членовете на журито по време на церемонията по награждаването в столичния хотел “Маринела” в сряда вечерта. Членовете на журито - Сибина Григорова, изпълнителен директор на WebCafe, Мария Милкова, журналист от Нова телевизия, Ирина Недева, продуцент в програма “Хоризонт” на БНР, Начо Стригулев, редактор в списание “Мениджър” и Борислав Зюмбюлев, главен редактор на “24 часа”, са стояли затворени в продължение на пет часа, за да спорят кой заслужава наградите в различните категории. Някои от членовете на журито казаха в сряда вечерта, че споровете са били доста разгорещени, защото за първи кандидатите надхвърлят 130 и много от тях заслужавали награда. В една от категориите - “Интернет - кратки форми”, не е присъдена награда, защото, както каза Начо Стригулев, всички кандидати в тази категория е трябвало да бъдат наградени. “24 часа” в лицето на редактора от отдел “Бизнес” Христо Николов спечели наградата в категорията “Печатни медии - дълги форми”. Тя се присъжда за репортажа “140-грамова джаджа спасява човешки животи”, публикувана през юли във вестника. Репортажът описва дейността на кардиологичната клиника “Чек Пойнт Кардио”, която изгражда в Казанлък цялостен център за отдалечено наблюдение на жизнените показатели на пациенти, снабдени със специален холтер, разработен от клиниката. В “Печатни медии – кратки форми” бе отличена Женя Милчева от списание “Осем” за материала “Установихме ръста на Хаджи Димитър”. Призът за “Интернет медии – дълги форми” отиде у Ваня Милева от сайта “Наука OFFNews” за “Науката доказва: Ако има хаос по пътищата, правителството е корумпирано”. В категория “Електронни медии – дълги форми” наградата взе Живко Константинов от Нова тв за филма “След края на света”. За “Електронни медии – кратки форми” бе отличен Петър Георгиев от БНТ за репортажа “Заразени с омраза, социалните медии търсят лекарство”. Тази година бе връчена и специална награда на Антон Оруш за цялостен принос в отразяването на историята на технологиите. Той е посветил своя блог специално на техническите постижения на български иноватори. Седмото издание на конкурса стартира през юни, като срокът за подаване на кандидатури бе до началото на месец октомври. От 2010 г. досега Mtel Media Masters отличава най-добрите журналистически разработки, показващи как технологиите, иновациите и научните открития влияят върху живота ни и го променят. Инициативата за конкурса е на “Мтел”, но служители на компанията не участват в оценяването на кандидатите. То се организира от Центъра за развитие на медиите и фондация “Медийна демокрация”. Експертите на неправителствените организации приемат номинираните материали и подпомагат работата на независимото жури. Специален гост на конкурса тази година е Мери Хокадей, ръководител на BBC World Service English. Тя започва кариерата си като репортер за BBC в началото на 90-те години в Чехия, а после и в други държави. Била е дежурен редактор по време на терористичните атаки срещу кулите близнаци на Световния търговски център в Ню Йорк през септември 2001 г. и дълги години е редактор на новините в BBC. По думите на Хокадей съвременната журналистика е изправена пред много предизвикателства и в някои отношения те са много повече, отколкото в миналото. Според Хокадей фалшивите новини например не са точно съвременен феномен, тъй като държавната пропаганда също е вид фалшива новина, а тя съществува от доста отдавна. Шефката на BBC World Service English подчерта в лекцията си по време на церемонията, че интернет и социалните мрежи не бива да плашат журналистите, тъй като дават много нови допълнителни възможности за разпространение на съдържание. Те са и особено необходими, когато една медия иска да достигне до аудиторията на най-младите. “Медиите и технологичните компании всъщност сме партньори, макар че има разлика в целта на нашата дейност и средствата, с които я постигаме”, каза Хокадей. Тя подчерта, че фейсбук и YouTube неслучайно избягват да се самонаричат медии, тъй като така би им била потърсена отговорност за разпространяването на кадри с насилие, върху което те все пак имат средства за контрол. ", "date": "2017.11.09", "title": "\"24 часа\" получи награда в Mtel Media Masters"}
{"url": "https://www.24chasa.bg/novini/article/6541680", "text": "Министърът на вътрешните работи Валентин Радев пристигна на крак при протестиращите против закриването на пожарната в Брусарци. „Идвам по препоръка на премиера. Той е трогнат от вас как си браните пожарната. Разбрах, че нямате линейка и тя дори кара родилки, каза вътрешният министър и призна, че голямата грешка е на държавата, че не е обяснила реформата“, каза той. Пожарната в Брусарци се запазва, успокои Радев протестиращите хора от града в Монтанска област. Най-напред изслуша стиховете на баба Лили и нейна приятелка, която припомни, че на доброволни трудови начала е построена тази сграда от основите до покрива. Според Радев заради намалените средства е било решено преструктуриране на пожарните участъци в 12 населени места под 5000 души. Във връзка с изискването екипите дежурна смяна да са от 3- ма пожарникари, сега е внесено предложение в парламента да бъдат по двама огнеборци. Очаква се да бъде прието до месец. А повече пари от общо заделените 55 милиона лева в новия бюджет ще има и за пожарна безопасност, увери министърът. В подписката за запазването на пожарната са се включили 1200 души. 11 са служителите, а пожарите за три години са също 11. Пожарната в град Брусарци е от 1984 година, с решение на Общинския съвет сградата е отдадена безвъзмездно, а общината е поела разходите за издръжка и гориво, каза кметът Наташа Михайлова. Да не се закрива пожарната с един автомобил призоваха и земеделски производители и арендатори. Те напомниха, че есенниците горят много бързо, така изгорели 2000 дка с пшеница в село Буковец. Министър Радев обясни решението за преструктуриране пред кметовете и общинските съветници заедно с директора на ГД Пожарна безопасност и защита на населението главен комисар Николай Николов, областният управител Росен Белчев, директора на ОД на МВР – Монтана старши комисар Ивайло Антонов и началника на РУ -Лом главен инспектор Владимир Владимиров.", "date": "2017.11.09", "title": "Министър Радев успокои хората от Брусарци: Пожарната остава!"}
{"url": "https://www.24chasa.bg/novini/article/6541683", "text": "Възрастна жена загина на международния булевард \"България\" в Русе. Това съобщиха от полицията в крайдунавския град. Сигнал за инцидента е подаден малко след 17,30 часа днес. По първоначална информация 72-годишната жена пресичала неправилно пътното платно, когато била блъсната от автомобил \"Опел\". Пристигналият екип на Спешна помощ само констатирал смъртта на пешеходката, информира БТА.", "date": "2017.11.09", "title": "Пешеходка загина на булевард в Русе"}
{"url": "https://www.24chasa.bg/novini/article/6541688", "text": "Председателят на Европейската комисия Жан-Клод Юнкер призова Европа да се надигне срещу сепаратизма на фона на каталунската кампания за независимост, предизвикала дълбоко разделение в Испания, предаде Ройтерс, цитирана от БТА. \"Национализмът е отрова, която пречи на Европа да работи заедно\", заяви Юнкер в реч в университета в испанския град Саламанка, където му бе връчена награда. \"Не можем да стоим със скръстени ръце, време е да направим това, което е нужно. Казвам \"не\" на всяка форма на сепаратизъм, която отслабва Европа и задълбочава още повече съществуващите пукнатини\", каза той. Испанският премиер Мариано Рахой, който придружи Юнкер в Саламанка, му благодари за подкрепата \"в тези трудни времена\". \"Юнкер подкрепи действията на испанското правителство, показа, че зачита нашата конституция, закони и съдебна система\", заяви той пред студенти и преподаватели.", "date": "2017.11.09", "title": "Юнкер призова Европа да отхвърли \"отровата\" на сепаратизма"}
