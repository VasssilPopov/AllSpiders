{"url": "https://www.24chasa.bg/novini/article/6806025", "text": "Германският канцлер Ангела Меркел заяви, че е дълбоко потресена от „чудовищното произшествие“ в Мюнстер, където камион се вряза в тълпа, предава РИА Новости. В събота следобед група седящи на улицата посетители на заведение в историческия център на германското университетско градче бяха пометени от малогабаритно камионче, в резултат от което загинаха трима души, а още поне 20 бяха ранени. „Дълбоко съм потресена от чудовищното произшествие в Мюнстер“, заяви Меркел, цитирана от пресслужбата на германското правителство. Тя добави, че поддържа тесен контакт с вицеканцлера Олаф Шолц и вътрешния министър Хорст Зеехофер, както и с властите на Северен Рейн – Вестфалия във връзка с инцидента. Таблоидът Bild съобщи, че врязването в тълпата е извършено от 48-годишен гражданин на Германия, който не е бил съден преди това. По-рано той се е опитал да се самоубие. Камионът, с който е извършил чудовищният акт, е регистриран на негово име. След произшествието предполагаемият виновник се самоуби.", "date": "2018.04.07", "title": "Меркел: Потресена съм от чудовищното произшествие в Мюнстер"}
{"url": "https://www.24chasa.bg/novini/article/6805954", "text": "Двама скиори са загинали, а най-малко един е изчезнал заради лавина днес в Северозападните италиански Алпи, предаде ДПА, като се позова на агенция АНСА. В инцидента са засегнати няколко скиори. Той се станал в ски курорта Пила в региона Вале д'Аоста, съобщи в Туитър италианската алпийска спасителна служба, предаде БТА.  Според АНСА най-малко петима души за засегнати от лавината, включително откритите двама мъртви скиори и двама, които са спасени, но са с хипотермия. Алпийската спасителна служба потвърди, че е спасила двама души и добави, че се издирват още оцелели, но не коментира съобщенията за смъртните случаи.", "date": "2018.04.07", "title": "Двама скиори са загинали в лавина в \nСеверозападните италиански Алпи"}
{"url": "https://www.24chasa.bg/novini/article/6805970", "text": "Френската национална жп компания Ес Ен Се Еф (SNCF) ще отмени утре редица регионални и високоскоростни влакове във Франция заради стачка, която започва тази вечер, съобщи ръководството на компанията, цитирано от ТАСС. По информация на Ес Ен Се Еф в стачката ще участват около 53 процента от служителите на компанията, включително машинисти, контрольори, служители в офисите в цялата страна. Според анализатори протестът отново ще доведе до транспортен колапс, както стана във вторник и сряда по същата причина, предаде БТА.  По данни на Ес Ен Се Еф утре ще се движат само една пета от високоскоростните влакове Те Же Ве (TGV), като и една трета от регионалните. Международните влакове Талис (Thalys) и Евростар (Eurostar) също ще бъдат с нарушен график. Най-силно стачката ще се отрази на жп транспорта в Бургундия и Нормандия. Работещите във френските железници протестират срещу плана за реформа на Ес Ен Се Еф, който френското правителство представи по-рано. Сред промените е и отмяна на специалния статут на работещите в железниците и приравняването им към обикновените наемни работници. В отговор служителите на железниците обявиха мащабни стачни действия, които на отделни интервали ще се състоят в цялата страна в продължение на три месеца. Плановете предвиждат протестните акции общо да продължат 36 дни. Предишната масова стачка беше на 3 и 4 април. Тогава много французи бяха принудени да използват автобуси и автомобилите си.", "date": "2018.04.07", "title": "Във Франция отменят редица влакове заради \nстачка на жп служителите"}
{"url": "https://www.24chasa.bg/novini/article/6804795", "text": "Центърът на София се тресе яко всеки път, когато 21 топовни салюта приветстват важен гост, пристигнал в България, или отбелязваме национален празник. “Стъклата се огъват и сякаш всеки момент ще се пръснат, разказва млада жена, която живее срещу Паметника на Съветската армия в София. Тя твърди, че ремонтираната преди година кооперация вече се е напукала от тези “тържествени земетресения”. В деня, в който семейството ѝ отново е преживяло ужаса, в българската столица тържествено е посрещната хърватската президентка Колинда Грабар-Китарович и салютите са в нейна чест. Жертва на празничните “земетръси” са живеещите по бул. “Васил Левски” и бул. “Цар Освободител” около Паметника на Съветската армия. А гърменето е по няколко пъти в годината - за 3 март, за 6 май и при официални и държавни посещения на чужди президенти или монарси. И когато се натрупат няколко поредни посещения в кратък период, започват оплакванията от шума, разказаха военни. От няколко години 21-топовни гърмежа се изпълняват от Паметника на Съветската армия. Преди това оръдията се разполагаха в Борисовата градина. Там обаче от изстрелите страдали дърветата. Освен това било трудно да се осигури периметър от 400 метра около оръдията, в който да не влизат хора, докато се стреля. Точно край този паметник обаче се движат десетки хора, отдолу минава метрото, а от трите страни на монумента е пълно с жилищни сгради. защото трябва да се чуват пред Паметника на Незнайния воин, където са церемониите по посрещане на чужди държавни глави. “Ние издаваме съгласувателно писмо при тези прояви”, обясниха от Столичната община. Те бяха категорични, че не могат да променят мястото, защото това зависи от министеството на отбраната. Организаторите са длъжни да го съгласуват и със СДВР и пожарна безопасност, казаха от общината. Задължение на местната власт обаче било да предупреди хората, че в конкретен ден и час ще има оръдейни салюти. Военните са намалили наполовина барута в оръдейните, с които се изпълняват тържествените 21 салюта. Мярката е взета, след като в предни години заради гърмежите е имало счупени прозорци. Въпреки че с новите по-слаби заряди стъклата не е възможно да се пукат, софиянци продължават да страдат при всяка тържествена церемония. В общината обаче има подадени само два сигнала през тази година. През изминалите години не сме регистрирали официално подобни оплаквания, обясниха още експертите в Столична община. Единият от сигналите е за силен шум от оръдията и е подаден в района на паметника “Цар Освободител”. “Ние сме наематели и имаме фирма, която работи през деня. Няма ни по време на изстрелите, но наши съседи са ни казвали, че шумът наистина е силен”, разказа пред екипа ни Гери, която е наела апартамент в района на бул. “Цар Освободител”. Живеещи на бул. “Васил Левски” обаче се оплакват и от падане на мазилки. Според тях те страдали повече, защото домовете им са само на 200 метра от паметника на Съветската армия, а и дулата на оръдията са обърнати към тях. “Не мога да разбера защо не си запишат изстрелите на диск и да си го пускат по тонколони при церемонии, какво толкова ще се промени”, коментира пред репортер на “24 часа” Николай Илиев. Застрахователите са разделени по казуса за щети от салютите, показа проверка на “24 часа”. Според повечето компании към стандартната полица за имот се поемат щети от злоумишлени действия на трети лица, но в случая нямало такива от държавата. Но при пълно покритие на застраховката може да се посочва неизвестен произход на щетите и след оглед компанията да ги покрие. Други смятат, че покриването на щетите може да се поеме от застрахователя, ако съответният държавен орган, който взема решения за салютите, има застраховка за професионална гражданска отговорност, която покрива щети на трети лица. Трети пък са на мнение, че може да се заведе колективен иск срещу държавата. Съдът можел да я задължи да смени мястото на провеждане на подобни събития. В Германия за държавни посещения с военни почести се полагат 21 оръдейни салюта, които се произвеждат още на летището след кацането на госта. При държавни официални посещения самолетът на госта се ескортира от почетни самолети, които го придружават до летището. И двете летища на Берлин са в покрайнините на града и досега не е имало оплаквания от шума от салютите. Топовните салюти се изпълняват в абсолютно всяка държава в Европа. Традиционно са 21, но има и изключения. Във Великобритания например за рождения ден на кралица Елизабет II се изпълняват 41 салюта. В САЩ пък първоначално бройката на изстрелите е отговаряла на броя на щатите. Впоследствие и те възприемат да са 21. Традицията на топовните салюти възниква през XIV век, когато за първи път оръдия се слагат на корабите. Влизайки в пристанище, корабът изпразвал оръдията си, за да докаже, че идва с мирни намерения. Впоследствие седемте изстрела, които трябвало да произведе корабът, станали 21, защото оръдейната технология се развила и всяко оръдие трябвало да произведе по три изстрела. Именно такъв е смисълът на оръдейните салюти и в наши дни. Те се изпълняват върху химна на гостуващия държавник в знак, че идва с мир, обясниха запознати с държавния протокол. Оръдейните изстрели са традиция в България още от възстановяването на българската държава в края на XIX век.   Няма сеизмично въздействие върху сградите около Паметника на Съветската армия, където се изстрелват топовните салюти. Те са със силно намалени заряди. Тяхното предназначение е единствено и само в звуковия ефект. Въздействие върху сградите няма. Въобще няма сеизмично въздействие върху обектите, които са наоколо. Възможно е да има напуквания по сградите, ако някой го твърди, но аз съм убеден, че те не са предизвикани от гърмежите. Топовните изстрели целят звуков ефект. Там няма ударна вълна и няма сеизмично въздействие върху охраняемите обекти и въобще върху инфраструктурата. Сигурен съм, че преди да се прави, е съобразено и изчислено. На някого може да не му харесва, но това е друга тема. Но да твърдим, че халосните изстрели са довели до напукване на сгради или пък метрото отдолу, е несериозно. ", "date": "2018.04.07", "title": "Тържествени земетръси люлеят София всеки  път, когато гърмят 21-те топовни салюта"}
{"url": "https://www.24chasa.bg/novini/article/6805973", "text": "Турският президент Реджеп Тайип Ердоган обвини днес Франция, че поощрява терористите, като ги приема в Елисейския дворец, предаде агенция Ройтерс. \"Франция поощрява терористите като ги посреща в президентския дворец /Е/ докато храните тези терористи, Западът ще потъва\", каза Ердоган пред свои привърженици в окръг Денизли. Миналия месец френският президент Еманюел Макрон прие в Елисейския дворец делегация на арабско-кюрдската коалиция Сирийски демократични сили и я увери в \"подкрепата на Франция\". Доминираща роля в коалицията имат сирийските кюрдски милиции Сили за защита на народа, които Анкара разглежда като терористична организация, свързана с Кюрдската работническа партия. ", "date": "2018.04.07", "title": "Ердоган обвини Франция, че поощрява терористите"}
{"url": "https://www.24chasa.bg/novini/article/6805975", "text": "Полицията проверява съобщения, че други извършители може да са избягали от катастрофиралия ван в Мюнстер, съобщи Асошиейтед прес. Според в. \"Зюддойче цайтунг\", цитиран от ТАСС, мъжът, насочил автомобила към хората бил германски гражданин с умствени отклонения. Не става дума за терористичен атентат с ислямистки мотиви, отбелязва изданието, позовавайки се на собствени източници от полицията. В района, където ванът се вряза в тълпа хора е имало много полицаи, разположени там да патрулират по време на планирана демонстрация на кюрди, съобщи полицейски говорител, цитиран от ДПА. Инцидентът е станал почти по същото време, 15.30 часа местно време, за когато е била насрочена демонстрацията. Засега няма данни дали има връзка между вана, налетял сред хората, и планираната демонстрация.", "date": "2018.04.07", "title": "Други извършители може да са избягали \nот катастрофиралия ван в Мюнстер"}
{"url": "https://www.24chasa.bg/novini/article/6805991", "text": "Атентаторът, който днес прегази с миниван в Мюнстер 20 души в центъра на града, е германец, роден през 1969 година и лекуван от психически отклонения. Това съобщиха „Зюддойче цайтунг“, WDR и NDR. Според „Билд“ името му е Йенс Р., на 48 години. Полицията претърсва жилището му, като предполага, че и в него има взривове. Преди време нападателят е заплашвал със самоубийство. След атаката днес той се е застрелял в камиона. Полицията отказа да потвърди информацията на медиите и заяви, че продължава да разследва във всички посоки. Не изключва версиите нито за атентат, нито за престъпление с личен мотив. Прочутата антитерористична служба GSG9 е в готовност, но не на място. Очевидци твърдят, че от камиона са изскочили двама души и са избягали. Засега и тази информация не е потвърдена, но властите издирват възможните съучастници.", "date": "2018.04.07", "title": "Медии в Германия:\nАтентаторът от Мюнстер е Йенс Р., имал е психически отклонения"}
{"url": "https://www.24chasa.bg/novini/article/6805982", "text": "Шофьорът на микробуса, който се вряза в посетителите на кафене в германския град Мюнстер в събота, е психично болен гражданин на Германия. Това съобщава в своето онлайн издание немският вестник „Зюддойче Цайтунг“, позовавайки се на източници от полицията. Медията подчертава, че към момента случилото се продължава да не се квалифицира като терористичен акт, предаде  При инцидента загинаха най-малко трима души, а ранените са около 30. Водачът на микробуса се е самоубил на мястото, потвърдиха от полицията.", "date": "2018.04.07", "title": "Германски вестник: Шофьорът на буса-убиец в Мюнстер имал психични отклонения"}
{"url": "https://www.24chasa.bg/novini/article/6805993", "text": "Братовчедката на Юлия Скрипал - Виктория - се е обърнала публично към министър-председателката на Великобритания Тереза Мей с молба да преразгледа въпроса да й бъде издадена британска виза, каквато й беше отказана, съобщи ТАСС, цитирана от БТА. Тя е прочела обръщението си по телевизия \"Скай нюз\". \"Главното, което ми се иска сега, е да ги видя лично, за да мога истински да разкажа на нашата баба какво е здравословното състояние на нейния син и нейната внучка, но ми беше отказана виза. Цял свят сега говори за безпрецедентния политически скандал, но в епицентъра на този скандал стоят истински хора. Това е нашето семейство, с което в действителност трябва сега да сме заедно\", каза Виктория, обръщайки се към ръководителката на британското правителство. Тя прочете обръщението на руски език, като телевизията го излъчи с превод на английски.", "date": "2018.04.07", "title": "Виктория Скрипал иска от Тереза Мей да преразгледа преиздаването на визата й"}
{"url": "https://www.24chasa.bg/novini/article/6805995", "text": "Снимайте боядисаните от вас и децата ви яйца и изпратете снимките на e-mail адреса ни onlinevgb@gmail.com.  Читателката ни Ели Паскова ни изпрати боядисаните си яйца в навечерието на Великден.                                                                                                                                                                                                                                                                                                                        ", "date": "2018.04.07", "title": "Шарени яйца в навечерието на Великден!"}
{"url": "https://www.24chasa.bg/novini/article/6805889", "text": "Безспорно е, че инцидентът в Мюнстер е атентат. Това каза за „Фокус“ експертът по антитероризъм Христо Смоленов по повод инцидента в германския град Мюнстер, при който камион се вряза в група пешеходци. Той поясни, че това показва и стилистиката на инцидента, а именно камион, който се врязва в множество хора, които се разхождат спокойно в някои от европейските градове. По думите му това като че ли е станало обичайно и като че ли дори медиите претръпват, а политическата класа се опитва да поставя въпросителни, дали е атентат и от кого е организиран. „Все едно е дали е „Ислямска държава“, някои от събудилите се клетки на „Ал Кайда“ или е свободен агент, както ги наричат във футбола, или вълци единаци“, каза Смоленов. Той обясни, че вълк единак е човек, който е заразен с идеологията на тероризма, а самият тероризъм вече се е превърнал в една човекоубийствена практика. Експертът коментира, че терорът има икономическа и идеологическа основа. Според него тук не могат да се хвърлят на едро обвинения срещу една или друга религиозна конфесия. „Тук става дума за човекоубийствената практика на един развихрил се пазарен тероризъм“, заяви Смоленов.", "date": "2018.04.07", "title": "Експерт по антитероризъм: Безспорно е, че инцидентът в Мюнстер е атентат"}
{"url": "https://www.24chasa.bg/novini/article/6805895", "text": "Бус се вряза в тълпа хора в западния германски град Мюнстер в събота, убивайки няколко и ранявайки десетки хора, след което шофьорът се застреля, предава Reuters, цитирана от БТА. „Има няколко загинали, включително извършителят“, заяви говорител на местната полиция. Друг източник от силите за сигурност добави: „Инцидентът е такъв, че не можем да изключим терористична атака“. Органите на реда вече отцепиха района на катастрофата и предупредиха гражданите да не излизат към центъра на Мюнстер, за да не пречат на широкомащабната операция. Reuters коментира, че инцидента предизвиква спомени за декември 2016 година, когато камион се вряза в коледен пазар в Берлин и загинаха 12 души. Тогава Анис Амри, тунизийски бежанец с джихадистки връзки, отвлече камион на 19 декември 2016 година, уби шофьора и се вряза в силно посетения коледен базар, убивайки още 11 души и ранявайки десетки други.", "date": "2018.04.07", "title": "Германската полиция: Не изключваме инцидента в Мюнстер да е терористична атака"}
{"url": "https://www.24chasa.bg/novini/article/6805898", "text": "Снимайте боядисаните от вас и децата ви яйца и изпратете снимките на e-mail адреса ни onlinevgb@gmail.com.  Най-красивите ще намерят място и на страниците на вестника.                                                                                                                                                                                                                                                                                                                                                                                                                                                                                                                                                                                                                                               ", "date": "2018.04.07", "title": "Снимайте боядисаните от вас и децата ви яйца!"}
{"url": "https://www.24chasa.bg/novini/article/6805906", "text": "Трагедията, при която микробус се вряза в клиентите на заведение в германския град Мюнстер, се е разиграла в едно от най-оживените места в града. Това каза за   Мира Димова – българка, която живее в Мюнстер. Тя обясни, че местната полиция е потвърдила, че шофьорът на микробуса-убиец се е самоубил на мястото. Към момента е потвърдена смъртта на още трима души. Полицията проверявала и за евентуално заложени взривни устройства.   ", "date": "2018.04.07", "title": "Българка, живееща в Мюнстер: Инцидентът стана на едно от най-оживените места (Видео)"}
{"url": "https://www.24chasa.bg/novini/article/6805034", "text": "Благодатният огън вече е в България и бе занесен в Светия синод.  Делегацията, оглавена от Западно- и Средноевропейският митрополит Антоний кацна на Летище София с правителствения самолет. Стотици духовници от цяла България чакат там, за да вземат частица от огъня, донесена от Божи гроб в Йерусалим часове преди Възкресение Христово. Те тръгват към епархиите и енориите, за да занесат Благодатния огън до полунощ. Благодатният огън е пренесен от Божи гроб в специални фенери.  На летище София македонските духовници, водени от митрополита на Щип Иларион, взеха благодатния огън за Великденските служби в събота в полунощ. Най-важното условие Антоний да даде благодатния огън на македонските духовници, е те да са с обикновено расо и шапка, но без богослужебни дрехи. Българският митрополит бе с епатрахил и с омофор - така, както се облича висш духовник при празнична църковна служба. Ето какво каза митрополит Антоний по този повод в интервю за \"24 часа\" преди дни: \"Когато свещенослужителят в 12-ия час запали свещите и поздрави всички с пасхалния поздрав “Христос възкресе”, този огън се превръща в благодатния, който е ознаменувал Възкресението. Нека не го превръщаме в комерсиална цел и езическо вярване. Трябва да знаем, че първопричината за изпращането на този огън е възкресението от мъртвите на Божествения син, който пострада за всички нас на кръста, понесе греховете на цялото човечество върху Себе си и възстанови отново връзката между човека и Бог. На Възкресение Христово приемаме именно тази нетварна Божествена светлина, която просвещава сърцата ни, озарява умовете и ни води по пътя на любовта и на мира.\"", "date": "2018.04.07", "title": "Благодатният огън вече е в Светия синод, македонски свещеници в черни раса взеха от него (Обновена)"}
{"url": "https://www.24chasa.bg/novini/article/6805936", "text": "Полицията намери съмнителен предмет във вана, който прегази днес хора в германския град Мюнстер, съобщи неин говорител, цитиран от ДПА. Районът на местопроизшествието е отцепен и се води разследване. Не е ясно какъв е предметът и дали представлява опасност, предаде БТА.  Най-малко четирима души загинаха, включително извършилият самоубийство водач на автомобила, прегазил хора, седнали на външни маси в заведение в центъра на 300-хилядния град. По информация на полицията ранените са поне 20, шестима от които в тежко състояние, предаде Франс прес. \"Нашите мисли са с жертвите и техните семейства\", заяви в \"Туитър\" Улрике Демер, говорителката на германския канцлер Ангела Меркел и нарече станалото днес \"ужасни новини\". Министърката на правосъдието Катарина Барли благодари на службите за спешна помощ и призова да се направи всичко, за да се разкрие причината за станалото. Мюнстер е един от най-големите университетски градове в Германия. Там учат над 50 000 студенти. В центъра на града има многобройни барове, ресторанти и културни обекти.", "date": "2018.04.07", "title": "Полицията е намерила съмнителен предмет във вана, прегазил хора в Мюнстер"}
{"url": "https://www.24chasa.bg/novini/article/6805806", "text": "В града край Босфора започна традиционният Фестивал на лалетата, който се провежда за 13-ти път и ще продължи до края на този месец. Както всяка година, така и сега фестивалът привлича интереса на хилядите туристи, предаде  Около 30 милиона луковици с лалета са били засадени в мегаполиса, съобщиха от истанбулската голяма община. Върху площ от около 734 кв.м. на площад Султанахмед срещу \"Света София\" идната седмица се очаква да разцъфнат 565 хиляди лалета, които ще образуват огромен разноцветен килим, една от атракциите на фестивала. Паркът Емиргян, извисяващ се над брега на Босфора, където разцъфтяха над три хиляди вида лалета, предлага занимателни атракции и приятни часове на любителите на природата и цветята.", "date": "2018.04.07", "title": "В Истанбул започна традиционният Фестивал на лалетата"}
{"url": "https://www.24chasa.bg/novini/article/6805809", "text": "Дъщерята на фронтмена на \"Нирвана\" Кърт Кобейн - Франсис Бийн Кобейн разкри, че записала първата си песен и че се чувства малко изнервена, съобщи Контактмюзик, цитиран от БТА.  Кърт Кобейн, който се самоуби на 5 април на 1994 г. на 27-годишна възраст, и неговата гръндж рок банда имаха и продължават да имат много фенове. Сега става ясно, че 25-годишната дъщеря, с която го дари певицата от групата \"Хоул\" Кортни Лав, изглежда ще тръгне по техните стъпки. Визуалната художничка и модел Франсис Бийн Кобейн е качила в Инстаграм видео, на което показва певческите си умения и емоциите си. \"Изнервена съм, защото не мога да свиря на китара заради дългите си нокти - поясни тя. - Затова стоя сама в стаята си и пея на себе си. Да нямам телевизор у дома е най-доброто решение, защото съм принудена да се занимавам с нещо, свързано с мислите и душата ми, вместо да пилея енергия за неща, които не изискват мисловна дейност.\" По-рано Франсис Бийн отбеляза пред сп. \"Ролинг стоун\", че намерила мотивация в изкуството. \"Усещам мотивация и амбиция, каквито нямах по-рано - сподели тя. - Щом се събудя сутрин, се залавям да творя.\"", "date": "2018.04.07", "title": "Дъщерята на Кърт Кобейн пуска първа своя песен"}
{"url": "https://www.24chasa.bg/novini/article/6805812", "text": "Стокхолм и цяла Швеция отбелязват днес една година от атентата с камион, при който загинаха петима души в шведската столица, предаде ДПА, цитирана от БТА.  Специална възпоменателна служба за жертвите на атентата бе отслужена днес в църквата \"Адолф Фредрик\". На нея присъстваха премиерът Стефан Льовен, членове на правителството, партийни лидери, представители на градските власти, полицията, епископът на шведската лутеранска църква Антие Якелен, както и крал Карл ХVI Густав и съпругата му кралица Силвия. Текстове прочетоха също така имамът на главната стокхолмска джамия и представител на еврейската конгрегация. Църквата се намира близо до пешеходната зона, където откраднат камион премина през улицата в централен район, пълен с магазини, преди да се блъсне в един от тях през април миналата година. Въздушното пространство над Стокхолм беше затворено днес. Полицията засили присъствието си. След нападението в града бяха разположени бетонни преграждения във формата на лъвове наред с огромни бетонни саксии по пешеходната улица \"Дротнинггатан\". След службата Льовен и съпругата му се разходиха по \"Дротнинггатан\" до магазина, където се блъсна камионът, и положиха цветя с картичка с надпис: \"Помним ви.\" По пътя те се поздравяваха с хората на улицата, включително 38-годишна жена, която загуби крака си при нападението. Светлината е много по-силна от мрака, каза пред журналисти Льовен, като добави, че тероризмът никога няма да победи. Хората днес полагаха цветя върху някои от бетонните лъвове, както и на централния площад \"Сергелсторг\", където е направена украса от цветя във формата на сърце. Льовен трябва да говори и на възпоменателен концерт. 40-годишният Рахмат Акилов от узбекистански произход, който призна, че е извършил атентата миналата година, в момента е подсъдим за престъпления, свързани с тероризма. Той свидетелства, че е искал да накара Швеция да спре подкрепата си за борбата срещу Ислямска държава в Сирия. Очаква се делото му в Стокхолм да продължи до началото на май. Нападението в Стокхолм бе едно от няколкото в Европа от 2016 година насам, при които се използва автомобил, с който се нападат граждани.", "date": "2018.04.07", "title": "Швеция отбелязва една година от атентата \nс камион в Стокхолм"}
{"url": "https://www.24chasa.bg/novini/article/6805814", "text": "Ватикана обяви днес, че на негова територия е арестуван Монсеньор Карло Алберто Капела, бивш съветник в посолството на Светия престол във Вашингтон, по подозрение, че е гледал сайтове с детска порнография, предадоха световните агенции, цитирани от БТА.  Свещеникът бе изтеглен от Апостолическата нунциатура в САЩ през септември и Ватикана започна разследване. Полицията в Уиндзор, щата Онтарио, твърди, че Капела е свалял детско порно от интернет сайт, когато посетил местна църква от 24 до 27 декември 2016 година. Ватикана извика обратно своя представител, след като американският Държавен департамент го уведоми на 21 август миналата година за възможно нарушаване на закона за детската порнография от един от от неговите дипломати във Вашингтон, уточнява АП.", "date": "2018.04.07", "title": "Бивш дипломат на Ватикана в САЩ арестуван \nза детска порнография"}
{"url": "https://www.24chasa.bg/novini/article/6805817", "text": "Критици на германския канцлер Ангела Меркел от нейния консервативен блок се срещнаха днес, за да изготвят \"консервативен манифест\" с призив за по-десни политики, предаде ДПА, цитирана от БТА.  Политическият документ, който ще изготвят 70-те делегати - членове на дясното крило на Християндемократическия съюз и баварската му сестринска партия Християнсоциален съюз - ще призове за премахване на двойното гражданство и връщане на задължителната военна служба. Александер Мич - председателят на тяхната организация \"Верте унион\", основана преди година - заяви, че манифестът ще бъде връщане към \"изконните ценности\" на блока. Мич добави, че документът ще се фокусира и върху брака и семейството, съставено от баща, майка и деца, като основополагащи обществени ценности. Той обаче подчерта, че германците трябва да се противопоставят на всякакъв вид екстремисти, било то крайнодесни, крайнолеви или ислямисти.", "date": "2018.04.07", "title": "Критиците на Меркел призовават за по-консервативни политики"}
{"url": "https://www.24chasa.bg/novini/article/6805826", "text": "Сръбският министър на отбраната Александър Вулин съобщи, че в началото на април е разговарял с руския си колега Сергей Шойгу в Москва за доставка на ново въоръжение от Русия - четири транспортни хеликоптера Ми-17 и четири бойни хеликоптера Ми-35, предаде Танюг, цитирана от БТА. Те ще пристигнат в Сърбия към края на тази или в началото на 2019 г. Вулин заяви за сръбската Първа ТВ, че през следващите дни ще бъдат завършени \"определени технически детайли\" и ще бъде подписан договор с Беларус за доставка на нови изтребители МиГ-29. След това ще може да говори по-точно за това какво конкретно сръбската армия ще достави от Беларус и за каква степен на модернизация на машините става дума. В края на декември миналата огдина президентите на Сърбия и Русия Александър Вучич и Владимир Путин постигнаха договор за купуването на шест руски хеликоптера Ми-17 и ракетна система С-300. С тях Сърбия би имала общо осем хеликоптера Ми-17, а с доставката на шестте руски МиГ- 29 има общо 10 такива изтребителя, които след модернизацията ще могат да функционират до 2030 г. Освен тях сръбската авиация има и три МиГ-21 и 17 самолета \"Орао\", които също ще бъдат модернизирани. В края на 2018 г. Сърбия очаква доставката от Русия на 30 модернизирани танка Т-72 и на 30 съвременни бронирани машини BRDM-2. Тази военна техника е част от договорения пакет с МиГ-овете, доставени в средата на октомври на сръбската армия.", "date": "2018.04.07", "title": "Сърбия се въоръжава с нови руски хеликоптери и изтребители МиГ-29"}
{"url": "https://www.24chasa.bg/novini/article/6805833", "text": "Товарен камион се е врязал в група седящи хора на централен площад в Мюнстер. Има много ранени, както и жертви. Полицията все още няма изявление за какво точно става дума, но изхожда от версията за планиран атентат. Според агенция Ройтерс шофьорът на камиона се е самоубил, веднага след като е сгазил група седящи в центъра на Мюнстер. Мюнстер е град, в който учат много студенти, а старият му град привлича и стотици туристи. Днес времето е пролетно и на площада в центъра е имало стотици хора. Събота е и пазарен ден с открит пазар там. Според местни медии засега има най-малко трима загинали и над 30 ранени. Центърът е отцепен от полиция. Линейки и пожарни са се струпали на мястото на атентата. Полицията помоли гражданите да избягват мястото на трагедията. Очакват се нови информации.                                                                                                                                                                                                                                                                                                                       ", "date": "2018.04.07", "title": "Миниван гази хора в Мюнстер, 3-ма убити, над 30 ранени (Обновена + видео)"}
{"url": "https://www.24chasa.bg/novini/article/6805858", "text": "Товарен миниван се е врязал в група седящи хора на централния площад в Мюнстер. Полицията все още няма изявление за какво точно става дума, но вече е ясно, че става дума за планиран атентат. Според агенция Ройтерс шофьорът на камиона се е самоубил, веднага след като е сгазил група седящи в центъра на Мюнстер. Още двама терористи се издирват, възможно е да има и други заложени капани в града. Мюнстер е град, в който учат много студенти, н емалка част от България. Старият му град привлича и стотици туристи. Днес времето е пролетно и на площада в центъра е имало хиляди хора. Събота е и пазарен ден с открит пазар там. Центърът е отцепен от полиция. Линейки и пожарни са се струпали на мястото на атентата. Полицията помоли гражданите да избягват мястото на трагедията. Полицията претърсва центъра за взривове, хеликоптери също кръжат над града. Засега се смята, че атентатотърт е действал сам.", "date": "2018.04.07", "title": "Миниван прегази 50  в Мюнстер, бил е пълен с взривове (Снимки)"}
{"url": "https://www.24chasa.bg/novini/article/6805859", "text": "Кораб, дълъг 225 метра, преминаващ през Босфора, се блъсна днес в османска вила на брега на морето и частично я разруши, което доведе и до прекратяване на корабоплаването в двете посоки, предадоха Ройтерс и АФП, цитирани от БТА.  Плаващият под малтийски флаг \"Витаспирит\" изгуби контрол над управлението си поради технически проблем, съобщи специализираната по морските въпроси агенция Дениз хабер. Корабът се блъсна с пълна сила в една от многото османски вили край Босфора. Става въпрос за вилата Хекимбашъ салих ефенди - боядисана в червено триетажна добре запазена сграда, намираща се точно под моста Фатих султан Мехмед, един от трите моста, свързващи европейския с азиатския бряг на Истанбул. Построена през 18-ти век, тя се ползваше за сватби и концерти. Засега няма информации за жертви и за мащаба на причинените щети на кораба.", "date": "2018.04.07", "title": "Кораб се блъсна в историческа вила на брега на Босфора"}
{"url": "https://www.24chasa.bg/novini/article/6805873", "text": "Министерство на външните работи следи ситуацията около инцидента в Мюнстер, към момента няма данни за пострадали българи. Това съобщиха за „Фокус“ от пресцентъра на Министерство на външните работи (МВнР). От министерството съобщиха, че инцидентът се е случил преди минути. Сънародниците ни могат да се обърнат към Посолството на страната ни в Берлин на телефон +49302010922 и на Генералното консулство в Мюнхен на телефони: +498917117614 и +498917117615. Дежурният телефон в Мюнхен за почивни и празнични дни е: +491728881056.", "date": "2018.04.07", "title": "Външно: Към момента няма данни за пострадали българи в Мюнстер"}
{"url": "https://www.24chasa.bg/novini/article/6805952", "text": "Вече е ясно кой стои зад фалшивите писма, идващи уж от наши банкови институции. Извършителите са група тунизийци и се издирват чрез „Интерпол”, съобщиха за   от отдел „Киберпрестъпност” в ГДБОП. Писма са изпращани от името на шест големи банки у нас. На част от фалшивите сайтове са сложени дори сертификати за сигурност, но в адресното поле личи, че страниците не са на финансовите институции. Засега не е ясно колко са се хванали на измамата. От ГДБОП съветват тези, които вече са споделили банкова информация, веднага да поискат картите им да бъдат преиздадени, както и да сменят паролите за онлайн банкирането си. От асоциацията на банките в България напомнят, че никоя банка не би поискала чувствителна информация от своите клиенти по имейл, телефон, чрез есемес или друг електронен канал.", "date": "2018.04.07", "title": "ГДБОП: Знаем кой е изпращал фалшивите имейли от името на банки"}
{"url": "https://www.24chasa.bg/novini/article/6805955", "text": "20 души са ранени, 6-има от тях с опасност за живота след атентата в студентския град Мюнстер в германската провинция Северен Рейн-Вестфалия. Миниван, с който се зареждат магазини, се вряза в хората в кафенето „Кипенкерл“ в центъра на града до катедралата към 16,30 днес. 3-ма души загинаха на място, шофьорът се е самоубил пред очите на останалите. Появиха се данни, че той е германец. Полицията издирва 25-годишен мъж, който преди това е подвиквал крайнодесни лозунги на униформени и е бил видим опиян. Не е ясно дали има връзка с този случай. Поне 20 души са тежко ранени, 6-има са с опасност за живота. Миниванът е бил натоварен със съмнителни предмети, най-вероятно взривове. Става дума за атентат. Според очевидци от камиона са изскочили още двама души и са побягнали. Полицията още не може да потвърди това, но претърсва цялата околност. Центърът на града бе евакуиран светкавично. „Седях в кафенето, когато колата се вряза в хората пред очите ми. Буквално минута след това пристигна полицията и ни накара да напуснем района на бегом, даже не си платихме сметката“, разказа очевидка на атаката. Тъй като дълго време не беше ясно дали няма още заложени капани в центъра, спецчасти евакуираха всички. „Отивахме с приятели на разходка, когато ни пресрещнаха бягащи хора. Викаха: „Това е терор, бягайте“. Не видяхме какво е станало, веднага напуснахме центъра, защото ни беше страх да не започне стрелба или да избухват бомби“, сподели студентка на 22 години. Мюнстер е студентски град, има и голяма група българи, следващи там. Заради българския Великден е възможно не всички да са били в града. Засега няма данни за пострадали българи. В града са свикани всички спецчасти на Северен Рейн-Вестфалия. Хеликоптери прелитат над града, който е и любима туристическа цел - в него е подписан мира след 30-годишната война. Днес бе и първият пролетен ден в Германия, затова според очевидци в центъра на града е имало хиляди хора.", "date": "2018.04.07", "title": "Атентаторът от Мюнстер е германец? 20 са ранените, 4-ма загиналите"}
{"url": "https://www.24chasa.bg/novini/article/6805786", "text": "Днес в централната част на Папуа-Нова Гвинея е регистрирано земетресение с магнитуд 6.3. Дълбочината, на която е започнало разкъсването е различно представена в материалите на Американския (10 км) и Европейския (40 км) сеизмологични центрове, предаде \"Фокус\".  Второто решение е за предпочитане, поради количеството използвани регистрации (над 3 ½ пъти повече) и разположението на регистриращата мрежа от станции. Земетресението е афтершок на мощния трус с магнитуд 7.5, реализиран на 26 февруари т.г. в южните склонове на планината Маоке, гръбнак на Нова Гвинея – втори по големина остров на Земята. Февруарското събитие предизвика разрушаване и повреди в много сгради, свлачища и затруднения в комуникациите. В резултат от тежки нарушения в къщите на поне 7000 души, последва смъртта на 160 души и на още 36 от силни вторични трусове през март; разселени в западните части на страната бяха над 26 хиляди жители. Три седмици след земетресението UNICEF прецени, че 275 хиляди души се нуждаят от хуманитарна помощ. За изминалите 40 дни след мощния трус с магнитуд 7.5 в същия район са регистрирани стотици вторични трусове. Относително по-силни сред тях са над 60 труса с магнитуд 5 и по-голям. Най-силните афтершокове са с магнитуд над 6 – 6.3 на 26 и 28 Февруари, 6.7 на 6 Март и 6.3 в днешния ден. Всеки от по-силните трусове е допринесъл повече (тези с дълбочини около 10 км) или по-малко (онези с дълбочини между 30 и 60 км) за увеличаване на повредите в атакувания район.", "date": "2018.04.07", "title": "40 дни продължава сеизмичната активност в Папуа Нова Гвинея"}
{"url": "https://www.24chasa.bg/novini/article/6805667", "text": "Северна Корея нарече \"предателка\" бившата южнокорейска президентка Пак Гън-хе, осъдена вчера на 24 години затвор за корупция и злоупотреба с власт, предаде Асошиейтед прес, цитирана от БТА. Обидата бе отправена по корейската новинарска агенция КЦТА. Това е първата реакция на Пхенян на присъдата на Пак. В нея се казва, че Пак Гън-хе е \"предателка\", отговорна за \"мащабна отвратителна корупция\". Отношенията между двете Кореи бяха много обтегнати по времето на управлението на консерваторката Пак. Тогава корейските държавни медии използваха изключително остър и секситски език, за да я критикуват.", "date": "2018.04.07", "title": "Северна Корея нарече южнокорейска президентка \"предателка\""}
{"url": "https://www.24chasa.bg/novini/article/6805698", "text": "Американският президент Доналд Тръмп планира да пропусне за втора година приема на Асоциацията на кореспондентите в Белия дом, предаде Асошиейтед прес. \"Белият дом ни уведоми, че президентът не планира да участва в тазгодишната вечеря, но активно ще насърчи представители на изпълнителната власт да присъстват\", каза президентката на асоциацията Маргарет Талев, цитирана от БТА. Тръмп отдавна е във враждебни отношения с новинарските медии. Още от кандидат-президентската си кампания той остро критикува \"фалшивите медии\" и \"нечестните\" репортери, насочвайки недоволството си срещу конкретни журналисти и медийни организации. Тръмп също така не е свиквал традиционната пресконференция повече от година, въпреки че често отговаря на журналистически въпроси. По традиция президентът и първата дама присъстват на годишния прием на кореспондентите, акредитирани към Белия дом. Вечерята е събитие за набиране на средства за колежански стипендии и за връчване на награди за репортерска дейност, в което участват политици, журналисти и знаменитости. Проявата се предава по телевизията и по време на нея от президента се очаква да се смее на коментарите на комик, който обикновено се шегува с него. От президента се очаква и да направи хумористично обръщение, в което да има добронамерени закачки с медиите и политическите противници. Тази година на вечерята на 28 април ще присъства говорителката на Белия дом Сара Сандърс, която ще представлява правителството на главната маса. Членовете на правителството и административния персонал също са свободни да участват, което беше приветствано от сътрудниците в Западното крило, които бяха принудени да пропуснат приема миналата година. Традицията на вечерята датира от 1921 г. От 1980 г. всички президенти са присъствали на нея, било то демократи или републиканци, допълва Франс прес. Изключение прави Роналд Рейгън през 1981 г., който тогава се възстановява от покушение. Именно по време на една такава вечеря през 2011 г., на която присъстваше като гост, Доналд Тръмп се превърна обект на хумористичните атаки от страна на президента Барак Обама. Той осмя неговия вкус към конспиративните теории. Години наред Тръмп препредаваше теория на някои крайнодесни среди, която подлагаше на съмнение мястото, на което е роден Обама и следователно легитимността му да управлява САЩ. Накрая Обама организира пресконференция в Белия дом и показа на нея акта си за раждане, с което сложи край на полемиката.", "date": "2018.04.07", "title": "Тръмп ще пропусне годишната вечеря с журналисти"}
{"url": "https://www.24chasa.bg/novini/article/6805703", "text": "Благодатният огън слезе днес в храма \"Възкресение Христово\" в Йерусалим, предаде ТАСС, цитирана от БТА. Запалването на Благодатния огън стана в параклиса на Божи гроб. Събитието беше предшествано от неколкочасови молитви на хиляди хора. От свещта на патриарха на Йерусалим Теофил Трети вярващите запалиха своите свещи и огънят се разпространи в целия храм. Вярващите приветстваха слизането на Благодатния огън с думите \"Христос Воскресе!\" - \"Воистина Воскресе!\" на различни езици. Божи гроб е главна светиня за християнския свят. Смята се, че е разположен на мястото, където според Светото писание е разпънат, погребан и след това възкръсва Исус Христос. То е открито от пратеници на римския император Константин три века след разпъването на Христос. Слизането на Благодатния огън става всяка година в съботата преди неделята на Възкресение Христово. Вярващите предполагат, че ако огънят не слезе, това ознаменува началото на последните времена.", "date": "2018.04.07", "title": "Благодатният огън слезе в Йерусалим"}
{"url": "https://www.24chasa.bg/novini/article/6805353", "text": "Отменени са полетите от и до Париж, изпълнявани от авиокомпанията „Еър Франс“. Това сочи справка на сайта на Летище „София“.Причината е стачка на служителите на „Еър Франс“, включително пилотите, екипажите и наземния персонал. Те настояват за 6% увеличение на заплатата и провеждат редица еднодневни стачки от февруари насам, информира \"Фокус\". Днес в 17.35 часа трябваше от София да излети полет AF1789 до Париж „Шарл де Гол“. От френската столица у нас трябваше да кацне полет AF1788 в 16.45 часа. Предвижда се стачните действия да продължат до 28 юни, като ще се стачкува на всеки 5 дни. Стачни действия са обявени за следните дати: - През април : 3, 4, 8, 9, 13, 14, 18, 19, 23, 24, 28 и 29 - През май : 3, 4, 8, 9, 13, 14, 18, 19, 23, 24, 28 и 29 - През юни 2, 3, 7, 8, 12, 13, 17, 18, 22, 23, 27 и 28.", "date": "2018.04.07", "title": "\"Еър Франс\" отмени полети на Летище \"София\" от и до Париж (Обновена)"}
{"url": "https://www.24chasa.bg/novini/article/6805556", "text": "Бебе на 10 месеца е починало тази нощ. Кърмачето е от врачанското село Краводер. Полицаите били извикани от лекаря, който констатира смъртта на бебето. При огледа не са установени следи от насилие. Въпреки, че данни за престъпление няма, по случая е образувано досъдебно производство, в условията на което ще се уточняват причините за смъртта на детето. Момченцето било най-малкото дете на ромското семейство Илияна и Емил Ангелови. Според хора от Краводер двамата родители се грижели много добри за децата си, за разлика от другите цигански семейства в селото. Близките на бащата пък помагали при отглеждането на най-големия син Йордан.", "date": "2018.04.07", "title": "10-месечно бебе почина във врачанско село"}
{"url": "https://www.24chasa.bg/novini/article/6805546", "text": "Промените в придобиването на гръцко гражданство, инициирани от Министерството на вътрешните работи с очевидно изборни цели, предвижда гръцкото правителство. Законопроектът ще бъде депозиран в рамките на дни от министър Панос Скурлетис и ще даде възможност на около 800 000 чужденци, които пребивават законно в Гърция да придобият гръцко гражданство, при законно пребиваване през последните три години вместо шест, както е в момента. Чужденците трябва да отговорят писмено на 20 въпроса, които ще бъдат избрани на случаен принцип от общо 300 въпроса. Ще бъдат проведени и устни изпити. Всички въпроси ще бъдат публикувани в интернет. И за да не ходят на специални подготовки, министерството ще ще публикува и отговорите на тези 300 въпроса!", "date": "2018.04.07", "title": "Експресно гражданство за 800 000 чужденци в Гърция"}
{"url": "https://www.24chasa.bg/novini/article/6805569", "text": "Дванадесетокласник от Пловдивската духовна семинария ще донесе Благодатния огън за цялата Пловдивска епархия. Да държи в ръцете си светинята и да я раздаде на хората за Великден е награда за зрелостника Иван Щътов. Той е избран измежду съучениците си за отличните резултати, които е показал през петгодишния курс на обучение в духовното училище. За първи път Благодатния огън ще се носи от ученик и това е голяма чест за Семинарията, споделя нейният ректор отец Добромир Костов. Той ще придружи възпитаника си Иван Щътов до летище София, за да посрещнат делегацията от Йерусалим, която ще донесе божествената светлина,  \"Иван е много ученолюбив, скромен, много се вълнува, преживявайки всички духовни радости в църквата. Наистина бих го посочил за пример за подражание и така ми се иска всички негови връстници не само съучениците в духовната семинария, въобще в България, да бъдат малко поне като него\", каза Добромир Костов, който е ректор на Пловдивската духовна семинария \"Св. Св. Кирил и Методий. За дванайсетокласника Иван Щътов пренасянето на огъня до митрополитския храм на Пловдив е голяма отговорност. \"Взимането на този Благодатен огън, на тази Велика светиня на православието е нещо много голямо и вълнението също е много голямо. Затова се вълнувам и не мога да изкажа радостта, която ме очаква. Аз съм силно вярващ християнин и това просто може би още повече ще ме засили във вярата\", сподели Иван.", "date": "2018.04.07", "title": "Семинарист ще донесе Благодатния огън за Пловдивската епархия"}
{"url": "https://www.24chasa.bg/novini/article/6805583", "text": "Мъж падна на релсите на метрото на станция „Софийски университет” малко преди 7 ч. тази сутрин. Той е бил във видимо нетрезво състояние,  Служители на „Метрополитен” са го извадили за минути. Заради инцидента движението на мотрисите през станцията беше забавено за около 15 минути. В момента няма забавяне в разписанието.", "date": "2018.04.07", "title": "Мъж падна на релсите на метростанция \"Софийски университет\""}
{"url": "https://www.24chasa.bg/novini/article/6805585", "text": "Българската църковна делегация пристигна в Йерусалим, откъдето се очаква да донесе Благодатния огън. Това става ясно от видео, публикувано на официалната страница на БПЦ в социалната мрежа Фейсбук. Делегацията е водена от Западно- и Средноевропейския митрополит Антоний. Във видеото той оповестява, че са пристигнали в Йерусалим. \"Очакваме с нетърпение да влезем в храма на Светото Възкресение, където да изчакаме в молитва слизането на Благодатния огън, от който да вземем и да донесем на нашите сънародници в България. Потокът е много голям и минаваме по обикновения ред. Ще изчакаме с търпение да влезем в храма“, заяви митрополит Антоний. Българската църковна делегация замина за Божи гроб в ранни зори и се очаква да пристигне обратно в София около 19.00-20.00 часа. По станала вече традиция, превозът на светинята се осигурява с правителствен самолет.", "date": "2018.04.07", "title": "Българската църковна делегация пристигна в Йерусалим (Видео)"}
{"url": "https://www.24chasa.bg/novini/article/6805590", "text": "Жестоко убийство в сливенското село Гавраилово: жена почина, след като беше намушкана с нож пред дома си. Убийството е станало снощи около 21:30 ч. 58-годишната Петя Андонова, която работи в магазина в селото, била нападната, докато се прибирала,  Полицията работи по случая.                                                                                                                                                                                                                                                                                                                       ", "date": "2018.04.07", "title": "Убиха жена пред дома й в село Гаврилово"}
{"url": "https://www.24chasa.bg/novini/article/6805588", "text": "Афганистанските сили убиха при въздушен удар важен командир на групировката \"Ислямска държава\", година след като той дезертира от талибаните в нейните редици, предаде Ройтерс, като се позова на служители по сигурността. Кари Хекмат беше убит при удар с безпилотен самолет в четвъртък в окръг Дарз Аб в афганистанската провинция Джаузджан, каза военен говорител. На негово място е бил назначен Маулави Хабиб ур Рахман за командир на ИД в северната част на Афганистан. ИД укрепи позицията си в провинция Джаузджан миналата година, когато Хекмат дезертира от движението на талибаните за да премине към нея, привличайки вниманието на американските сили, предава БТА. ИД пое отговорност за самоубийствени бомбени нападения миналия месец близо до шиитски джамии в Херат и Кабул. Срещу ИД се бият както афганистанското правителство, така и талибаните, които са главната ислямистка въоръжена групировка в Афганистан.", "date": "2018.04.07", "title": "Убиха командир на \"Ислямска държава\" при въздушен удар в Афганистан"}
{"url": "https://www.24chasa.bg/novini/article/6805596", "text": "Бившият каталунски сепаратистки лидер Карлес Пучдемон е разглеждал възможността да се отправи в Русия преди задържането си в Германия в края на март, пише испанският в. \"Мундо\". Изданието, цитирано от ТАСС, припомня, че на 22 март Пучдемон, който живееше в изгнание в Брюксел, пристигна със самолет във Финландия. Докато беше в Хелзинки, обаче испанският Върховен съд реактивира европейската заповед за ареста му по обвинения в бунт и злоупотреба с държавни средства. Тогава по данни на изданието Пучдемон е имал два варианта - да се отправи в Русия, която граничи в Финландия, или да отиде в Стокхолм. Накрая той направил второто, съобщава БТА. На 24 март той вече бил в шведската столица. Плановете му били да отиде в Белгия през Дания и Германия. Но на територията на Германия той бе задържан. Сега германски съд разглежда неговата екстрадиция, но само по обвинението за злоупотреби със средства, след като отхвърли искането за екстрадиция по обвинение в бунт. До тогава Пучдемон е на свобода, след като вчера в прокуратурата в град Ноймюнстер, бе внесена гаранция от 75 000 евро. Именно в арест в Ноймюнстер беше Пучдемон в периода 25 март-6 април. Днес Пучдемон дава пресконференция в Берлин. Той ще говори в центъра \"Аквариум\". В миналото това е бил магазин за животни. Днес е център за подпомагане на бежанци в Германия, предаде ДПА. Час преди началото на пресконференцията пред сградата се беше оформила дълга опашка от желаещи да присъстват на нея.", "date": "2018.04.07", "title": "Пучдемон планирал да избяга в Русия преди ареста в Германия"}
{"url": "https://www.24chasa.bg/novini/article/6805609", "text": "При извършване на внезапни проверки на терен съвместни екипи от Българската агенция за безопасността на храните, Министерството на земеделието, храните и горите и Националната агенция по приходите констатираха наличие на 1 600 литра сурово краве мляко с произход от гръцки ферми, което се продава на българския пазар. Лабораторните анализи показаха, че съдържанието на общия брой микроорганизми в млякото е над пределно допустимите норми, предадоха от пресцентъра на БАБХ. В съответствие с изискванията на европейския регламент количествата са насочени за преработка в българско предприятие, където ще се произведат млечни продукти (сирене и кашкавал) с период на зреене най- малко 60 дни. Проверките на терен продължават.", "date": "2018.04.07", "title": "Засилени проверки на БАБХ, откриха 1600 литра гръцко мляко с влошено качество"}
{"url": "https://www.24chasa.bg/novini/article/6805607", "text": "Турски съд е разпоредил вчера поставяне под арест на извършителя на въоръженото нападение в университета \"Османгази\" в Ескишехир, при което бяха убити четирима университетски служители, съобщава турският телевизионен канал НТВ. Нападателят Волкан Баяр - изследовател в университета \"Османгази\", застреля в четвъртък помощник-декан, секретар на факултета и двама преподаватели от факултета по педагогика на университета. Трима души бяха ранени при нападението. След атаката Баяр бе задържан от полицията. Съд в Ескишехир е наредил поставяне под арест на Баяр по обвинение в \"планирано убийство на четирима души\". Съдът е взел решение за освобождаване под съдебен надзор на бившата жена на Баяр, която също бе задържана. Баяр е описван от някои колеги като психически нестабилен. Ректорът на университетата \"Османгази\" посочи в четвърътък, че нападателят е бил обект на административно разследване заради предишни вербални атаки срещу университетски служители.", "date": "2018.04.07", "title": "Постановиха арест за асистента, убил 4-ма в турски университет"}
{"url": "https://www.24chasa.bg/novini/article/6805619", "text": "Бившият полковник от руското военно разузнаване Сергей Скрипал се намира в съзнание и може да говори. Това съобщава телевизия \"Скай нюз\", предаде ТАСС. \"Полицията скоро ще може да поговори с човека, който се намира в центъра на историята с отравянето в Солсбъри. Бившият руски шпионин Скрипал вече не е в критично състояние, реагира добре на лечението, намира се в съзнание и разговаря\", заяви водещ на телевизията, без да назовава източникът на тези сведения, цитиран от БТА. Вчера Кристин Бланшард, медицински директор в Окръжната болница в Солсбъри, заяви само, че Скрипал вече не е в критично състояние и реагира добре на лечението след атаката с нервнопаралитично вещество миналия месец.", "date": "2018.04.07", "title": "Сергей Скрипал вече е в съзнание и може да говори"}
{"url": "https://www.24chasa.bg/novini/article/6805623", "text": "Нов ден на стачни действия в авиокомпания \"Еър Франс\", чийто персонал иска увеличение на заплатите, доведе до отмяна на 30 процента от полетите й, предадоха световните агенции. Днес сутринта програмата за изпълнение на полетите беше както бе предвидено, с 25 процента анулирани полети на дълги разстояния, 35 процента анулирани полети на средни разстояния, потеглящи или пристигащи на летище Роаси в Париж, и с 30 процента анулирани полети на кратко разстояние на летище Орли в Париж и в регионите, каза говорител на авиокомпанията пред Франс прес. От началото на конфликта това е най-голям процент на анулираните полети. Това е пета стачка в \"Еър Франс\", информира БТА. Конфликтът в компанията започна през февруари. Стачката е по призив на 11 синдиката, представляващи различните професии в превозвача. Ръководството на компанията смята, че стачкуващите пилоти са 34 процента, стачкуващият кабинен персонал е 26,2 процента, а стачкуващият наземен персонал е 18,7 процента. Синдикатите в \"Еър Франс\" искат увеличение на заплатите с 6 процента за всички, в момент в който резултатите на компанията се подобряват. Предстоят още шест стачни дни, сред които два идната седмица - във вторник и сряда. Другите четири, както съобщи пресслужбата на българското външно министерство, позоваваща се на информация на българското посолство в Париж, са на 17, 18, 23 и 24 април.", "date": "2018.04.07", "title": "30% анулирани полети в пета стачка на персонала на \"Еър Франс\""}
{"url": "https://www.24chasa.bg/novini/article/6805628", "text": "Опакован мухлясал козунак, който бе открит от проверяващите органи в Кипър се изтегля незабавно от пазара. Министерството на здравеопазването информира потребителите, че здравните служби на министерството, в контекста на интензивния контрол на пазара, с оглед празника Великден, са идентифицирали козунаци с плесен/мухъл с име «Cake Mania». Теглото е 450 г с код 380093560323. Първа партида : L/1/01 05 2018 Втора партида: L/1/19 05 2018 Трета партида : L/1/15 06 2018 Министерството на здравеопазването е издало нареждане за незабавното изтегляне на стоката от магазинната мрежа, но тъй като съществува риск от закупени вече количества информира гражданите да не консумират въпросния козунак и да го върнат в магазините, от където е закупен. Отбелязва се, че разследването продължава и ако възникне необходимост, Министерството на здравеопазването в Кипър ще излезе с ново съобщение.", "date": "2018.04.07", "title": "Изтеглят от пазара в Кипър български козунак"}
{"url": "https://www.24chasa.bg/novini/article/6805649", "text": "Астрономи от Европейската южна обсерватория в Чили откриха невидима във видимите светлинни лъчи неутронна звезда със слабо магнитно поле и пръстен от студен газ, съобщи Лента като цитира СайънсАлърт. Обектът е разположен близо до Малкия Магеланов облак и е първото подобно астрофизическо тяло, открито извън пределите на Млечния път, предава БТА. По преценки на учените, обектът SNR 1E 0102.2-7219 (E0102) е на 2000 години. Става въпрос за останки от свръхнова, които сформират сложна напомняща мехур структура. Данните, получени от телескопа VLT (Very Large Telescope) и рентгеновата обсерватория \"Чандра\", показват, че във вътрешността на мехура има тороидална област от студен газ, която бавно се отдалечава от компактен обект в центъра на E0102. Въпросният компактен обект се оказа източник на рентгеново лъчение и бе обозначен като p1. Природата му остава неизвестна и освен това не е ясно дали действително се намира в E0102 или зад него. Астрономите доказаха, че обектът бил част от останки от свръхнова и е малка неутронна звезда. Тя е с два пъти по-малки размери в сравнение с обичайните неутронни звезди, чийто диаметър е 20 км. Тази разновидност на астрофизическите тела излъчва слаба рентгенова радиация и не е забележима във видимите лъчи. Механизмът, довел до формирането на облака от студен газ, засега е неизвестен, но учените предполагат, че е свързан с поглъщането на компактния обект от звезда компаньон. ", "date": "2018.04.07", "title": "Астрономи за пръв път откриха тъмна звезда извън пределите на Млечния път"}
{"url": "https://www.24chasa.bg/novini/article/6805656", "text": "Испания трябва да уважава демокрацията и международните договори и да се придържа към резолюциите на ООН, като освободи политическите затворници. Това каза бившият каталунски лидер Карлес Пучдемон на пресконференция в Берлин, предаде ДПА, цитира БТА. Той отправи призив за преговори въз основа на взаимното уважение, визирайки опита на Каталуня за независимост, който предизвика мерки от страна на Мадрид. След това Пучдемон напусна Испания и Мадрид издаде заповед за ареста му по обвинения за бунт и финансови злоупотреби. Той бе задържан в Германия, където сега се разглежда искането за екстрадирането му към Испания. През това време Пучдемон е на свобода, след като вчера бе платена парична гаранция от 75 000 евро за това. На пресконференцията днес Пучдемон каза, че планира да остане в Германия, докато се разглежда искането за екстрадицията му. След като процесът приключи, Пучдемон планира да се върне в Белгия и да поднови дейностите си в изгнание. Пучдемон каза, че ще изпълнява всички препоръки на германския съд, който го освободи под гаранция, допълва ТАСС.", "date": "2018.04.07", "title": "Пучдемон: Испания трябва да освободи политическите затворници"}
{"url": "https://www.24chasa.bg/novini/article/6804907", "text": "Още 24 руски бизнесмени, олигарси, представители на правителството и 14 компании бяха вкарани от САЩ в нов списък със санкции, съобщи ТАСС. В него фигурират шефът на “Газпром” Алексей Милер, директорът на руската банка ВТБ Андрей Костин, милиардерите Олег Дерипаска и Сергей Фурсенко, бизнесменът Сулейман Керимов, бившият шеф на Службата за външно разузнаване Михаил Фрадков, депутатът Константин Косачев, секретарят на Съвета за сигурност на Руската федерация Николай Патрушев и др. Двама руски олигарси, пристигнали в САЩ, заподозрени за връзки с щаба на Доналд Тръмп, пък бяха лично разпитани от американския спецпрокурор, разследващ намесата на Русия в президентските избори през 2016 г., съобщи Си Ен Ен. Единият руснак бе спрян от граничните власти, след като частният му самолет кацна на летището в Ню Йорк. Проверени бяха и всички негови електронни носители. Разпитан бе и друг олигарх, посетил наскоро САЩ. При това бяха проверени и негови лични вещи. Прокурорът Робърт Мълър изпрати и въпроси към трети руски олигарх, който скоро не е посещавал САЩ, с молба да отговори доброволно и да предостави документи по въпросите. Според оценки Доналд Тръмп е привлякъл $ 333 млн. за предизборната си кампания, като от инициативни комитети постъпили над $ 100 млн. ", "date": "2018.04.07", "title": "САЩ удрят със санкции шефовете на “Газпром” и банка ВТБ (Обзор)"}
{"url": "https://www.24chasa.bg/novini/article/6801512", "text": "40% от успеха на речта се крият в мимиките, жестовете, езика на тялото, 38% зависят от външния вид и облеклото. Неслучайно между 1900 и 1968 г. от кандидатите за президент на САЩ неизменно печели по-високият. Това научават студентите на професора по реторика и връзки с обществеността от Великотърновския университет Мариета Ботева. Тя състави първо по рода си у нас ръководство за писане на речи. В него е събрала 80 речи на известни личности от световната история, както и най-смелите речи на студенти по право, философия, политология и психология, на които преподава по собствена методика. Всеки цикъл лекции завършва с изпит под формата на състезание по красноречие, а цяла година студентите участват в спорове и диспути, разказа в. “Борба”. Те се готвят по реални съдебни казуси като делото “Белнейски”, това за убийството на студентката Вероника, делото срещу българските медици в Либия. “Влизат в ролите на прокурори и адвокати и като такива подготвят обвинителна и защитна реч”, обяснява проф. Ботева. Истинският оратор не чете, а говори, контактува с аудиторията си невербално, управлява тона си, умее да акцентира и знае как да се облече, защото хората “слушат” и с очите си, учи тя. Черното е знак на траур, цветното - неуместно, синьо, сиво и бяло са подходящите тонове. Според проф. Ботева политиците ни вече осъзнават нуждата от подготовка, затова напоследък имаме добри оратори.", "date": "2018.04.07", "title": "Коя е добрата политическа и съдебна реч - професорка от ВТУ състави ръководство"}
{"url": "https://www.24chasa.bg/novini/article/6801030", "text": "Вече е традиция по празниците София да се обезлюдява, да става тиха и пуста, макар и само за няколко дни. И въпреки че, особено около Великден, когато времето се стопля и природата се готви за нов живот, повечето хора искат да избягат от големия град, то има и такива, които остават. Специално за тях сме подбрали три емблематични за столицата църкви, в които могат да посрещнат светлия християнски празник. Откасът е част от „Енциклопедия „София” и цели не само да посочи кои са едни от най-важните за града църковни храмове, но и да предостави любопитна и полезна информация за тяхното възникване, за техните метаморфози и за облика и ролята им днес. Християнството изиграва огромна роля за съхраняването на народностната и църковната идентичност и за изграждането на българско самосъзнание през вековете на османско владичество. То е прието за официална държавна религия в България през 865 г. при княз Борис I. Българската православна църква е една от най-старите автокефални (самостоятелни) православни църкви. Фактическото учредяване на Българската църква става през 870 г. на църковен събор в Цариград – първоначално като Българска архиепископия (под юрисдикцията на Цариградската патриаршия) със седалище в Плиска, а на Втория всебългарски църковно-народен събор през 917 г. става автокефална (самостоятелна). След завладяването на Североизточна България от Византия (971 г.) резиденцията на патриарх Дамян – духовен водач на българите, се мести от Дръстър (днес Силистра) в Средец. По време на византийското владичество Триадица е към Охридската архиепископия, учредена от император Василий II Българоубиец с център Охрид. Статутът на патриаршията е понижен в ранг на архиепископия (Българска автокефална архиепископия), но тя запазва своята самостоятелност. Християнството бележи разцвет, който продължава и по време на Второто българско царство. В Средец и близките селища са изградени множество църкви и манастири, известни днес като Софийската Мала Света гора. Днес Българската православна църква се управлява от Светия Синод, който избира патриарх. Седалището на Светия Синод и на патриарха е Синодалната палата в София. Патриаршеска катедрала е храм-паметникът „Св. Александър Невски”. . Възпоменателен храм, издигнат в знак на признателност към руския народ за Освобождението (1878 г.) на България от османско владичество. Национална културна ценност. Разположен е в средата на едноименен площад. Едно от първите решения, които взeма Учредителното народно събрание (1878 г.) на младата българска държава, е свързано с изграждането на паметник на освобождението „с народна помощ”. Първоначално за място на мемориала е определен хълмът Царевец в Търново, през 1880 г. е решено той да се издигне в София. Избрано е името на храм-паметника – св. Александър Невски – патрон на руския император Александър II. Проектът е изработен от руския арх. Иван Боголюбов и през 1882 г. е положен основният камък. Впоследствие заданието е променено (храмът е уголемен значително) и проектирането е възложено на известния руски арх. Александър Померанцев, професор в Петербургската художествена академия. В процеса на работа му сътрудничат руските архитекти Александър Смирнов и А. Яковлев и българските архитекти Петко Момчилов и Йордан Миланов. Строителството започва в края на 1904 г. и завършва едва през 1912 г. Храмът е с внушителни размери и побира 5000 души. Архитектурният образ заимства форми от средновековната българска архитектура и от господстващия в Русия през втората половина на ХIХ век неовизантийски стил. Петте кораба и богато решеното преддверие от запад са развити върху площ от 2600 m?. Планът с форма на вписан кръст има дължина 70 m и широчина 55 m. Фасадите са облицовани с бял врачански камък. Те са прецизно разработени с архитектурни елементи и детайли. От запад върху камбанарията се намира мозаечна икона, изобразяваща св. Александър Невски, дело на художника Антон Митов. Интериорът е монументален, украсен със скулптурни елементи и детайли и скъпи облицовки (сиенски и карарски мрамор, бразилски оникс, алабастър и др.). Огромна роля за тържественото въздействие на пространството имат стенописите, които покриват изцяло стените и сводовете на централното пространство и преддверието. За художествената украса се събира колектив от талантливи творци под ръководството на петербургския художник А. Кисельов. Сред тях са имената на утвърдените руски художници Виктор Васнецов, Пьотър Мясоедов, Алексей Корин, Николай Бруни и др. и на едни от най-добрите български художници – Иван Мърквичка, Антон Митов, Стефан Иванов, Никола Петров, Харалампи Тачев, Никола Маринов, Август Розентал и др. Стенописите, рисувани с темпера, носят колорита и живописността на българската средновековна архитектура. Безспорен е приносът на българските художници – те разработват почти изцяло декоративно-орнаменталната украса, а голяма част от стенописите са дело на Х. Тачев. Ценни произведения на иконописта от началото на ХХ век са иконите на трите иконостаса. В централния иконостас образите на Св. Богородица и Исус Христос са нарисувани от В. Васнецов, северният иконостас е изрисуван от И. Мърквичка, а южният от А. Митов. От север и юг на фасадата са изобразени св. Седмочисленици и св. София с дъщерите си Вяра, Надежда и Любов – смалтова мозайка, изработена от художника Ст. Иванов. Над главния вход са мозаечните образи на Исус Христос и апостолите св. св. Петър и Павел. Първоначално храмът е покрит с медни листове. През 1913 г. куполите са позлатени със специално листово злато. Допълнително позлатяване е извършвано два пъти след това – през 1962 г. и през 2001 г. От камбанарията с височина 52 m се носи звънът на 12 камбани, изработени в Тула и в Москва. Най-голямата е с диаметър 3 m и тежи 11 748 kg. През 1916–1920 г. храм-паметникът носи името „Св. св. Кирил и Методий”. Причината е, че през Първата световна война България и Русия се изправят една срещу друга като съюзници на противникови алианси. От 1953 г. храмът е патриаршеска катедрала. В подземията, предназначени за гробница на видни духовни и светски лица (крипта), през 1965 г. е организирана изложба с произведения на изкуството (вж Музей за християнско изкуство). Храм-паметникът „Св. Александър Невски” е свидетел на много събития от новата и най-новата българска история. Тук цар Борис III се венчава за княгиня Джована Савойска (впоследствие царица Йоанна) през 1930 г. и тук се извършва опелото му през 1943 г. На тържествените служби при големите християнски празници в храма служи патриархът и присъстват държавни лица. Добрият църковен хор и великолепната акустика правят службата незабравимо преживяване. Много от записите на църковни песнопения на световноизвестния български оперен певец Борис Христов са направени в „Св. Александър Невски”; в съседство (в тревната площ източно от Синодалната палата) през 1998 г. е поставен бюст-паметник на големия бас. . Храм на Софийската митрополия, разположен в центъра на площад „Св. Неделя”. Недвижима културна ценност. Според изследователите на София на това място е имало средновековен храм. За него разказва в пътеписите си лутеранският проповедник Стефан Герлах през 1578 г. Храмът е еднокорабен, едноапсиден, изграден от дърво върху каменни основи и покрит с двускатен покрив. От ХV век в църквата се пазят мощите на св. Стефан (канонизиран за светец сръбски крал), поради което тя е наричана в негова памет „Св. Крал” или „Св. Стефан”. От ХVII век църквата „Св. Неделя” се утвърждава като просветен център на българската общност в града. Към нея е открито килийно училище, през 1839 г. – взаимно училище. През 1849–1851 г. в южния двор на храма е построена училищна сграда и библиотека с дарение на Иван Денкоглу (изгорели през 1880 г.). През 1853 г. старата църква е разрушена и още същата година българското население в София събира значителна сума за издигането на нова. Брациговският майстор строител Иван Боянин, който изгражда величествена сграда през 1863 г., се придържа към възрожденските традиции в църковното строителство. Трите купола и двете фланкиращи входа кули камбанарии се извисяват над околните постройки. В камбанариите на храма са поставени 11 камбани; осем от тях са подарени през 1879 г. от руския императорски комисар за България княз Алексанър Дондуков-Корсаков, две са отлети в Сърбия. „Св. Неделя” се слави с църковния си хор, създаден веднага след Освобождението 1878 г. по настояване на княз Дондуков. Съгласно първия регулационен план на София от 1880 г. (Батенбергов план) около църквата се оформя площад, а храмът е модернизиран, разширен и обновен от арх. Никола Лазаров (1898 г.). Църквата „Св. Неделя” се превръща в най-представителния столичен храм, а площадът, наречен „Съборни” – в най-важния в града. На 16 април 1925 г. в храма е извършен атентат срещу цар Борис III и висши военни и държавни служители от членове на военната организация на комунистическата партия. В резултат на мощния взрив по време на опелото на генерал Константин Георгиев (застрелян от комунистически терорист) покривът на църквата е разрушен и под развалините загиват над 150 души, а ранените са стотици. Сегашният вид на храма е от 1931 г. Проектираната от архитектите Иван Васильов и Димитър Цолов централна куполна сграда с камбанария от запад включва елементи от старата възрожденска църква. Запазени са празнични икони от стария храм, дело на зографа Никола Доспевски (ХIХ век), представител на Самоковската художествена школа. Стенописите са от 1971–1973 г., изписани от Николай Ростовцев с екип художници. Художникът Иван Травницки изработва дърворезбения архиерейски трон. Пред южния престол, посветен на св. Стефан, е поставена раклата с мощите на св. Стефан Милутин. В южната аркадна галерия е гробът на Екзарх Йосиф I – български екзарх от 1877 г., а в северната – гробът на висшия духовник Партений, софийски митрополит от 1892 г.  Раннохристиянска базилика – най-старият запазен храм от ранното християнство у нас и втората най-стара сграда в София след късноантичната Ротонда (днес църква „Св. Георги Победоносец”). Национална културна ценност. Изградена е върху хълм извън стените на крепостта, сред Източния некропол на Сердика. Базиликата е един от символите на столицата, изобразен върху герба й и нейна кръстница. Наличието на такъв величествен храм в Сердика се свързва с ролята на античния град в раннохристиянската история на Църквата и значението му като най-важен християнски център в региона. При археологически разкопки под „Св. София” са открити множество гробници, гробове и саркофази, както и останки от три раннохристиянски гробищни църкви (началото на IV – началото на V век). От тях са запазени подови мозайки с растителни, животински и геометрични мотиви. Това са едни от първите християнски църкви в Сердика след 313 г., когато е приет Миланският едикт на Константин I Велики, с който християнството става официална религия в Римската империя, прекратени са гоненията срещу вярващите и те имат право свободно да строят храмове. Върху тях в края на V – началото на VI век е издигната днешната църква „Св. София”, посветена на светата Божия премъдрост. Представлява трикорабна базилика с напречен кораб. Наосът е разделен от масивни стълбове на три кора- ба, средният от които е по-висок. При пресичането му с напречния кораб се образува кръст, а на мястото на пресичането се издига купол върху пандантиви. Корабите са засводени с кръстати сводове. Апсидата е кръгла отвътре и тристенна отвън, с оформено пред нея предапсидно пространство. Отгоре погледната сградата има форма на издължен (латински) кръст. Вътрешността на храма е богато осветена с два реда засводени прозорци. Днешните едноетажни странични кораби някога са били двуетажни, а преддверието – фланкирано от две четириетажни кули (вероятно звънарници). Конструктивното решение на храма бележи важен етап от развитието на кръстокуполните сгради. Поради характерния тухлен градеж специалистите определят „Св. София” като преходна форма между ранните църкви в Мала Азия и романската архитектура. През Второто българско царство тя става катедрална митрополитска църква и към нея се създава училище за духовници. Вероятно тогава, през ХII–ХIV век, стените са изписани. Около ХIV век името на църквата се свързва неразделно с града и той започва да се нарича София. През ХVI век „Св. София” е превърната в джамия „Сияуш паша”, и от югозапад е издигнато минаре. Пътешествениците, които посещават града през ХV–ХVII век, споменават за величествената постройка, която се вижда отдалече. Средновековните манастирски сгради до църквата са преустроени и разширени и поемат нови функции. Комплексът включва голям кервансарай (побиращ 900 коня), където са отсядали търговци и пътешественици, дервишко теке и др. Храмът „Св. София” е свързан с гибелта на св. Георги Нови Софийски. Според софийския книжовник поп Пейо, който описва живота му, Георги е изгорен жив през 1515 г. за „устрашение” на християните софиянци на площада до църквата (джамия по това време). След голямото земетресение в София през 1858 г., когато минарето е разрушено, суеверните мюсюлмани изоставят сградата, закриляна от християнските светци. Сред руините се появяват импровизирани параклиси, а водата от извора в олтара се цени като лечебна. След Освобождението 1878 г. тук складират газта за уличното осветление, а на покрива е поставена наблюдателница на Пожарната команда. Сградата е в окаяно състояние, но е възстановена като християнска църква и източно-югоизточно от нея е създаден представителен площад. На него през 1879 г. е издигната триумфална арка за посрещането на първия български княз Александър I. Археологическите проучвания и реставрацията на църквата в началото на ХХ век са свързани с имената на едни от най-добрите български археолози – проф. Богдан Филов, а след това и арх. Александър Рашенов. До 1999 г. приключва реставрацията на храма над кота нула и цялата църква е отворена за богомолци. Археологическото ниво на храма е проучено и експонирано в Подземен музей, открит през 2013 г. Из  Книгата може да поръчате  !", "date": "2018.04.07", "title": "3 емблематични църкви за София, в които да посрещнете Великден"}
{"url": "https://www.24chasa.bg/novini/article/6804990", "text": "“24 часа” честити Световния ден на здравето на всички от лигата “Лекарите, на които вярваме!” с пожелание за здраве, вдъхновение и устрем за нови успехи и възраждане на доверието към най-благородната професия. 7 години поред доказани български лекари получават признание за работата си и присъстват в лигата “Лекарите, на които вярваме”. Те са поставени в благородната класация на “24 часа” не само заради професионализма им, но и защото са спечелили доверието на лекуваните от тях хора. В лигата вече са включени 409 специалисти от различни профили в медицината у нас. В началото на лятото за осми път ще бъдат обявени лекарите, на които българите вярват. На 7 април светът отбелязва Световния ден на здравето. Датата е избрана с основаването на Световната здравна организация през 1948 г. От 1964 това е и Денят на здравния работник в България.", "date": "2018.04.07", "title": "Честит празник на  всички от лигата  “Лекарите, на  които вярваме!”"}
{"url": "https://www.24chasa.bg/novini/article/6805355", "text": "Компанията Фейсбук обяви серия от мерки за по-стриктен контрол над политическата реклама, както и над някои много посещавани страници в мрежата, предаде Франс прес. \"Отсега нататък всеки, който иска да подаде политическа реклама или да засегне важна тема, ще трябва да бъде проверяван. За тази цел рекламодателите ще трябва да обявяват идентичността и местоположението си\", написа на своята страница във Фейсбук нейният собственик Марк Зукърбърг, обвиняван, че не е противодействал на политическата манипулация. Освен това политическите послания ще бъдат обозначавани и ще се посочва кой ги финансира, предава БТА. Зукърбърг трябва да се яви идната седмица пред американския Конгрес, за да даде обяснения за злоупотребите с лични данни на 87 милиона потребители на социалната мрежа. \"С приближаването на важни избори в Съединените щати, Мексико, Бразилия, Индия и Пакистан, един от моите приоритети за 2018 г. е да се уверя, че поддържаме позитивен дебат и не допускаме намеса в тези избори\", написа Зукърбърг на страница си във Фейсбук, която има около 100 милиона последователи. Социалната мрежа Фейсбук заяви, че работи с външни организации за изготвяне на списък от важни и полемични теми и е наела хиляди допълнителни служители, които да приложат новите мерки, с оглед на парламентарните избори през ноември 2018 г.", "date": "2018.04.07", "title": "Фейсбук с по-стриктен контрол над политическата реклама"}
{"url": "https://www.24chasa.bg/novini/article/6805391", "text": "Временно е ограничено движението по автомагистрала \"Тракия\" около 94 км преди Пазарджик. Рано тази сутрин към 6.30 е подаден сигнал за обърнат ТИР с турска регистрация. По информация на полицията в Пазарджик шофьорът е загубил контрол над тежкия камион след разсейване или заспиване, след което се е блъснал в мантинелата. При обръщането ТИР-ът е препречил движението по платното в посока София,  Създадена е организация и трафикът, който днес е по-спокоен се отклонява още на пътен възел Цалапица по стария път за Пазарджик. При инцидента няма пострадали, очаква се по-късно на мястото да пристигне влекач, който да премести ТИР-а от платното и да освободи движението.", "date": "2018.04.07", "title": "ТИР се обърна на АМ \"Тракия\" край Пазарджик"}
{"url": "https://www.24chasa.bg/novini/article/6805385", "text": "Американският президент Доналд Тръмп подписва меморандум за задържане на нелегалните имигранти, предава Ройтерс, цитирана от \"Фокус\". В меморандума се разпорежда прекратяване на практиката на „задържане и пускане“ на нелегалните имигранти до съдебно изслушване за статута им. Като част от меморандума президентът е разпоредил на министъра на отбраната да представи списък от военни обекти, които могат да се използват за задържане на нелегалните имигранти.", "date": "2018.04.07", "title": "Тръмп подписва меморандум за задържане на нелегалните имигранти"}
{"url": "https://www.24chasa.bg/novini/article/6805440", "text": "Етна, най-големият активен вулкан в Европа, намиращ се на остров Сицилия в Италия, се плъзга много бавно към Средиземно море, с постоянно темпо от 14 милиметра на година. Това показва изследване на учени от британския Открит университет (Open University) и Лабораторията за изследване на вулканите и магмата към Физическата обсерватория на Клермон-Феран във Франция. \"Дейността на Етна редува епизоди на надуване по време на изригванията, после на раздуване. Истинското движение на вулкана остава следователно скрито. Регистрирахме движение, когато вулканът се успокоява, което не беше лесно, предвид че Етна е едно ужасно дете сред вулканите\", разказва описателно Бенжамен ван Вик де Бриес, един от учените, извършили изследването и преподавател в университетът Клермон Оверн, цитиран от БТА. Етна, с височина над 3300 метра, изригва често. Известно е, че изригванията му датират поне от 2700 години. \"Установихме, че целият вулкан се мести, така да се каже върви със скорост от 14 милиметра на година към Средиземно море. Подозирахме това движение за много други вулкани, но за първи път успяхме да го наблюдаваме директно\", казва експертът. Плъзгайки се по седимента основа, съставена главно от глини и варовик върху наклон от 1 до 3 градуса, движението на Етна е \"неизбежно\", казват учените, публикували изводите си в научното издание \"Бюлетин по вулканология\". \"Тези 14 милиметра на година може и да изглеждат незначителни, но предходните изследвания на угаснали от дълго време вулкани ни показаха, че онези от тях, които се плъзгат надолу по същия начин предизвикват катастрофални свлачища по-късно в тяхната история\", обяснява Джон Мъри, един от съавторите на публикацията, натрупал в продължение на над 20 години пространна база данни за сицилианския вулкан. И ако опасността не е непосредствена за жителите на Сицилия, то има вероятност Етна да падне един ден в Средиземно море, след стотици или хиляди години. Тогава това ще бъде събитието на века, защото рухването ще предизвика опустошителни вълни цунами за околните крайбрежия, предсказва Бенжамен ван Вик де Бриес.", "date": "2018.04.07", "title": "Учени: Вулканът Етна се плъзга бавно, но сигурно към Средиземно море"}
{"url": "https://www.24chasa.bg/novini/article/6805450", "text": "Русия обеща твърд отговор на новите санкции на САЩ срещу руски бизнесмени, предприятия и висши представители, предадоха Франс прес и ТАСС. \"Няма да оставим тази атака или която и да било нова антируска атака без твърд отговор\", заяви в декларация руското външно министерство. \"След като не постигна никакъв резултат с 50-те предишни серии от санкции, Вашингтон продължава да плаши с отказ на американски визи, заплашва руския бизнес със замразяване на активи и авоари, но забравя, че отнемането на чужда частна собственост и пари се нарича кражба\", гласи декларацията, съобщава БТА. Според Москва американските санкции вкарват Съединените щати в категорията страни, които са \"врагове на пазарната икономика и на честната и свободна конкуренция, тъй като те използват административни методи, за да елиминират конкуренти на чуждите пазари\". \"Никакъв натиск няма да отклони Русия от пътя, който е избрала. Той само ще покаже неспособността на САЩ да постигнат целите си и ще консолидира руското общество. Съветваме Вашингтон да се освободи възможно най-бързо от илюзията, че е може да се говори с нас, като се използва езика на санкциите\", се казва в декларацията на руското външно министерство. САЩ наложиха вчера санкции срещу 38 личности и предприятия, които се прибавят към 24-те санкционирани в средата на март в отговор на намесата в избори и на кибератаките, за които е обвинявана Русия. Между хората, на които са наложени санкции, има олигарси, близки до Кремъл и техните предприятия, висши руски представители и руската компания за износ на оръжия Рособоронекспорт, напомня АФП. Олигархът Олег Дерипаска каза, че решението на САЩ да му наложат санкции е \"неоснователно, смехотворно и абсурдно\" . \"Събитията от тази сутрин са много неуместни, но не и неочаквани\", се казва на декларация на Дерипаска, цитирана от Ройтерс.", "date": "2018.04.07", "title": "Русия обещава твърд отговор на новите санкции на САЩ"}
{"url": "https://www.24chasa.bg/novini/article/6805499", "text": "Американски конгресмен извади зареден пистолет в ресторант в Северна Каролина, за да докаже, че оръжията според него са опасни само ако са в лоши ръце, предаде Франс прес, цитирана от БТА. След като показа заредения пистолет, конгресменът републиканец Норман заяви: \"Няма да съм като Габи Гифърдс\". Тя е бивша депутатка в Камарата на представителите, която бе простреляна в Аризона и оттогава е с увреждания. \"Който се готви да стреля срещу мен, трябва да е сигурен, че стреля точно, защото в противен случай ще отвърна на огъня\", продължи Норман. Той изглежда намекна, че Гифърдс - която след нападението през 2011 г. се включи активно в кампанията за ограничаване на огнестрелните оръжия - е можело да не бъде ранена, ако е била въоръжена. \"Ако някой влезе в този ресторант и открие огън, аз показвам, че съм в състояние да защитя себе си и околните\", обяснява конгресменът в декларация и добавя, че е направил тази демонстрация пред група привърженици на по-строги закони срещу огнестрелните оръжия в САЩ. \"Просто показах, че проблемът не е в самите огнестрелни оръжия\", добавя той.", "date": "2018.04.07", "title": "Американски конгресмен извади зареден пистолет в ресторант"}
{"url": "https://www.24chasa.bg/novini/article/6805504", "text": "Каракачанска овчарка, отглеждана вързана на синджир като домашен любимец в къщата на роднини, нахапа почти до смърт дългогодишния шофьор на линейка от Спешен център в Дупница Румен Спасов. Спасов отишъл на гости на приятеля си Васил Георгиев от кв. „Горна махала“, където двамата заедно се грижели за кучето. Васил бил със счупена ръка, а кучето се отвързало и той нямал сили да го завърже. Когато Румен излязъл само на двора и отишло при кучето, за да го върже със синджир, станало страшно . Животното проявило чудовищна агресия и се нахвърлило върху Румен Спасов и го нахапало,  Румен е обезобразен, няма здраво място по себе си, загубил е един литър кръв, а пристигналият на място лекарски екип бил потресен, Румен бил в безсъзнание. „Инцидентът стана преди няколко дни, не мога да повярвам, два дни лежах в общинската болница. Грижа се за кучето от 6- месечната му възраст, кръстих го Аро, сега е на две години, тежи 70 кг., борих се с него близо час, нямаше кой да ме спаси, влачи ме, мята ме, хапа ме, добре че бях с брезентови ръкавици, но сега не мога да си вдигам ръцете, имам седемнадесет шева, д-р Владимиров от „Ортопедично отделение“ ми спаси живота. Добрах се до входа на къщата по чудо, то дори влезе в къщата, удрях го с метлата, бутах Васко навътре, че той е със счупена ръка и него искаше да изяде. Болките обаче и сега са адски, не мога да спя, плача денонощно, не знам защо това куче така реагира, така ме мрази, винаги съм мислел, че ме обича. Имам още шест кучета и една страхотна котка. Обичам животните, това е необяснимо поведение за мен. Може би ме нападна така свирепо, понеже не иска да стои вързано или пък от ревност, подуши ме, усети миризмата на другите кучета, които отглеждам в Самораново, кой знае… Лечението ми е скъпо, нямам пари вече и храна да си купя, имам нужда от инжекции, обезболяващи, антибиотици и какво ли не, но средства няма. Не ме снимайте, страшен съм за гледане. Но въпреки страданията, обичам кучетата“, каза задавен от болки и сълзи Румен Соколов.", "date": "2018.04.07", "title": "Каракачанска овчарка нахапа почти до смърт шофьор на Бърза помощ от Дупница"}
{"url": "https://www.24chasa.bg/novini/article/6805470", "text": "Премиерът Виктор Орбан каза, че парламентарните избори в Унгария утре са съдбоносни, защото унгарците могат да отвоюват своята страна, предаде ДПА. \"Искат отново да ви отнемат родината\", каза Орбан на митинг на неговата партия Фидес в град Секешфехервар, на 70 км югозападно от Будапеща. \"Партии, които служат на чужди интереси и политици, които платени от чужбина, искат да управляват и да превърнат Унгария в имигрантска страна\", продължи премиерът, цитиран от БТА. Социологическите анкети сочат, че съюзът между Фидес и Християндемократическата народна партия ще спечели изборите. Има възможност дори Орбан да разполага с мнозинство от две трети в новия парламент и да промени конституцията, както направи след изборите през 2010 г., отбелязва ДПА. Ако опозицията спечели, предупреди Орбан, 10 000 мигранти ще бъдат преселени в Унгария от други страни в ЕС. Когато през 2015 г. бежанци и мигранти заляха Европа, Орбан бе първият лидер, който нареди да се изгради ограда от бодлива тел по границата, за да пресече наплива им. Той остро възрази на политиката на германската канцлерка Ангела Меркел към бежанците, напомня ДПА. Унгария отхвърли задължителната квота на ЕС за приемане на кандидати за убежище.", "date": "2018.04.07", "title": "Орбан: Утрешните парламентарни избори в Унгария са съдбоносни"}
{"url": "https://www.24chasa.bg/novini/article/6805514", "text": "Четиринадесет души загинаха в катастрофа между автобус и камион с полуремарке в Канада, предаде Франс прес. В автобуса са пътували състезателите от младежки отбор по хокей на лед, които отивали на турнир. Ранени са 14 души, от които трима са в тежко състояние, информира БТА. Катастрофата станала на второстепенен път в провинция Саскачеван, в Западна Канада.", "date": "2018.04.07", "title": "14 млади хокеисти загинаха при катастрофа в Канада"}
{"url": "https://www.24chasa.bg/novini/article/6805718", "text": "Северна и Южна Корея проведоха днес разговори за установяване на гореща телефонна линия между техните лидери и за други свързани с комуникациите въпроси преди планираната за този месец среща на върха между тях, предаде Асошиейтед прес, цитирана от Разговорите при закрити врата между служители на работно ниво, проведени в село на границата бяха част от подготвителните обсъждания за предвидената за 27 април среща между севернокорейския лидер Ким Чен-ун и южнокорейския президент Мун Дже-ин. Срещата - едва третият контакт на такова равнище между Северна и Южна Корея от края на Корейската война през 1950-1953 г. - може да се окаже важна за световните дипломатически усилия за уреждане на въпроса за севернокорейската ядрена програма. През май се очаква да има среща между Ким и американския президент Доналд Тръмп. Преди днешните разговори Южна Корея не уточни какво ще се обсъжда освен горещата линия между лидерите. Канцеларията на Мун каза, че двете Кореи са се разбрали да не разкриват съдържанието на своите подготвителни разговори, преди да постигнат споразумение.", "date": "2018.04.07", "title": "Северна и Южна Корея установяват гореща телефонна линия между техните лидери"}
{"url": "https://www.24chasa.bg/novini/article/6805730", "text": "От руското посолство във Великобритания изразиха надежда, че скоро може да бъде организирана среща между посланика Александър Яковенко и министъра на външните работи на Обединеното кралство Борис Джонсън, предава ТАСС. Това съобщи в събота прессекретарят на руското дипломатическо представителство, отговаряйки на въпрос на журналист за текущото взаимодействие с МВнР на Великобритания във връзка с инцидента в Солсбъри. „За съжаление, не можем да дадем удовлетворителна оценка на текущото ниво на сътрудничество с Форин офис. Очевидно е, че отдавна е назряла нуждата от провеждане на среща между посланика Александър Яковенко и външния министър на Великобритания Борис Джонсън за обсъждане на целия комплекс двустранни отношения, както и за разследването на инцидента в Солсбъри. В тази връзка Яковенко отправи лична нота на Джонсън. Надяваме се на конструктивен отговор на британската страна и разчитаме тази среща да бъде организирана в най-скоро време“, заяви прессекретарят. ТАСС припомня, че на 5 април Яковенко призова британските власти да осигурят присъствието на международни експерти при изясняването на обстоятелствата около инцидента в Солсбъри, по време на който, според версията на Лондон, е бил отровен бившият полковник от Главното разузнавателно управление (ГРУ – военното разузнаване на Русия) Сергей Скрипал и неговата дъщеря Юлия. Тогава посланикът заяви, че Москва се стреми към прозрачно разследване на инцидента и към това в него да участват представители не само на страни от НАТО и ЕС, но и от Русия, Индия, Китай, страните от Латинска Америка и Африка. Яковенко обърна внимание на това, че Лондон засега така и не е разкрил информация от провежданото разследване.", "date": "2018.04.07", "title": "Посланикът на Русия в Лондон иска среща с Борис Джонсън заради случая „Скрипал“"}
{"url": "https://www.24chasa.bg/novini/article/6805740", "text": "Ново изследване навежда на мисълта, че морфологията на вътрешното ухо може да допринесе за проследяване миграциите на хоминиди извън Африка и по цялата планета, съобщи ЮПИ, цитирана от БТА.  Като използвали компютърна томография, учени събрали триизмерни модели с висока резолюция на костния лабиринт - структура на вътрешното ухо, от популации хора по целия свят. Анализът разкрил по-голямо разнообразие на формата на костния лабиринт в отделни популации, отколкото между тях. \"Този образец за вариации е известен също от сравнителни генетични анализи - заяви антроположката Марсия Понсе де Леон от университета в Цюрих, Швейцария. - Резултатите показват, че всички хора са тясно свързани помежду си и че корените им са в Африка.\" Било установено също, че колкото по-отдалечена от Южна Африка е популацията хора, толкова по-вероятно е костният им лабиринт да се отличава от този на южноафриканците. Изследването показало, че формите на вътрешното ухо у праисторически популации хора на индонезийските Зондски острови имат най-много сходства с тези на туземното население в индонезийската провинция Папуа и Австралия. Същевременно костният лабиринт у днешните жители на Зондските острови е с най-много сходства с вътрешното ухо у обитателите на Малайския архипелаг. Структурата на вътрешното ухо у популациите хора в Европа и Япония е с най-много сходства с тази на хората, живели в Европа и Япония през неолита. Въпреки важната роля, която костният лабиринт има за равновесието и слуха, човешката еволюция е допринесла за изненадващо голямо разнообразие на структурите в ухото. \"Това вероятно се дължи на случайни промени в генетичния материал\", поясни антропологът Кристоф Золикофер от университета. Резултатите от изследването са публикувани в Proceedings of the National Academy of Sciences.", "date": "2018.04.07", "title": "Вътрешното ухо помага на учени да проследят миграциите на ранни хора извън \nАфрика"}
{"url": "https://www.24chasa.bg/novini/article/6805762", "text": "Унгария е пред парламентарни избори: прогнозите сочат, че партията „Фидес” на премиера Виктор Орбан, заедно с коалиционните си партньори, ще спечели убедително мнозинство утре, предаде  Според последните проучвания консерваторите, заедно с християндемокартите, могат да получат 2/3 от мандатите. Квалифицираното мнозинство ще им позволи да извършват дори поправки в Конституцията. Десницата увеличи популярността си благодарение най-вече на антиимигрантската политика и твърдия си тон към Брюксел. Социолозите предвиждат подем и на крайнодясната партия „Йобик”, която смекчи ксенофобската си реторика.", "date": "2018.04.07", "title": "Унгария пред избори: Управляващите очакват нов успех"}
{"url": "https://www.24chasa.bg/novini/article/6805773", "text": "Първият в света хотел в орбита около Земята ще отвори врати на 5 април 2022 г. съобщи Лайф, цитиран от . Той ще получи названието \"Аврора\" и ще бъде построен от американската компания Orion Span (Орион Спан) със седалище в Хюстън. В орбита ще бъде изведен един модул, в който ще могат да се поберат шестима души, включително двамата членове на екипажа. Нощувката в хотела ще струва 792 000 долара. Оставането само една нощ там обаче ще е невъзможно. За 12-дневно пребиваване в \"Аврора\", 3-месечна предполетна подготовка и транспортиране до и от космическия хотел ще трябва да се платят 9,5 милиона долара. При това разработването на подобен модул ще струва десетки милиони долара. На посетителите ще бъде предложено да участват експерименти, свързани с отглеждане на плодове и зленчуци в околоземна орбита. Ако на клиентите на хотела им домъчнее за дома, ще могат да ползват високоскоростен безжичен интернет. \"Аврора\" ще се намира на разстояние 322 км от земната повърхност и ще извършва една обиколка около нашата планета за 90 минути. По този начин обитателите на хотела ще могат да наблюдават 16 слънчеви залеза и изгрева в денонощието. Желаещите да отдъхнат в космическия хотел ще трябва да планират това предварително, като внесат депозит от 80 хиляди долара. Регистрацията на места в хотела вече е започнала.", "date": "2018.04.07", "title": "792 000 долара ще струва нощувката в първия космически хотел"}
{"url": "https://www.24chasa.bg/novini/article/6805775", "text": "Бившият президент на Грузия и бивш губирнатор на Одеска област Михаил Саакашвили заяви, че ще работи като лектор в Академията за ораторско майсторство на Нидерландия, предава РИА Новости, цитирана от \"Фокус\".  „Договорих се за сътрудничество с Академията за ораторско майсторство на Нидерландия. Засега съм в Европа и ще си изкарвам прехраната с лекции. В Академията има много класен колектив, който ме впечатли с доброто си познание върху спецификите на нашия регион и правилността на ценностите му. Надявам се, че няма да ми се наложи да чета лекции дълго, а опита ще използвам не за лекции, а за отстраняването на олигарсите от властта и за реални реформи“, написа Саакашвили на своята страница във „Фейсбук“.", "date": "2018.04.07", "title": "Михаил Саакашвили си намери нова работа, ще преподава в Нидерландия"}
{"url": "https://www.24chasa.bg/novini/article/6805777", "text": "Турските власти ще депортират в Кабул този уикенд близо 600 нелегални афганистански мигранти, намиращи в Източна Турция, съобщи днес турското министерство на вътрешните работи, цитирано от Ройтерс. Афганистанските мигранти са преминали нелегално в Турция от Иран заради \"терористичните действия и икономическите проблеми\" в Афганистан, посочва министерството и уточнява, че турските сили за сигурност са предали мигрантите на окръжните миграционни власти, предаде  Министерството съобщава, че е подготвено депортирането на 591 мигранти в окръг Ерзурум /Източна Турция/ и чартърни полети до Кабул ще бъдат организирани днес и в неделя за връщане на мигрантите.", "date": "2018.04.07", "title": "Турция ще депортира близо 600 афганистански нелегални мигранти"}
{"url": "https://www.24chasa.bg/novini/article/6805779", "text": "Жена е пострадала при катастрофа в района на 250 км на автомагистрала „Тракия“ в посока София. Това съобщиха за Агенция „Фокус“ от пресцентъра на МВР. Жената се е ударила с колата си в мантинела. Настанена е в болница без опасност за живота. Инцидентът не е затруднил за дълго движението. Пътнотранспортното произшествие е регистрирано към 15.00 ч.", "date": "2018.04.07", "title": "Катастрофа на \"Тракия\" по пътя за София, жена е пострадала"}
