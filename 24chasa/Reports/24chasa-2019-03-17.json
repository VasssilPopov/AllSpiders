{"url": "https://www.24chasa.bg/novini/article/7351596", "text": "Голям пожар гори в Световрачене, предаде БГНЕС, като се позова на ГД „Пожарна безопасност и защита на населението“. Горят треви и шавар /вид растение, папур – бел.ред./. На място са изпратени шест коли на пожарната. Няма опасност за хората. Очаква се скоро огънят да бъде овладян, най-голям проблем създава запалилият се шавар. Димът от огъня се вижда в северните квартали на столицата – \"Надежда\", \"Толстой\" и др.", "date": "2019.03.17", "title": "Голям пожар в село Световрачене"}
{"url": "https://www.24chasa.bg/novini/article/7351525", "text": "Папа Франциск прикани вярващите към молитви за \"нашите братя мюсюлмани\", загинали при нападенията срещу две джамии в Нова Зеландия, предаде Асошиейтед прес, цитирана от БТА. По време на традиционното си неделно богослужение папата каза, че жертвите в Крайстчърч са увеличили \"болката, с която войните и конфликтите не престават да измъчват човечеството\". Франциск призова вярващите за безмълвна молитва \"за убитите наши братя мюсюлмани\" и прикани \"да се обединим в молитва и жест за мир срещу омразата и насилието\". В петък главата на Римокатолическата църква изпрати съболезнователна телеграма до близките на избитите в Нова Зеландия \"при безсмислени актове на насилие\".", "date": "2019.03.17", "title": "Папата прикани към молитви за \"нашите братя мюсюлмани\", избити в Нова Зеландия"}
{"url": "https://www.24chasa.bg/novini/article/7351571", "text": "Почина дългогодишният главен секретар на Съвета за електронни медии (СЕМ) Борислав Шабански, съобщава  . „Днес на 65-години внезапно ни напусна Борислав Шабански, главен секретар на Съвета за електронни медии. Разделяме се с един изключителен професионалист, колега и приятел. Съветът изказва своите искрени съболезнования на семейството му“, пише в съобщение на официалната си страница Съветът за електронни медии. Поклонението ще бъде в залата на Централните софийски гробища в четвъртък, 21 март, от 13.30 часа.", "date": "2019.03.17", "title": "Почина главният секретар на СЕМ Борислав Шабански"}
{"url": "https://www.24chasa.bg/novini/article/7351577", "text": "Катастрофа между четири леки автомобила временно затвори главния път Бяла - Плевен. Сигнал за произшествието е получен в 17.45 часа, съобщава  . При инцидента, който е станал около Свищов, е пострадала една жена, която е откарана в болницата в Бяла, съобщиха от полицията във Велико Търново. Водачите, пътуващи в това направление, се пренасочват от екипи на полицията по обходен маршрут през селата Горна Студена, Александрово, Алеково и Вързулица.", "date": "2019.03.17", "title": "Катастрофа между 4 коли затвори пътя Бяла - Плевен"}
{"url": "https://www.24chasa.bg/novini/article/7351449", "text": "Протестиращи в Белград направиха жива верига около президентския дворец, за да попречат на държавния глава Александър Вучич да излезе от него, съобщи в. “Данас”. По думите на един от организаторите на протеста - лидера на движение “Двери” Бошко Обрадович, те правят “обръч около Вучич”. Протестите срещу управляващите в Сърбия излязоха от контрол в неделя следобед, след като Те докараха пред президентството камион с озвучаване, който по-рано бе блокиран от полицията. Местни медии предават, че спорадичните сблъсъци между граждани и полицията не спират, стигнало се и до използване на сълзотворен газ. В началото протестиращите се намираха зад металните заграждения, носеха свирки, сръбски знаменца и транспаранти. Обрадович се обърна към тях, повтаряйки искането за оставки на Вучич, премиерката Ана Бърнабич, председателката на парламента Мая Гойкович и директора на РТС Драган Буйошевич. Демонстрантите започнаха да скандират: “Край с него”, “Арестувайте Вучич”, “Оливер Иванович” (името на косовския сръбски лидер, за когото опозицията твърди, че е убит по нареждане на Вучич). Докато недоволните сърби обсаждаха президентския дворец в Белград, вътре Вучич направи тв обръщение към нацията по повод протестите, които още в събота вечерта ескалираха. Тогава недоволни граждани щурмуваха националната телевизия в знак на протест срещу авторитарното управление на Вучич и контрола му върху медиите. “Никой никога в такива условия не е давал пресконференция”, каза Вучич и добави, че е искал да покаже, че “не бива да има страх от хулигани, побойници и фашисти като Бошко Обрадович и олигарси като Драган Джилас и Вук Йеремич” (опозиционни лидери - б.р.). “Те мислеха, че няма да посмея да дойда тук. Ще продължа да се боря за Сърбия, няма нищо по-важно от това”, каза Александър Вучич. Президентът се закани, че на отговорните за безредиците ще бъде отговорено, и обеща да няма повече насилие. “Ако те проникнат тук, ще ги чакам”, каза Вучич и се опита да омаловажи броя на протестиращите. “Те мислят, че имат право 1000 от тях да решават съдбата на страната”, обяви президентът. Докато Вучич говореше, тълпата скандираше: “Той е свършен!”. Подобен протестен лозунг беше използван и през 2000 г. срещу бившия сръбски лидер Слободан Милошевич. Александър Вучич вече не е президент, само още не са му го казали, ние ще го информираме за това, каза друг от лидерите на сръбската опозици - писателят Синиша Ковачевич, пред събралите се граждани пред президентството. “Не съм откраднал и ограбил нищо и когато някой има чиста съвест и лице, може да ги чака колкото и да са те и ни най-малко да не се страхува от тях”, каза Вучич. Той добави, че демонстрантите “събориха загражденията и само чакат през коя врата да нахлуят, вероятно си мислят, че имат право да убият някого”. Повод за обръщението на Вучич стана протестът в събота, при който демонстранти проникнаха в Радио-телевизия Сърбия (РТС) в Белград. В пряко предаване във фейсбук от организаторите се виждаше коридор в държавната медия, пълен с хора. Много от тях скандираха против властите. Протестиращ с мегафон опитваше да въведе ред, но обеща, че участниците в акцията На място пристигнаха полицаи от силите за борба с безредиците. Един от тях призова присъстващите опозиционни лидери Драган Джилас и Бошко Обрадович да прекратят седящата стачка, но те отказаха. Малко по малко демонстрантите бяха изведени от телевизията, като последни бяха двамата опозиционери. След това събралите се опитаха отново да нахлуят в сградата, но полицията ги избута с щитове. Драган Джилас разказа, че не е имало план да се влиза в сградата на РТС, и подчерта, че никой от журналистите не е бил заплашван. От дежурния редактор било поискано само представители на протестиращите да гостуват в новинарската емисия “Дневник”. Джилас каза, че това са исканията на протеста “Един от пет милиона” - свободни избори, свободни медии и да престане агресията и омразата към инакомислещите. Протестните акции в Сърбия започнаха от декември, след като опозиционен деец бе пребит в град Крушевац. Опозицията обвинява режима на Вучич, че разпалва насилие и потиска основни човешки права, включително свободата на медиите. ", "date": "2019.03.17", "title": "Щурмуват президентския дворец в Белград, не пускат Вучич да излезе (Обзор)"}
{"url": "https://www.24chasa.bg/novini/article/7351371", "text": "    Местните власти управляват по-добре бюджетните пари, а все повече от тях събират повече собствени приходи. Просрочените дългове на много от тях намаляват. Тази равносметка за финансовото състояние на общините в края на 2018 в сравнение с 2017 г. е записана в анализ, обявен от финансовото министерство. 38 общини са отчели по-висок от средния за страната дял на собствените приходи. С 6 процентни пункта е спаднал делът на неосигурените изцяло дейности на населените места от бюджета. Бюджетното салдо е положително при 156 населени места срещу 111 една година по-рано. Задлъжнялостта като процент от планираните приходи, изравнителната субсидия и други трансфери е около 50%. Делът на просрочените задължения намалява до 4,4% в края на 2018 г., а е бил 5,58 % през 2017 г. Според методиката за оценка на финансовото здраве на общините тези, които отговарят на три и повече от критериите за определянето им като общини с финансови затруднения, през 2019 г. са 17, което е 6,4% от всички общини в страната. По този показател има известно влошаване, тъй като техният брой е бил 13, или 4,9% от всички, в края на 2017 г. 17-те общини, заплашени от финансова нестабилност, са Кресна, Струмяни, Созопол, Белоградчик, Брегово, Димово, Криводол, Оряхово, Кърджали, Кочериново, Септември, Перник, Цар Калоян, Девин, Неделино, Чепеларе, Стамболово. Четири населени места отпадат от списъка за финансово оздравяване: Симитли, Грамада, Рила и Сапарева баня. Общините, които попадат в списъка за финансово оздравяване през 2019 г., но не фигурират в този за 2018 г., са 8: Кресна, Созопол, Брегово, Криводол, Оряхово, Кърджали, Цар Калоян и Девин. 7 населени места трайно стоят в този списък вече трета година: Струмяни, Димово, Септември, Перник, Неделино, Чепеларе и Стамболово. Според приетата методика общините от този списък може да разчитат на безлихвени заеми от бюджета, както и на по-високи субсидии, но са длъжни да изготвят план за финансово оздравяване, чието изпълнение стриктно се контролира.", "date": "2019.03.17", "title": "Местните власти  управляват по-добре бюджетните пари"}
{"url": "https://www.24chasa.bg/novini/article/7351597", "text": "В края на януари 2019 г. в Окръжния съд на Ню Йорк е образувано дело по американския закон РИКО, който се отнася за “корумпирани организации”, от три фирми и от варненския адвокат Захари Томов срещу над 24 ответници. Спорът е за имоти в българския град Балчик и за един нереализиран проект - “Силвърбийч”. Делото е срещу Българската народна банка, бившите квестори на КТБ Лютов и Костадинчев, The Bank of New York Mellon, Първа инвестиционна банка, бизнесмените Цеко Минев, Ивайло Мутафчиев и политика Делян Пеевски. От историята, описана върху над 190 страници в исковата молба, свързана с недвижими имоти, кредити, договори, анекси, прихващания, цесии, банкови сметки и мексикански облигации, прави впечатление, че отсъства Цветан Василев. Неговото име също би трябвало да се намира в листата на ответниците. Неофициално се твърди, че той е скритият собственик на офшорката “ЕФВ Интернешънъл Файненшъл Венчърс Лтд”, която също попада в списъка на участниците в “заговора”. В иска няма нито една дума за това, че за източването на КТБ и че се укрива над 4 г. от българското правосъдие. И то след като са налице достатъчно доказателства, свидетелства, одитни доклади (включително от международната разследваща компания “Аликспартнърс”), доклад на специалната парламентарна комисия и дори писмено обобщение от страна на прокуратурата, че “моделът КТБ” е представлявал финансова пирамида, отпускала необезпечени кредити за милиарди на свързани с Василев кухи дружества. Съмненията, че зад всичко стои банкерът, се подхраниха и от факта, че кампанията РИКО прилича твърде много на тази по закона “Магнитски”, дори говорителите по темата бяха и са едни и същи, а и адвокат по делото отново се оказа българин - Силвия Ролински. Тя е била началник на кабинета на покойния днес Стоян Ганев. Юристката е в екипа му по времето, в което той оглавява Генералната асамблея на ООН. Така или иначе, развитието по това дело тепърва предстои - както по допустимостта на производството на територията на САЩ (оказа се, че подобно дело вече е било прекратено в Тексас, но тогава е спестен акцентът КТБ - което също показва, че между случая с имотите в Балчик и фалита на КТБ връзката е била измислена впоследствие), така и евентуално по същество. обаче показва повече от топла връзка между един от ищците по РИКО - Захари Томов, и бившия мажоритарен акционер в КТБ Цветан Василев. Тази връзка може да компрометира цялата конструкция, изложена пред американския съд, защото показва зависимост и създава обосновано съмнение, че и това производство, подобно на “Магнитски”, обслужва Цветан Василев. Единственият от страните по делото РИКО, който до момента е дал изявление, е варненският адвокат Захари Томов. Макар в телевизионното си интервю пред Люба Кулезич (известна, че мултиплицира само гледната точка на Цветан Василев) юристът да преповтори написаното в иска, думите му изглеждат като част от медийния сценарий РИКО. В иска на Захари Томов пред американския съд е спестен съществен момент - за вероятно адвокатски хонорар от 300 хил. долара, който по-късно става личен влог в КТБ през 2014 г. “Силвърбийч” е проект, замислен върху 1000 декара земя около Балчик и предвиден за реализиране от фирмата “Еър Пропърти Дивелопмънт”, която е с американско участие. Идеята е за изграждането на комплекса да бъдат инвестирани над 400 милиона долара. Една част от тези пари са отпуснати от Първа инвестиционна банка. Проектът обаче не е реализиран. В исковата молба се твърди, че кредитът от ПИБ не е използван по предназначение за строежа, а с него неправомерно са закупени мексикански облигации. На следващ етап, когато става ясно, че “Силвърбийч” няма да има - нито банките, нито американските “инвеститори” финансират проекта, “Еър Пропърти Дивелопмънт” е обявено в несъстоятелност, а земята е продадена от синдика. Купувач е основният кредитор - ПИБ, а парите, които тази банка плаща, след това се озовават в КТБ. След фалита на банката на Цветан Василев вземането е продадено от ПИБ на други фирми, които пък прихващат свои насрещни задължения към фалиралия трезор. От всичко описано става ясно, че единственият потърпевш от тази схема вероятно е самата ПИБ, защото платените от нея ефективно, и то на практика два пъти, десетки милиони левове в по-голямата си част все още не са получени обратно. В исковата молба по РИКО адвокат Томов обаче пропуска изцяло ролята както на Цветан Василев в този случай, така и своята собствена. Хронологията е следната. През 2008 г. КТБ по нареждане на Цветан Василев отпуска на дружеството “Проджект Къмпани Дивелопмънт” АД 10 млн. евро банков кредит, обезпечен единствено с ипотека върху 299 дка поземлен имот, представляващ “дървопроизводителна гора” в околностите на Балчик, собственост на - “Ол Сийз Пропърти 2” ООД. Срокът за погасяване на кредита е само 5 месеца, но по познатата схема, действала в пирамидата КТБ, той многократно е удължаван с анекси. днес ответник по делото РИКО, а самото дружество пък е ищец по същото дело (разбира се, неговата роля също е спестени на американския съд). Макар в исковата молба адвокат Силвия Ролински (включително и като пълномощник на Захари Томов) да твърди, че “Ол Сийз Пропърти 2” е само инвеститор в проекта “Силвърбийч”, оказва се, че то участва, макар и пасивно, в схема за отклоняване на 3,5 милиона евро от парите на вложителите в КТБ. На 3.05.2011 г. дружеството “Еър Пропърти Дивелопмънт” е обявено в несъстоятелност (част от земята за изграждането на “Силвърбийч” са и тези 299 декара, заложени в полза на КТБ), а към този момент дългът на “Проджект Къмпани Дивелопмънт” към КТБ възлиза на около 6 милиона евро. На 22.06.2011г. банката на Цветан Василев цедира (прехвърля) част от дълга - 3,5 млн. евро, на фирмата “Финанс инженеринг”, управлявана от Генади Табаков, бивш директор в ЦКБ (в тази банка Василев работи през 2000 г. като брокер). “Финанс инженеринг” е свързано с КТБ фирма - съдружник е в ТЕЦ “Хасково” с една от основните фирми бушони на Василев - “Афлик”. През 2012 г. този дълг е прехвърлен на “Сийк Фаундейшън” ЛЛС, регистрирано в щата Мисури, САЩ, чийто пълномощник е адвокат Захари Томов. В схемата се оказва замесен и друг варненски адвокат - Владимир Скочев, пълномощник на “Финанс инженеринг”, а до 2006 г. и съдружник в “Ол Сийз Пропърти 2”. И за двете прехвърляния няма видими документи дали е заплатена реално цена - както в полза на КТБ, така и спрямо “Финанс инженеринг”. От годишните отчети на \"Финанс инженеринг\" се вижда, че това дружество е било кредитополучател за над 7 милиона лева от трезора на Василев. Оперативната му дейност не предполага приходи, които да позволяват подобни разплащания, а дори и такова плащане да е налице, вероятността същото да е привидно, а произходът на средствата отново да е от КТБ, е голяма. На 20.02.2012 г. синдикът на “Еър Пропърти Дивелопмънт” включва “Сийк Фаундейшън” ЛЛС в списъка на ипотекираните кредитори, а в началото на 2013 г. Захари Томов успява да се снабди и с изпълнителен лист за това вземане и образува изпълнително дело (с което сумата набъбва и с допълнителни разноски). Като краен резултат вземането от 3,5 милиона евро е предявено за плащане пред синдика на “Еър Пропърти Дивелопмънт” Ганка Кольовска, която на свой ред включва “Сийк Фаундейшън” ЛЛС в списъка на кредиторите и в първата частична сметка за разпределение, изготвена на 18. 11.2013 г. Няколко дни след това Кольовска подава молба да бъде освободена като синдик, а за участие в организирана престъпна група за пране на пари от КТБ. Вероятно в един по-ранен период и в нарушение на правилата при разпореждане с осребрено имущество от масата на несъстоятелността сумата вече е била платена на “Сийк Фаундейшън” ЛЛС. Съмнение, че това се е случило, навежда писмо, с което “24 часа” разполага, изходящо от адвокат Захари Томов и адресирано до частния съдебен изпълнител в Търговище Анелия Загорова.  Писмото е от 5. 08. 2013 г. и в него се заявява, че “Сийк Фаундейшън” ЛЛС дава съгласието си да бъде заместено като взискател по изпълнителното дело от синдика на “Еър Пропърти Дивелопмънт” “въз основа на извършеното плащане от масата на несъстоятелността на “Еър Пропърти Дивелопмънт” АД за удовлетворяване на вземането от “Проджект Къмпани Дивелопмънт” АД по изпълнителния лист. Тоест излиза, че Захари Томов като пълномощник на “Сийк Фаундейшън” ЛЛС е получил сумата. Дори обаче милионите по някаква причина да не са били “усвоени”(делото по несъстоятелност на “Еър Пропърти Дивелопмънт” пред Търговищкия окръжен съд изобилства от жалби на засегнатите страни), достатъчен е фактът, че сумата с произход КТБ се е озовала в чуждестранно дружество под контрола на Захари Томов и е била надлежно включена в списъка на приетите вземания (и то на привилегированите такива, обезпечени с ипотека), както и в сметката за разпределение. Каква е ролята на Цветан Василев, става ясно няколко месеца по-късно, когато едно от дружествата му бушони - “Никкомерс”, предоставя на 31.01.2014 г. “заем” на адвокат Захари Томов от точно 300 000 щатски долара, или около 8% от вземането, реализирано от “Сийк Фаундейшън” ЛЛС. Сметката в “Никкомерс” е захранена на 24.01.2014 г. от друго дружество от орбитата на Василев - “Юлинор”, отново с основание “заем”, като произходът на тези средства е от самата КТБ. Най-вероятно това е обичаен хонорар за “спасяването” на 3,5 милиона евро, които, вместо да се върнат в банката, вероятно са заминали за чужбина, откъдето само Василев и Томов знаят за какво са използвани. Захари Томов е оставил получения хонорар? Оставил го е като депозит в самата КТБ като негови лични средства, както става ясно от списъка на вложителите, изготвен от синдиците на КТБ. Според прочутите вече дневници за посетителите при банкера показват, че Томов бил в кабинета на Цветан Василев на 22.01.2014 г., което напълно съвпада с хронологията на отпуснатите 300 000 щатски долара. След провала на “Магнитски” случаят с имотите в Балчик се явява идеален за следващата медийна кампания на Василев, този път по закона РИКО. А ако делото все пак тръгне “по същество”, със сигурност американската прокуратура в щата Мисури, където е регистрирано “Сийк Фаундейшън” ЛЛС, би проявила интерес “изпрани” ли са били на територията на САЩ по описания по-горе начин 3,5 милиона евро от пирамидата КТБ. Не е ясно дали тази “дребна афера” за няколко милиона е била пропусната на фона на изчезналите милиарди във вече повдигнатото обвинение на Цветан Василев пред Специализирания наказателен съд.", "date": "2019.03.17", "title": "Адвокатът Томов, който в САЩ съди БНБ, две банки и още 20 българи, е получил $ 300 000 от Цветан Василев и КТБ"}
{"url": "https://www.24chasa.bg/novini/article/7351443", "text": "Група демонстранти, водени от лидерите на опозиционния Съюз за Сърбия, пристигнаха пред полицейското управление, в което са задържани петима участници за нахлуването снощи в държавната телевизия РТС, предаде Танюг. Пред управлението са разположени членове на жандармерията, а в сградата е и вътрешният министър Небойша Стефанович, информира БТА. Пред полицейския кордон говори лидерът на Двери Бошко Обрадович, който призова арестуваните младежи да бъдат освободени. Минавайки покрай сградата на РТС, участниците в протеста изрекоха обиди по адрес на телевизията и нейното ръководство и заявиха, че ще се върнат. Ситуацията пред президентството на Сърбия сега е спокойна. След като демонстрантите тръгнаха към полицейското управление, се разотиде и полицията. Движението по улицата пред президентството бе възстановено. Малко след 16 часа местно време /17 часа българско/ президентът Вучич излезе от президентството и си тръгна със служебен автомобил, съобщи още Танюг.", "date": "2019.03.17", "title": "Демонстрантите в Белград отидоха пред полицейското управление, Вучич напусна президентството"}
{"url": "https://www.24chasa.bg/novini/article/7351502", "text": "Данните от черните кутии на разбилия се преди седмица в Етиопия \"Боинг 737 МАКС 8\" показват \"явни прилики\" с катастрофата на индонезийски самолет от същия модел през октомври. Това обяви днес етиопската министърка на транспорта Дагмавит Могес, цитирана от световните агенции. Черната кутия, записваща параметрите на полета, е показала \"ясни прилики\" между катастрофите на двата самолета от един и същи модел, каза Могес на пресконференция. Тя отбеляза, че устройството е в добро състояние, информира БТА. Предварителният доклад за причините за авиокатастрофата ще бъде публикуван до 30 дни, допълни етиопската министърка на транспорта. Всички 157 души на борда загинаха, когато самолет \"Боинг 737 МАКС 8\" на Етиопските авиолинии, изпълняващ полет от Адис Абеба до Найроби, се разби малко след излитане на 10 март. Редица страни, сред които и Съединените щати, наложиха забрана самолети от този модел да летят. Американската компания производител Боинг трябва да докаже, че \"737 МАКС 8\" са безопасни на фона на подозренията, че дефектни сензори и софтуер са допринесли за двете катастрофи, станали в разстояние на по-малко от половин година, отбелязва Асошиейтед прес.", "date": "2019.03.17", "title": "Сходства в черните кутии на катастрофиралите боинги в Етиопия и Малайзия"}
{"url": "https://www.24chasa.bg/novini/article/7349414", "text": "Всеки ден ми е интересно, всеки ден е различно. Изключително привилегирована съм да правя в България това, което искам. Работя с учени на световно равнище. Така простичко разказва за работата си 33-годишната биотехноложка гл. ас. д-р Росица Тропчева. Младата жена се отказа от 24 пъти по-голяма заплата в лаборатория в Бостън след специализация в “Харвард”, за да остане в родината. Именно нея отбеляза Кирил Петков, който взе голямата награда на церемонията “Достойните българи”, организирана от “24 часа” и БНТ. Младият бизнесмен и визионер е инициатор на Харвардските курсове и основател на Центъра за приложни изследвания и иновации към Софийския университет, за който дарява 500 хил. лв. Тропчева ръководи биотехнологичната лаборатория в супермодерния Център за иновации в природните науки, който е към Биологическия факултет на Софийския университет. В него се обучават студенти от най-различни университети и БАН и то напълно безплатно. Всъщност “Идеята е това да е място, в което да се съберат хора от различни сектори на науката - биотехнологии, химия, физика, биология, фармация, молекулярна биология, микробиология. По този начин стигаме до идеи, които са интердисциплинарни и може да се решават различни научни проблеми по нетрадиционен иновативен начин. Това за мен е бъдещето. Никой не работи сам”, обяснява Росица Тропчева. Младата жена преподава в Биологическия факултет на студенти, които учат специалност биотехнологии. В центъра пък помага на студентите, които участват в курса по иновации в природните науки. “Когато имат идея и проект, на тези, които искат, им помагаме чисто практически в лабораторията с изследванията”, казва Тропчева. Отделно правят изследвания по различни проекти, като например да се произвеждат ферментирали месни продукти без добавка на нитрати в тях, на различни хранителни продукти, в които да се премахнат химическите консерванти и на тяхно място да се слагат полезните бактерии в ролята на биоконсерванти. Проверяват например дали млечнокиселите бактерии са способни да оцеляват в стомаха. Студенти от курса имат идея за - не само за стомашно-чревни. Имат проекти за биолубрикант и за ядлива розова вода. Капсулира се в топченца... Росица се гордее, че работи с учен като проф. Райна Фичорова от “Харвард”, която според нея е пример за голям с главно Г и достоен българин. Тя е учен на изключително световно ниво, най-добрата в нейната област и е удостоена с най-високата степен в “Харвард”, обяснява Тропчева. който е открил, че бактерията Helicobacter pylori причинява язва. “Работя с тях и го правим оттук, от България. Това е изключително зареждащо. Не може да се сравни с никаква заплата”, казва биотехноложката. Щастлива е, че работи с български бактерии, както с известната Lactobacillus bulgaricus. “Тя е открита от д-р Стамен Григоров. Той не искал бактерията да носи неговото име и я нарекъл булгарикус. Това е такъв жест от негова страна!”, казва младата жена. Интересът на Росица Тропчева към биотехнологиите е от 9-и клас в Природо-математическата гимназия в Габрово, когато нейната учителка по биология ѝ дала да се запознае с учебниците си от следването. Прочела за производството на ваксини с бактерии и как се пречиства вода с микроорганизми. Сторило ѝ се страхотно. Решила твърдо да учи биотехнологии в Софийския университет. Родителите ѝ я подкрепили безусловно. Росица е Стрелец, огнена зодия. “Това помага за връзката с екстремните спортове и въобще с лудницата в живота ми. или да не се захващаш”, обяснява Тропчева. Няма проблем с адаптацията, когато е на специализация в чужбина. Има много работа и там, често и в събота, и в неделя. Когато ѝ се отвори свободно време, обича да види всичко - от магазините през атракционите до музеите. Предварително проверява афишите с концерти. Пътуванията ѝ минават на един дъх. Всичко е на макс - и в работата, и в забавленията! Росица ходи на работа с кола, а намери ли свободно време, с приятели карат мотори в планините. Скача с бънджи. Лети с планер. Предстои ѝ скоро скок с парашут от самолет - подарък от колеги. Обича рок и редовно ходи на концерти. В края на месеца е на концерт с приятелите си от родното Габрово на една от най-любимите си групи Godsmack в “Арена Армеец”.", "date": "2019.03.17", "title": "Биотехноложката, отказала 24 пъти по-висока заплата в САЩ, кара мотор в планината"}
{"url": "https://www.24chasa.bg/novini/article/7351515", "text": "Денят на мъчениците – 18 март, беше отбелязан днес в Добрич в ункикалния исторически комплекс „Военно гробище”, където лежат костите на войни от 7 националности, включително и 300 турски войници. „Те са се сражавали през Първата световна война рамо до рамо с българите. За това избрахме този паметник за нашата молитва” – каза посланикът на Турция у нас д-р Хасан Улусой. „Това, което случи в Нова Зеландия е нещо страшно, дело на един терорист, един фанатик” – добави той. На молитвата присъства и Нурай Иньонтепе – генерален консул на Република Турция в Бургас, както и архиерейският наместник за Добричка област свещеноиконом Иван Дойчев. „Българи и турци са воювали рамо до рамо през Първата световна война. Сега двете страни сме членове на НАТО. Смятаме, че подкрепата на Турция за членството на страната ви беше значителна” – каза посланик Улусой. „У вас всички са български граждани, но етническите турци са наши сънародници, имаме кръвни връзки с тях” – добави той. „В страни като България и Турция, където има многокултурност и многорелигиозвост трябва да се подхожда много внимателно, за да не се стига до крайни разногласия” – каза още посланикът. „Ние сме в Добрич, за да почетем добрия пример как войни от различни националности почиват в мир” – заяви още дипломатът.", "date": "2019.03.17", "title": "Турският посланик: В Нова Зеландия е действал един терорист, един фанатик"}
{"url": "https://www.24chasa.bg/novini/article/7351543", "text": "Пътнически влак блъсна 61-годишен мъж на гарата в пловдивското село Поповица, съобщиха от МВР. Сигналът за инцидента е подаден около 18 часа. Тренът пътувал по линията Първомай-Пловдив. Не е ясно какво е правил мъжът на релсите, когато композицията е потеглила. Човекът е откаран в болница. Движението на влака е спряно до приключване на огледа и изясняване на причините за инцидента.", "date": "2019.03.17", "title": "Влак блъсна човек в Поповица, пострадалият е в болница"}
{"url": "https://www.24chasa.bg/novini/article/7351261", "text": "Британският премиер Тереза Мей предупреди в авторска статия от днес, че ако Брекзит бъде отложен толкова дълго, че се наложи Обединеното кралство да участва в европейските избори през май, това ще бъде \"ярък символ на колективния политически провал на (британския) парламент\", предаде Асошиейтед прес, цитирана от БТА. В авторската си статия, която беше публикувана днес във вестник \"Сънди телеграф\", Мей допълва, че ако британските депутати не подкрепят споразумението й за Брекзит преди срещата на Европейския съвет в четвъртък, Великобритания \"няма да напусне ЕС още месеци, ако изобщо някога го напусне\". Очаква се през новата седмица британският премиер да се опита за трети път да спечели одобрението на парламента за своето споразумение. В четвъртък депутатите гласуваха да поискат Брекзит да бъде отложен. Така вероятно ще бъде избегнато хаотично излизане на първоначално насрочената дата на Брекзит 29 март, но в крайна сметка правото да одобрява или отхвърля евентуално продължаване на срока има ЕС, отбелязва АП. Британското правителство не разполага все още с подкрепата на достатъчно депутати, за да спечели парламентарното гласуване на споразумението си за Брекзит, но \"значителен брой\" депутати са размислили и вероятно все пак ще подкрепят документа, заяви финансовият министър на Обединеното кралство Филип Хамънд, цитиран от Ройтерс. След станалото във вторник значителен брой от колегите са променили мнението си. Според тях алтернативите са толкова неприемливи, че споразумението на премиера им изглежда най-добрия начин за Брекзит, каза Хамънд. \"Все още не, работата продължава\", добави той в отговор на въпрос дали правителството разполага с достатъчно гласове в парламента, за да прокара споразумението. Британското правителство може да се е отказало да внеси за трети път за гласуване в парламента през следващите седмици споразумението за Брекзит, договорено с ЕС, заяви пред \"Скай нюз\" днес министърът на търговията на Обединеното кралство Лиъм Фокс, цитиран от ДПА. Дали ще има ново гласуване зависи от това дали ще има мнозинство в Камарата на общините, каза Фокс. \"Няма да има никакъв смисъл от гласуване, ако няма никакъв шанс да спечелим\", добави той. Засега няма насрочена дата за трето гласуване в парламента, макар че британските медии тиражираха информация, че това може да стане във вторник. Ако парламентът приеме споразумението на Мей до 20 март, премиерът ще поиска от ЕС срокът за Брекзит да бъде продължен до края на юни, за да бъде прокарано междувременно в парламента съответното законодателство. Ако споразумението не бъде одобрено, тя ще поиска срокът да бъде удължен и в такъв случай правителството ще внесе редица предложения за гласуване в парламента следващия месец. На 21 и 22 март лидерите от ЕС ще имат среща в Брюксел, на която се очаква да решат дали да приемат срокът за Брекзит да бъде продължен и след 29 март.", "date": "2019.03.17", "title": "Мей: Подкрепете споразумението ми или се гответе за дълго отлагане на Брекзит"}
{"url": "https://www.24chasa.bg/novini/article/7351266", "text": "Демонстрантите в Белград направиха жива верига около сградата на президентството, за да попречат на президента Александър Вучич да излезе от нея, съобщава вестник \"Данас\". По думите на лидера на движението Двери Бошко Обрадович те правят \"обръч около Вучич\". Протестът против управляващите пред сградата продължава. Около нея стоят представители на специалните части. По данни на \"Данас\" има спорадични сблъсъци между екипираната за разпръсване на демонстрации полиция с граждани. Репортер на вестника съобщава и за използване на лютив спрей срещу демонстранти в близост до сградата, информира БТА. Една по организаторките на протеста \"Един от пет милиона\" Йелена Анасонович призова гражданите да не допуснат Вучич да излезе от сградата. Тя съобщи, че полицията е задържала един младеж, ученик, в дома му и че не е известна причината за това. Председателят на партия Левица Борко Стефанович призова гражданите да стоят пред президентството като \"жива верига на свободата\" и да не пуснат Вучич да излезе. Лидерите на опозиционния Съюз за Сърбия призоваха събралото се множество към мирна и ненасилствена форма на борба. Демонстрантите успяха да пробият полицейската блокада и да докарат блокирания от полицията камион с озвучаване пред сградата на президентството. Борко Стефанович съобщи, че в този сблъсък полицията прибягнала към насилие над депутата Бошко Обрадович, лидер на Двери. Полицейският синдикат на Сърбия призова полицаите да откажат да се разправят физически с демонстрантите, съобщава още \"Данас\". След кратка блокада, на журналистите, отразили пресконференцията на президента Вучич, бе дадена възможност да напуснат сградата. Лидерът на Народна партия Вук Йеремич заяви, че демонстрантите няма да се разотидат докато президентът Вучич не се обърне към тях. \"Очакваме президентът да дойде да разговаря с гражданите\", каза той. Пао-рано на пресконференцията Вучич заяви, че е готов да разговаря с всички, но не и с Джилас и Йеремич.", "date": "2019.03.17", "title": "\"Жива верига\" около президентството в Белград, Вучич е обграден (Снимки)"}
{"url": "https://www.24chasa.bg/novini/article/7351282", "text": "Инцидент с платформа затрудни движението по АМ \"Тракия\" в района на 118 км, край Пловдив, съобщиха от пресцентъра на ОД на МВР. Към 15.30 часа бус с платформа, натоварена с автомобил, се блъснал в средната мантинела. От удара превозваната кола паднала в насрещното платно. Няма пострадали.                                                                                                                                                                                                                                                                                                                       ", "date": "2019.03.17", "title": "Бус с платформа се заби в мантинела на АМ \"Тракия\" край Пловдив"}
{"url": "https://www.24chasa.bg/novini/article/7351280", "text": "Френският президент Еманюел Макрон прекрати ски ваканцията си в Пиринеите и се завърна в Париж, съобщава в. „Дейли мейл“. Държавният глава пристигна в Елисейския дворец, където свика заседание на кризисния щаб, след погрома в самото сърце на френската столица, който оставиха след себе си протестиращите „жълти жилетки“. Макрон се срещна с вътрешния министър Кристоф Кастанер и други министри от кабинета си,  В „Туитър“ премиерът Едуар Филип написа: „Също като голяма част от френския народ, аз съм много гневен днес“. Министър-председателят посети емблематичния булевард „Шанз Елизе“ и Триумфалната арка, които станаха обект на вандалски прояви. „Тези действия не са дело на протестиращи, а на подпалвачи, престъпници и мародери. Нищо не оправдава подобно насилие“, написа в социалната мрежа Филип.", "date": "2019.03.17", "title": "Макрон прекъсна ваканцията си заради напрежението в Париж"}
{"url": "https://www.24chasa.bg/novini/article/7351193", "text": "Пленумът на БСП отказа да гласува предложението на Сергей Станишев и Елена Йончева да се гласуват заедно днес първото и второто място в евролистата. Ще гласуваме по устав, отхвърли предложението соцлидерката Корнелия Нинова и взриви пленума. Тя обяви, че не е задължително Станишев да е евродепутат. Той обаче е номиниран за листата и за водач от над 87% от структурите. Предложението на Станишев, което Йончева подкрепи, беше вариант за успокояване на страстите и преодоляването на разделението в партията. В този час започва тайното гласуване за това Станишев или Йончева да е водач.", "date": "2019.03.17", "title": "Нинова взриви пленума, отхвърли предложението на Сергей и Елена за листата"}
{"url": "https://www.24chasa.bg/novini/article/7351198", "text": "Около 35 туристи - чужденци и индонезийци - са били блокирани днес на остров Ломбок от свлачище, причинено от земетресение. Агенция Антара, позовавайки се на местните власти, съобщи, че има двама загинали.  Ройтерс посочва, че туристите са били на посещение на водопад в северната част на острова. Засега само трима от групата са спасени, а един от пострадалите е настанен в болница, предаде ТАСС, цитирана от БТА. Повечето туристи са пристигнали от Малайзия, посочват местните власти. Днес бе регистрирано земетресение с магнитуд 5,5 североизточно от град Матарам.", "date": "2019.03.17", "title": "Двама души загинаха след земетресение в Индонезия"}
{"url": "https://www.24chasa.bg/novini/article/7351205", "text": "Земетресение с магинудт 4,5 по Рихтер е разтърсило днес гръцкия йонийски остров Закинтос, но няма съобщения за причинени щети, предаде Асошиейтед прес, цитирана от БТА. Земетресението е регистрирано в 13.49 часа местно време. Епицентърът на труса е бил на 16 километра източно от Закинтос, на дълбочина от 23,2 километра.", "date": "2019.03.17", "title": "Земетресение разтърси гръцкия остров Закинтос"}
{"url": "https://www.24chasa.bg/novini/article/7351246", "text": "Елена Йончева е водачът на листата на БСП за евроизборите. Това реши червеният пленум след тайно гласуване. Резултатите не са все още официално обявени, но проучване показа, че тя е взела 95 гласа, а 75 от членовете на пленума са подкрепили президента на ПЕС Сергей Станишев.", "date": "2019.03.17", "title": "Елена Йончева е водачът на листата на БСП"}
{"url": "https://www.24chasa.bg/novini/article/7351247", "text": "Имам чиста съвест и чисто лице за разлика от представителите на Съюза за Сърбия и затова не се страхувам от демонстрантите, които се опитаха да влязат в президентството, заяви президентът на Сърбия Александър Вучич, цитиран от Танюг и БТА. \"Не съм откраднал и ограбил нищо и когато някой има чиста съвест и лице, може да ги чака колкото и да са те и ни най-малко да не се страхува от тях\", каза Вучич. Той добави, че демонстрантите \"събориха загражденията и само чакат през коя врата да нахлуят, вероятно си мислят, че имат право да убият някого\". По думите му 1000 от тях си мислят, че могат да определят съдбата на страната, а не могат да получат повече гласове /на избиратели/ от този брой. \"Не трябва да се страхувате. Компетентните органи ще съумеят да защитят конституционния ред и да защитят държавата от насилие\", каза той.", "date": "2019.03.17", "title": "Вучич: Имам чиста съвест, не се страхувам от демонстрантите"}
{"url": "https://www.24chasa.bg/novini/article/7351257", "text": "В политиката трябва да има противопоставяне, но не бива да се минава границата, където противопоставянето се превръща в истерия, заяви вицепремиерът Томислав Дончев в отговор на журналистически въпрос в Пампорово. Според него противопоставянето в политиката е необходимо, защото общото съгласие е много подозрително. Коментирайки политически изявления от последните дни, вицепремиерът допълни, че предизборната кампания е започнала от месеци и това се усеща по \"обостряне на политическите страсти, бурни политически емоции, висок глас на говорене - пряко или преносно\". Вицепремиерът е в Пампорово за откриването на 21-ия Интерски Конгрес, който е под негов патронаж. Спортът е икономика, бизнес, дори международна политика, заяви при откриването Томислав Дончев. С домакинството на Интерски Конгреса според Томислав Дончев се отправя послание колко добро място е България, включително и за зимни спортове. Спортният министър Красен Кралев определи откриването на Конгреса като прекрасен празник. Събитие от такъв мащаб нарежда България сред страните, които са най-силни в зимните спортове като Австрия, Швейцария, Италия, Франция, САЩ, заяви министър Кралев. Той допълни, че над 1100 ски инструктори от цял свят си дават среща в Пампорово и България, за да споделят най-новите постижения и технологии в ски индустрията. Домакинството на Интерски Конгреса е важно събитие за популяризирането на България и превръщането й в целогодишна предпочитана дестинация, заяви министърът на туризма Николина Ангелкова. По нейна оценка зимният туристически сезон протича добре, въпреки данните за известни колебания. Обобщената информация за декември и януари показва спад от 3.7 процента по отношение на чуждестранните туристи, но 5.8 на сто ръст на нощувките. Общо 865 хил. чуждестранни туристи са посетили страната ни през тези два месеца. Данните според министър Ангелкова показват, че все повече от туристите, които посещават страната ни я избират за по-дълъг престой. Очакваме тази тенденция да се запази и да имаме повече реализирани нощувки, допълни министърът на туризма.", "date": "2019.03.17", "title": "Дончев: В политиката трябва да има противопоставяне, но не бива да се минава границата"}
{"url": "https://www.24chasa.bg/novini/article/7351310", "text": "\"Начело с Елена Йончева тръгваме към победа на предстоящите евроизбори\". Това заяви пред медиите зам.-председателят на БСП Кирил Добрев след проведеното днес заседание на Националния съвет на партията. \"Изключително интересен, напрегнат и плодотворен пленум на НС на БСП. Проведохмме 4-часова дисуксия, БСП е единствената партия, в която се провеждат такива дискусии. Останалите партии си назначават водачите - при нас това стана след оживена дискусия и демократично тайно гласуване\", обясни той, съобщиха от пресцентъра на партията. Кирил Добрев подчерта, че 172-ма човека са участвали в гласуването за водач на листата на БСП - 95 подкрепили Елена Йончева, 75 - кандидатурата на Сергей Станишев, а 2-ма души не са излъчили фаворит. Добрев подчерта, че днес е гласувано единствено и само за водач на листата. На следващо заседание на НС ще бъде поредена цялата листа.", "date": "2019.03.17", "title": "Кирил Добрев: Начело с Елена Йончева тръгваме  към победа на евроизборите"}
{"url": "https://www.24chasa.bg/novini/article/7351319", "text": "Не е справедливо стрелеца от Крайстчърч, Нова Зеландия, да се описва като привърженик на Доналд Тръмп, само защото го е споменал в манифеста си, разпространен преди атаките. Това заяви днес пред \"Фокс нюз\" Мик Мълвани, и.д. началник на канцеларията на Белия дом, цитиран от Асошиейтед прес и БТА. По думите му стрелецът е \"неуравновесен индивид\" и \"зла личност\". Опитите той да бъде свързван с който и да е американски политик не вземат под внимание сериозните проблеми, които се разкриват от подобни действия, допълни Мълвани. По темата Северна Корея Мълвани каза, че ако тя поднови ракетните или ядрените опити, това ще бъде \"истински разочароващ обрат в събитията\".", "date": "2019.03.17", "title": "Служител на Белия дом: Несправедливо свързват Тръмп с терориста от Крайстчърч"}
{"url": "https://www.24chasa.bg/novini/article/7351352", "text": "Полицаи не прецениха вятъра и вместо да напръскат с лютив спрей протестиращи, обгазиха себе си. Видеото от инцидента в събота следобед в центъра на София стана хит във фейсбук. Униформените пазели протест, рекламиран в социалните мрежи като “Мегапротест - народът срещу управляващата мафия и всички партии”. Демонстрантите опитали да пробият полицейския кордон, а от МВР им отвърнали с лютивия спрей. Заради вятъра пострадали и самите униформени. Клипчето как са се скупчили около шише с вода, обърнали гръб на охраняемото събитие, и се плискат, предизвика немалко комични коментари в социалните мрежи. “Няма пострадали полицаи или арестувани демонстранти, трима са били прегледани и освободени за домашно лечение”, казаха от МВР. На самия протест присъстваха скромните стотина души, облечени в жълти жилетки, които обаче успяха за кратко да блокират движението пред Народното събрание. Основните искания бяха провеждане на национален референдум за промяна на системата на управление към пряка демокрация, оставка на правителството и нови избори. Протестното шествие мина през Народното събрание, Министерския съвет, президентството и бул. “Витоша”.", "date": "2019.03.17", "title": "Полицаи обгазиха  себе си с лютив спрей вместо протестиращи"}
{"url": "https://www.24chasa.bg/novini/article/7351334", "text": "Трафикът на влаковете \"Евростар\" (Eurostar), тръгващи от Северната гара на Париж, днес отново бе силно нарушен заради \"стачка на престараване\" (много бавна и щателна работа) на френските митничари, които настояват за допълнителни ресурси с наближаването на Брекзит, предаде Франс прес, цитирана от БТА. Заради стачката всички влакове от Париж за Лондон имат големи закъснения, посочи на сайта си \"Евростар\". Компанията уточни, че заради протеста четири влака изобщо не са потеглили от френската столица. Митническите служители, който протестират заради влошените условия на труд, започнаха в началото на този месец \"стачка на престараване\" с искане за увеличение на заплащането и на щата с наближаването на Брекзит.", "date": "2019.03.17", "title": "Трафикът на влаковете \"Евростар\" е силно нарушен заради стачка на митничарите"}
{"url": "https://www.24chasa.bg/novini/article/7351393", "text": "Елена Йончева призна, че не е очаквала да се изправи в битка срещу бившия си приятел и настоящ президент на ПЕС Сергей Станишев за водач на евролистата на БСП. Признанието си тя направи направи в студиото на Би Ти Ви в предаването  , след като социалистите гласуваха за нея. След проведения таен вот  „Не ми беше леко. Не мисля, че е голямо противопоставяне. Хората, които подкрепиха мен, Станишев и Деница Златева, над 200 номинации получи всеки един от нас. Аз получих 266, а Станишев 230. Аз искам да благодаря на всички, които застанаха зад мен, това е огромна отговорност. Това не е просто битка за Европейския парламент, това не е битка за тези 17 депутати. Това е битка за България, за всички тези хора, които са проевропейски настроени”, коментира Йончева. На коментара на лидера на ПЕС „Не е важно Станишев или Йончева, а дали ще успеем да излезем след този избор обединени”, избраната за водач на евролистата на социалистите бивша журналистка заяви, че БСП са единни, защото е нормално в една партия да има дебат.", "date": "2019.03.17", "title": "Елена Йончева: Не очаквах да се изправя срещу Станишев, не ми беше леко"}
{"url": "https://www.24chasa.bg/novini/article/7351364", "text": "Пожар избухна днес в историческата църква \"Сен Сюлпис\" в центъра на Париж. Огънят вече е под контрол и няма пострадали, предадоха Ройтерс и ТАСС, цитирани от БТА. В католическата църква са заснети сцени от филма \"Шифърът на Леонардо\" по едноименния бестселър на Дан Браун. Огънят пламнал в ранния следобед, когато в храма е имало четирима човека. Пламъците са тръгнали по масивните врати на църквата и са обхванали разположените над тях стъклописи и близко стълбище. Пожарът бързо е бил поставен под контрол. Все още не е направена оценка на щетите. Причината за пожара засега не е установена. Църквата \"Сен Сюлпис\" е построена през 17-и век върху основи, датиращи от Средните векове. Тя е смятана за втората по големина катедрала в Париж след Нотр Дам (Парижката Света Богородица). Църквата \"Сен Сюлпис\" е декорирана с картини на Йожен Дьолакроа.", "date": "2019.03.17", "title": "Пожар избухна в историческа църква в Париж"}
{"url": "https://www.24chasa.bg/novini/article/7351183", "text": "Събития от мащаба на Интерски конгреса в Пампорово са изключителна възможност да популяризираме България като зимна дестинация, но и като маршрут за целогодишен туризъм, включително и за провеждане на големи делови прояви. Това заяви министърът на туризма Николина Ангелкова пред медиите преди старта на свeтовния форум, цитирана от пресцентъра на министерството на туризма. Тя поздрави домакините за успешната му подготовка и за въведените иновации в базата на националния курорт, които да отговарят на международните изисквания. Така се създават още по-добри условия за привличане на туристи от по-висок клас и ние като институция ще подкрепяме тези усилия и занапред, подчерта министърът. Тя припомни, че заради силната конкуренция между държавите в региона е отчетен известен спад в броя на чуждите туристи, посетили България през декември и януари, но в същото време за този период близо 426 хил. туристи са отседнали в хотели с 4 и 5 звезди в страната, което е 9,4 на сто ръст спрямо двата месеца година по-рано. Това доказва ефекта на политиката ни да предлагаме продукти и услуги на високо ниво, което носи още добавена стойност. Само в Пампорово през декември 2018 г. приходите от нощувки в местата за настаняване с 10 и повече легла са с ръст 17,9 на сто спрямо декември 2017-а, подчерта министър Ангелкова. Надявам се тази тенденция да се запази и през лятото – да се реализират повече нощувки в страната, което носи и повече ползи за икономиката. Министерството на туризма е партньор на конгреса и ще направим всичко възможно да рекламираме страната като маршрут не само за зимен и летен туризъм, но и за четири сезона, през които да представяме културно-историческото си наследство, балнео- и СПА услугите, винопризводството, кулинарията. Поставяме акцент върху високата информираност за ски трасетата и за безопасността на туристите според изискванията на специализираната наредба за сложността на пистите и дейността на ски патрулите. Готови сме да насърчим прилагането на всички най-нови тенденции за гарантиране безпроблемното пребиваване на нашите гости, за да се върнат отново у нас като туристи, каза още тя. Министърът изтъкна ролята на рекламата за България и курортите й, която държавата и бизнесът ще направят по време на конгреса, но обърна внимание и върху социалните проекти в програмата му. Министерството на туризма е сред водещите партньори на събитието и ще участва в обсъждането на всички детайли за насърчаване устойчивото развите на туризма, застъпени в стратегията за отрасъла до 2030 г. Важно е да представим достойно спечеленото домакинство в силна конкуренция със Сочи и Леви. Следващите кандидати да приемат конгреса са курорти от ранга на Кицбюел и отново Леви, което доказва колко важен е успехът на Пампорово и България, заключи министър Ангелкова.", "date": "2019.03.17", "title": "Ангелкова за Интерски конгреса в Пампорово: Популяризира качествата на дестинация България"}
{"url": "https://www.24chasa.bg/novini/article/7351123", "text": "Българската петролна и газова асоциация би искала отново да заяви, че нейните членове винаги са подкрепяли усилията на правителството за борба със сивия сектор в търговията с течни горива и за повишаване на прозрачността на пазара, се казва в декларация на асициацията. В нея се твърди още: Разбираме, че въпросите, свързани с цените на течните горива, са обект на голяма обществена чувствителност и сме ангажирани с всички мерки, целящи да подобрят информираността на потребителите. В същото време нееднократно сме изразявали притесненията си относно влизането в сила на изискването за нови реквизити на касовите бележки от 1 април т. г., както е предвидено в измененията на Наредба № Н-18 за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин. Неведнъж сме излагали аргументите си против новите изисквания, а именно: 1. Изразяваме принципно несъгласие с разпоредба от наредбата, която изисква като задължителен реквизит в касовата бележка да бъде посочена „покупна цена на горивото без акциз и Данък добавена стойност”. Публичното оповестяване на чувствителна за конкуренцията информация, каквато е доставната цена на горивата, би могло да доведе до предотвратяване, ограничаване или нарушаване на конкуренцията. Посочването на доставната (покупната цена) в касовите бележки би довело до разкриване на чувствителна ценова информация, така че всеки един от участниците на пазара на всички нива ще има информация за цените, по които всички негови конкуренти купуват горива и би могъл да използва тази информация за антиконкурентни цели, които не са в интерес на крайния потребител. В този дух е и решението на Комисията за защита на конкуренцията, публикувано на 11.03.2019 г. КЗК намира, че „това задължение (въвеждането на специфични изискване при извършване на продажби на течни горива, а именно фискалната касова бележка да съдържа информация относно стойност на придобиване) би могло да засегне конкурентната среда на пазарите на търговия на едро и дребно с горива, които не се подчиняват на държавна регулация по отношение на цените, а последните се определят свободно от пазарните оператори и се влияят от икономически процеси. От извършения икономически анализ е видно, че цената е най-същественият конкурентен параметър, посредством който дружествата могат да се конкурират. На следващо място, пазарът на продажба на дребно се характеризира с висока степен на прозрачност. Всяка от бензиностанциите обявява текущите си цени на табла в своите обекти, което предоставя на конкурентите й актуална и пълна информация за този конкурентен показател. Задължаването на търговците на дребно да оповестяват цените, на които закупуват горивото, с което търгуват, би пренесло тази прозрачност и на нивото на търговия на едро. Това може да има ограничаващо въздействие и върху двете вертикално свързани нива на дистрибуция, тъй като намалява стопанската независимост на пазарните участници при вземане на решения и премахва стимулите им да се конкурират.” БПГА разполага и с юридическо становище от една от най-престижните кантори в Брюксел - Covington and Burling LLP, специализирана във въпроси, свързани с конкурентното право на Европейския съюз и държавите членки. То потвърждава напълно заключенията на българската Комисия за защита на конкуренцията, че настоящите промени в Наредба № H-18, създават условия за развитие на антиконкурентни практики. 2. Въвеждането на изискване за допълнителна ценова информация само и единствено по отношение на горивата е прецедент за българската нормативна практика, нарушава принципа на равнопоставеност на субектите, участващи в търговския оборот и представлява своеобразна диксриминация на конкретен икономически сектор. Според нас на търговците на горива не би следвало да се вменяват задължения, каквито нямат търговци на други стоки, към които също има голям обществен интерес. 3. Посочването на покупната и продажната цена би могло да доведе до погрешни заключения и спекулативни твърдения, че разликата между двете стойности представлява печалба за търговеца на горива на дребно, без да се вземат предвид многобройните необходимо присъщи разходи на търговците. 4. Откриваме противоречие между разпоредбите на Наредба № Н-18 и изисквания на Закона за защита на потребителите. Той предвижда задължение на търговците да представят на потребителите „по ясен и разбираем начин“ информация относно „крайната цена на стоките или услугите с включени всички данъци и такси“, т.е. законодателството за защита на потребителите задължава търговеца да посочва крайната продажна цена с ДДС и акциз, така че да не няма възможност за добавяне към вече обявената цена на „скрити“ елементи, като например административни такси. 5. При проучване на нормативната уредба в други страни установихме, че подобни изисквания не съществуват в законодателството на останалите държави-членки на Европейския съюз. Всичко това ни кара да се опасяваме, че няма да можем да функционираме нормално и създава риск пред бъдещи инвестиции на членовете на БПГА. Изправени сме пред избора да не спазим една или друга разпоредба, което ни поставя в абсурдна ситуация. Поради това настояваме за отмяна на визираните текстове от Наредба № Н-18.", "date": "2019.03.17", "title": "Българската петролна и газова асоциация с декларация за новите касови бележки"}
{"url": "https://www.24chasa.bg/novini/article/7351128", "text": "Млада жена и мъж са намерени мъртви в гараж в Пловдив, съобщи полицията. Двойната смърт шокира съседите им в кв. \"Христо Смирненски\". Според служители на МВР жената на 34 г. и мъжът на 40 г. са се задушили. Това сочел първоначалният оглед. Колата им била с газова уредба. Следи от насилие не са открити. \"В момента се извършват процесуално-следствени действия от служители на Второ РУ. Повече подробности на този етап не можем да кажем\", заявиха от пресцентъра на пловдивската полиция. Според сайта \"Трафикнюз\" в основата на трагедията се крие извънбрачна връзка. Двамата се били приютили в колата, станало им студено и  я запалили да се сгреят. Така, отдадени на ласките, те се задушили.", "date": "2019.03.17", "title": "Жена на 34 г. и мъж на 40 г. открити мъртви в гараж в Пловдив"}
{"url": "https://www.24chasa.bg/novini/article/7351133", "text": "Намериха нелегални мигранти в товарен вагон в Пловдив. Те са открити тази сутрин около 10.00 часа на разпределителната гара в квартал „Тракия”, съобщи  . Задържани са 27 души, които се представят за сирийци - 8 мъже, 11 жени и 8 деца. Бежанците ще бъдат настанени в миграционен лагер, съобщават от полицията. Композицията е пътувала по направлението Свиленград-София.", "date": "2019.03.17", "title": "Откриха нелегални мигранти в товарен вагон в Пловдив, задържаха 27"}
{"url": "https://www.24chasa.bg/novini/article/7350999", "text": "Двама души са загинали, а седмина са ранени при 9 пътни инцидента в страната през изминалото денонощие, съобщиха от МВР, цитирани от БТА. В София са регистрирани 13 леки катастрофи, няма пострадали.                                                                                                                                                                                                                                                                                                                       ", "date": "2019.03.17", "title": "Двама са загинали при катастрофи през денонощието"}
{"url": "https://www.24chasa.bg/novini/article/7351005", "text": "Преди началото на активния туристически сезон хотелиерите и ресторантьорите отново са изправени пред стар проблем - наемането на квалифициран персонал, съобщава  . \"Всяка година става все по-трудно. Липса на кадри изобщо, не на квалифицирани кадри, а изобщо на кадри. Всички млади хора бягат. Най-добре проблемът с образованието и квалификацията се решава, когато държавата се намеси, когато има държавна политика\", твърди хотелиерът Атанас Карагеоргиев. Сериозен недостиг има на сервитьори, бармани и готвачи. Основно изискване към персонала е средно или висше образование, както и владеене на чужд език, предимно английски, руски или немски. \"Работодателите проявяват гъвкавост по отношение набирането на хора. По-скоро са склонни и търсят хора, които имат готовност за работа, имат готовност за учене и проявяват лоялност. Свидетели сме, че и в последните години заплащането има минимален ръст нагоре. Постепенно работодателите свикнаха с идеята, че трябва да дадат малко повече пари, за да си запазят кадрите.\", казва Божидар Михайлов,  директор на Регионална служба по заетостта - Варна. За предстоящия сезон хотелиерите по Черноморието отново ще привличат сезонни работници от Украйна, Беларус и Молдова.", "date": "2019.03.17", "title": "Започна търсенето на сезонни работници по Черноморието, пак ще има недостиг"}
{"url": "https://www.24chasa.bg/novini/article/7351019", "text": "С играчка рицар на кон за сина на Елена Йончева влезе на заседанието на червения пленум Сергей Станишев. На него БСП трябва да реши кой от двамата да е водач на евролистата на партията. \"Имах гости преди известно време - Елена и сина й. И той много хареса един конник, който си прибра и стана една от любимите му играчки. И съм му обещал втори\", разказа Станишев. Според президента на ПЕС е важно днес Националният съвет на партията днес да покаже, че може да излезе обединен за водене на кампанията, за да спечели изборите Убеден съм, че при добра воля, мъдрост и мисъл за партията, за нашите членове, които са изразили своята воля, да се намери решение, които ясно да покаже, че ние отиваме да печелим тези избори, а не да решаваме вътрешнопартийни проблеми, коментира Станишев. За мен водачеството на листата не може да бъде самоцел, обясни той. Важно било да има силни листа, която да работи като екип и да постигне победа на изборите. Повечето от изказалите се пред медиите членове на Националния съвет подкрепиха неговата кандидатура за водач.", "date": "2019.03.17", "title": "Станишев влезе на пленума с рицар за сина на Елена"}
{"url": "https://www.24chasa.bg/novini/article/7351015", "text": "Пет години след незаконното анексиране на Автономна република Крим и град Севастопол от Руската федерация Европейският съюз потвърждава категоричната си ангажираност с въпроса за суверенитета и териториалната цялост на Украйна, се казва в декларация на върховния представител на ЕС за външната политика и сигурността Федерика Могерини. ЕС изтъква отново, че не признава и осъжда това нарушение на международното право и остава ангажиран с прилагането на политиката си на непризнаване, в това число посредством ограничителни мерки. ЕС призовава отново държавите членки на ООН да обмислят подобни мерки за непризнаване в съответствие с резолюция 68/262 на Общото събрание на ООН, се казва в документа, разпространен от Съвета на ЕС. Нарушаването на международното право от страна на Русия доведе до опасно покачване на напрежението в Керченския проток и Азовско море. Необоснованото използване на сила от Русия срещу Украйна на 25 ноември 2018 г. напомня за негативните последици от незаконното анексиране на Кримския полуостров за регионалната стабилност. ЕС отново призовава Русия да освободи безусловно и без повече забавяне незаконно задържаните украински членове на екипажа, плавателните съдове и оборудването, се посочва в декларацията. Европейският съюз осъжда изграждането на Керченския мост без съгласието на Украйна, което представлява още едно нарушение на суверенитета и териториалната цялост на Украйна. ЕС очаква Русия да гарантира безпрепятствено и свободно преминаване на всички кораби през Керченския проток до и от Азовско море в съответствие с международното право. В декларацията се посочва също, че ЕС не признава провеждането на избори от страна на Руската федерация на Кримския полуостров и се отбелязва, че нарастващата милитаризация на полуострова продължава да оказва отрицателно влияние върху сигурността в региона на Черно море. В документа се казва също, че след незаконното анексиране на Крим положението с правата на човека там значително се е влошило и сериозно са били нарушени правата на кримските татари. ЕС подчертава, че на кримските татари, украинците и всички етнически и религиозни общности на полуострова трябва да се гарантира възможността да поддържат и развиват своята култура, традиции от културното наследство, образование и идентичност. ЕС отново призовава за незабавното освобождаване на Олег Сенцов, Едем Бекиров, Олександър Колченко, Микола Семена, Володимир Балух, Емир-Усеин Куку и на всички лица, задържани на Кримския полуостров и осъдени в нарушение на международното право.", "date": "2019.03.17", "title": "Могерини: И след 5 години ЕС не признава анексирането на Крим от Русия"}
{"url": "https://www.24chasa.bg/novini/article/7351036", "text": "Един човек е бил убит, а двама са ранени от стрелял по тях палестинец, предаде Ройтерс, позовавайки се на израелското радио, съобщи БТА. Нападението е било извършено близо до еврейското селище Ариел на Западния бряг. По-рано израелската армия съобщи, че при два случая на стрелба на същото място са ранени трима израелци, единият - тежко. Според телевизионния канал 13 палестинец отнел оръжие от израелец на кръстовище близо до селището и го прострелял. След това прострелял още един израелец, откраднал колата му и избягал. Открил огън и по автобусна спирка на друго кръстовище, където ранил един израелец. Нападателят се издирва. В края на 2015 година и началото на 2016 на Западния бряг бяха извършени поредица от нападения от палестинци. Смята се, че това са индивидуални действия от страна на лица, които не са свързани с въоръжени групировки. Оттогава подобни нападения станаха по-редки.", "date": "2019.03.17", "title": "Израелец е убит, а двама са ранени при атака на Западния бряг на Йордан"}
{"url": "https://www.24chasa.bg/novini/article/7351042", "text": "Най-естественият избор за водач на евролистата е Сергей Станишев. Всичко останало е обидно за БСП. Това заяви бившият военен министър Ангел Найденов преди заседанието на пленума на БСП, който трябва да избере водача на листата. Предстои ни тежък пленум, на който трябва да вземем много сериозен и съдбоносен избор, коментира Найденов. Ще има много емоции и се надявам в крайна сметка разумът да надделее, допълни той. \"Големият въпрос е не само с какво влизаме, а с какво излизаме от пленума. Кое е силното и мъдрото решение на БСП. Най-естественият избор е Сергей, всичко останало е обидно за БСП\", допълни Найденов. Който и да е водач след този пленум, важното е да излезем обединени, а не разделени, призова пък лидерът на столичните социалисти Калоян Паргов. Той напомни, че една или друга листа винаги са предизвиквали спорове и разделения в БСП. Това е най-голямото ми опасение и трябва за това да работим - да потушим страстите, които могат да се разгорят, предупреди Паргов. Водачът трябва да е представител на БСП, определено, коментира лидерът на столичните социалисти. Но допълни, че може да е представител на БСП и в парламента. Той напомни, че на парламентарните избори през 2017 г. БСП направила пробив, а дотогава не е имала толкова много водачи от гражданската квота, които дали своя принос в резултата. Понякога симпатизант или непартиен член е по-голям партиец от партиеца, допълни Паргов.", "date": "2019.03.17", "title": "Ангел Найденов: Най-естественият водач на евролистата е Станишев, останалото е обидно за БСП"}
{"url": "https://www.24chasa.bg/novini/article/7351048", "text": "Най-малко 27 човека бяха убити в няколко нападения на талибани и експлозии в афганистанските провинции Кандахар, Хелманд и Фаряб, съобщиха днес местните власти, предаде ДПА, цитирана от БТА. При нападение срещу обект на афганистанските сили за сигурност в северен район на Фаряб бяха убити 22 човека, казаха двама членове на провинциалния парламент. Други 14 човека са ранени, някои тежко, в сблъсъци, започнали снощи в 22 ч. и продължили четири часа, като нападателите взели в плен четирима войници, казаха източниците. По думите им три полицейски контролни пункта и една малка казарма са били унищожени. В съседната провинция Кандахар четирима полицаи загинаха при взрив на крайпътна бомба, каза говорител на губернатора. А в Лашкаргах, главния град на Хелманд, служител на разузнаването загина, а трима негови колеги бяха ранени при експлозия на магнитна бомба, прикрепена към автомобила им, съобщи ДПА. Член на местния парламент в западната провинция Багдис съобщи днес, че стотина правителствени войници са напуснали позициите си и са направили опит да избягат в съседен Туркменистан по време на продължаващите от една седмица боеве с талибаните, предаде Асошиейтед прес. Войниците не били допуснати да прекосят границата. Не е ясно каква е съдбата им. Талибаните пуснаха в социални мрежи снимки на пленени от тях войници. Говорител на губернатора на Багдис съобщи, че 16 войници са загинали в боевете в провинцията, които продължават. Той не уточни броя на войниците, направили опит да избягат от бойното поле. Талибаните контролират на практика половината от територията на Афганистан и всеки ден извършват нападения срещу силите за сигурност.", "date": "2019.03.17", "title": "Десетки бяха убити при нападения\nна талибани в Афганистан през последните дни"}
{"url": "https://www.24chasa.bg/novini/article/7351051", "text": "Освен европейското финансиране, бизнесът ни печели от стабилността и доверието в икономиката ни като член на ЕС, от достъпа до 500 милионния европейски пазар и от хармонизираното законодателство в 28 държави-членки. Това каза в Асеновград евродепутатът от ГЕРБ/ЕНП Ева Майдел на среща с над 120 членове и симпатизанти на ГЕРБ, цитирана от пресцентъра на ГЕРБ. Срещата бе организирана от ГЕРБ – Пловдив област под наслов „Европа днес: Реалните резултати за гражданите от ЕП“. Домакини на форума бяха народният представител от ГЕРБ д-р Христо Грудев и областният координатор на ГЕРБ-Пловдив област Георги Мараджиев. Те благодариха на Майдел за готовността и желанието да разясни на хората защо е важно България да бъде член на Европейския съюз. На срещата присъстваха също народният представител от ГЕРБ-Пловдив област Запрян Янков, областните координатори на ЖГЕРБ – Евелина Апостолова и МГЕРБ - Владимир Пильов, кметове и общински съветници. „Важно е да сме членове на ЕС, за да догоним бързо по-развитите икономики. Всички ние свикнахме Европа да ни помага най-вече със средства, но това не е даденост и е много важно какви евродепутати пращаме в Европарламента и какви каузи защитават те“, каза още Ева Майдел. Тя допълни, че ЕС трябва да е съюз на хората, да променя живота им и да го прави по-добър. Затова тя и колегите й от ГЕРБ/ЕНП през този мандат са работили по теми, които променят ежедневието на българите за по-добро и даде например с това, което тя успя да извоюва за българските граждани - по-ниски такси за преводи в евро, повече финансиране за бизнеса по плана “Юнкер”, повече сигурност в интернет и улеснена онлайн търговия. Ева Майдел сподели и за откриването на първото информационно бюро, което да подпомага предприемачите при кандидатстването им по европейски проекти, чиято заслуга е на Предприемачи ГЕРБ. По думите й не по-малко важно е и постигнатото от колегите й от ГЕРБ/ЕНП. За пример беше даден евродепутатът Емил Радев, който поведе битка с двойния стандарт при храните и напитките и Андрей Новаков, който защити увеличаването на бюджета за България от ЕС за следващия програмен период с над 4 млрд. лв. „ Европа ни чува, надградили сме много. Това са големи победи, които трябва да стигнат до знанието на българските граждани и ние от ГЕРБ правим всичко възможно да сме сред хората и да ги информираме за постигнатото, за да се противопоставим на негативизма и фалшивите новини“, категорична бе Ева Майдел.", "date": "2019.03.17", "title": "Майдел: На негативизма и фалшивите новини ще отговаряме с български победи в Европа"}
{"url": "https://www.24chasa.bg/novini/article/7351055", "text": "С начина, по който се въдворяват отделни граждански личности и граждански квоти, в БСП върви пълзящ процес по департизация. Това предупреди членът на Националния съвет на партията и ексдепутат Атанас Мерджанов преди началото на пленума. БСП се събра, за да избере водач на евролистата между Сергей Станишев, който има най-много номинации от структурите, и Елена Йончева, която е фаворитка на лидерката Корнелия Нинова и Изпълнителното бюро. Такъв процес на департизация не е редно да има в една демократична държава, защото няма как партиите да бъдат обезценени и игнорирани в правенето на политика, коментира Мерджанов. Той разказа, че организациите от неговия регион - Ямболско, са излезли с решение, че водач трябва да е човек на БСП. И напомни, че водачите на всички партии в предстоящите избори ще са ярки партийни личности. Мерджанов изрази надежда ръководството да прояви мъдрост, защото противопоставянето на авторитети в партията е непродуктивно и я лишава от сили да постигне така желаната победа. Правилният избор е Станишев, все пак той е президент на ПЕС, заяви и Георги Гергов. Редно е Сергей да бъде, защото даваме лош знак към социалистите в Европа, допълни той. Водачът трябва да бъде партиен член, заяви и депутатът Георги Гьоков. Но допълни, че Йончева също е добро решение, защото показала с работата си в НС показа, че може да води битки. Водачът задължително трябва да е партиен член, каза и Георги Божинов. Важно е след този пленум всички да сме живи и здрави, коментира пък с типичното си чувство за хумор евродепутатът Петър Курумбашев. Той отказа да се ангажира с коментар кой трябва да е водач на листата. На въпрос, че е бил кандидат на Станишев за депутат, Курумбашев обясни: Бил съм кандидат по много различни времена, при различни председатели и е трудно да бъда определен като човек на някого.", "date": "2019.03.17", "title": "Мерджанов предупреди за пълзящ процес по департизация в БСП"}
{"url": "https://www.24chasa.bg/novini/article/7351062", "text": "БСП да гласува едновременно за първо и второ място в евролистата си. Това поиска от червения пленум президентът на ПЕС Сергей Станишев, който има най-много номинации от структурите за водач. Той бе подкрепен от Елена Йончева, която е основния му конкурент за водач като фаворит на ръководството. Така двамата дадоха знак, че не искат БСП да излезе разделена от пленума. Да покажем, че сме обединени, а не разединени, призовал в емоционална реч Станишев другарите си. Той обяснил, че не се отказва от състезанието, защото не може да предаде хората, които му вярват. Всеки знае силните и слабите страни и на Елена и моите, обяснил Станишев. И призовал БСП да покаже и отношение към европейското семейство на ПЕС. Програмите ни съвпадат на 95%, да не акцентираме на различията, призовал той. Йончева пък го подкрепила с думите, че не иска да излезе от залата и да обяснява, че левицата е разединена. Обяснил, че Йончева или Станишев е погрешен въпрос. Защото и той, и мнозина в партията се питали как БСП стигна до това вътрешно разделение, как излиза от тази ситуация обединена и как отива на изборите, за да ги спечели. Очакванията на нашите политически опоненти са да излезем изпокарани и да тръгнат разкази как пленумът е бил касапница, заявил Станишев. И напомнил на другарите си, че каквито и добри намерения да имат, няма да победят на изборите, ако са разединени. Липсва ни достатъно сериозен диалог и работа в партията, който да е искрен, уважителен, а не ултимативен, с извиване на ръце, обяснил една от причините за ситуацията Станишев. Имаме всички основания да смятаме, че ГЕРБ иска да манипулира резултата от изборите, но нека бъдем искрени помежду си - нали знаете, че има голямо недоверие дали резултатите от едно тайно гласуване в БСП ще бъдат почтени, попитал президентът на ПЕС. И призовал заради цялата партия пленумът да намери начин да излезе с достойнство и единен. Ако половината излезем с чувство на победители, а другата е затаила реваншизъм, не се включи в кампанията и чака ръководството да се издъни, за да се поиска оставката му, на какви избори отиваме, попитал той. И допълнил, че няма как, подскачайки на един крак, да стигнеш на финала пръв. Станишев обяснил, че участва в състезанието за водач на листата по морални и политически причини. Първо, защото БСП трябвало да излезе с ясна европейска физиономия на тези избори, за да отбие атаките колко е антиевропейска. Второ, заради доверието, което получил от много хора в партията, които не можел да предаде. Станишев обяснил, че не прави предложението си първите двама в листата да се гласуват заедна, за да си осигури позиция в нея, а защото БСП има нужда от силен екип и така може да запуши устата на опонентите си. Ако не постигнем сплотеност вътре в НС, няма как да постигнем тази цел в партията, казал още той. И напомнил, че от резултатите от евровота зависи дали ще има и предсрочни парламентарни избори.", "date": "2019.03.17", "title": "Сергей и Елена поискаха първите две места в листата на БСП да се гласуват заедно (Обновена)"}
{"url": "https://www.24chasa.bg/novini/article/7351065", "text": "Доктор Габриела Панкова няма да забрави 4 юли 2017 г., когато дежурството в клиниката й я среща с кучето Бруно, съобщава  . Разказва, че той преобръща представите й докъде може да стигне човешката жестокост, но и волята на кучето да живее. „Името, което дадох на Бруно, произлиза от \"бруталност\", брутално пребито куче. И първите букви ги взех от \"бру\", \"бруталност\", защото Бруно символизира силата, която едно животно има и доверието, любовта към хората, която не се губи предвид преживяното”, сподели ветеринареният лекар Панкова. Устата на кучето е била завързана, сложено е в чувал, удряно е с металeн прът и камък. Според официалната информация причината за жестокостта на извършителя е, че кучето ухапало негов приятел. „Няма да забравя първия момент, в който той започна да се храни. Беше гладен, но едвам дъвчеше храната заради раните, които имаше”, каза още Габриела Панкова Кучето прекарало месеци в клиниката. Осиновители му намира германката Розалин Шмих. Тя е от доброволците, които всяка неделя разхождат общо около 1500-те кучета в общинския приют до София „Аз исках не просто да бъде куче, вързано в някой двор, защото на някой му е станал жал за него. Исках да се махне от приюта и да получи шанс да бъде истински домашен любимец” каза доброволецът от \"Бандата на 1500-те Розалин Шмих. Докато тече възстановяването и връщането на Бруно към живота, започва и делото срещу човека, опитал се да го убие. Случаите на агресия към животни зачестяват. Само през януари, тази година, от полицията са започнали 42 разследвания за престъпления с животни. почти всички са за проявена жестокост от човек към животното. „Доста често не се стига до самия извършител, защото няма свидетели. Освен това хората се притесняват да свидетелстват”, заяви директорът на \"Екоравновесие\" Веселин Асенов. По данни на МВР през миналата година е имало два пъти повече престъпления срещу животни в сравнение с 2014-а. Причината за ръста обаче не бил, че самите престъпления са повече, а че обществото е станало по-нетърпимо към тях и подава повече сигнали. Няма обаче обобщена информация колко от престъпленията са завършили с присъди, както и какви са те. В случая на Бруно развързката е положителна. Новите му стопани в Германия се шегували, че дори си има приятелка. Нея също осиновили, след като била жертва на насилие.", "date": "2019.03.17", "title": "Ветеринарен лекар: Дадох на пребитото куче името Бруно, идва от \"бруталност\""}
{"url": "https://www.24chasa.bg/novini/article/7351068", "text": "Индия потвърди, че сред жертвите на терористичните атаки срещу две джамии в новозеландския град Крайстчърч има петима нейни граждани, предаде ДПА, цитирана от БТА. Агенцията се позовава на индийската дипломатическа мисия в Уелингтън. В Нова Зеландия живеят около 200 000 души от индийско потекло. Междувременно полицията затвори летището на град Дънедин, Нова Зеландия, заради съобщение за подозрителен пакет на пистата, съобщиха осведомителните агенции. Според източник на АФП терминалът на летището не е бил евакуиран.", "date": "2019.03.17", "title": "Проверяват съобщения за подозрителен пакет на летище в Нова Зеландия"}
{"url": "https://www.24chasa.bg/novini/article/7351070", "text": "Пистата \"Витошко лале\" вече ще е законна, след като комисия от министерството на туризма вече направи експертиза на 12 март, а следващата седмица категоризацията ще е готова и документално, съобщи  Сложността на пистата е \"червена\". За останалите трасета в ски зона \"Алеко\" все още процедурите не са задействани. Единствената писта на Витоша - \"Лалето\" досега не отговаряше на закона за туризма и на наредбата за безопасност, защото нямаше определена категория на сложност. Още през 2015 г. министърът на туризма издаде заповед за определяне на сложността на всички ски писти у нас. Собствениците на съоръженията \"Витоша ски\" реагират като заявяват искане за узаконяване на над 20 ски писти, предвидени в проекта за ски зона „Алеко\". След изпратено писмо от БНТ на 26.02.2019 г. с въпрос \"Защо все още пистата не е категоризирана?\", експертната комисия се събра, като същевременно обяви, че това нямало нищо общo с писмото на медията. От Министерството на туризма оправдаха двегодишното забавяне с много работа, която имат, метеорологичните условия и трудното събиране на експертната комисия.", "date": "2019.03.17", "title": "Пистата \"Витошко лале\" вече е законна, комисия направи експертиза"}
{"url": "https://www.24chasa.bg/novini/article/7351080", "text": "Водещите финансови институции на Германия Дойче банк (Deutshe Bank) и Комерцбанк (Commerzbank) започват официално преговори за евентуално сливане, съобщи ДПА, позовавайки се на свои източници, предаде БТА. Разговори по плановете за сливането на банките се водят вече от месеци. Правителството заяви преди време по този повод, че властите \"са отворени за икономически целесъобразни варианти\" в банковия сектор. Според Берлин в Европа няма достатъчно големи финансови институции, които да бъдат конкуренция по-специално на американските банки. Ниските лихви в еврозоната и високите разходи по управлението усложняват дейността на германските институции, отбелязва ДПА. Има и други проблеми като многомилионната глоба на Дойче банк, наложена от САЩ за нарушаване на американските закони в областта на противодействието на легализирането на капитали, натрупани от престъпни дейности. Дойче банк е най-голямата финансова институция в Германия и една от водещите транснационални банки. Тя има представителства в над 70 страни. Комерцбанк е четвъртата по активи в Германия и обслужва над 18 милиона клиенти.", "date": "2019.03.17", "title": "Дойче банк и Комерцбанк започнат преговори за евентуално сливане"}
{"url": "https://www.24chasa.bg/novini/article/7351072", "text": "Джипита получиха писмо с напомняне, че ще бъдат закрити практиките на общопрактикуващите лекари без исканата специалност. Това ще стане на 3 юни, когато изтича даденото през 2014 г. удължаване на срока. По данни от страната ще бъдат засегнати поне 500 лични лекари, обслужващи хиляди пациенти. За да не остават без джипита, те ще бъдат разпределени между колегите им със специалност. Общият брой на личните лекари в България е под 4500. Проблемът може да се окаже сериозен в Кърджали, Разград и Търговище, където и сега джипитата не достигат.", "date": "2019.03.17", "title": "500 лични лекари затварят заради липса на специалност"}
{"url": "https://www.24chasa.bg/novini/article/7351086", "text": "С трета рожба се сдоби   Съпругата му Константина му е родила син Михаил на 16 март след полунощ, похвали се семейството, което неотдавна се нанесе във ведомствено жилище в поделението. Бебето е 3,8 кг и е дълго 51 см. Майката казва, че ще стане борбен и силен юнак като баща си. Кръстила го Михаил след сън, докато е била бременно. Иконата на Архангел Михаил оцеляла при пламъците в къщата им в с. Брестник. Тогава Константина решила, че синът й ще носи името на светеца. Семейството, което има две дъщерички, е на седмото небе от щастие. Опитват се да забравят сполетялата ги беда и да съберат сили да продължат напред. На 24 февруари съпрузите и двете им деца били в дома си, когато усетили, че мирише на дим. Пожарът лумнал от комина. Смятат, че изпълнението на строителството е било некачествено, а къщата им била от екологични материали. По време на инцидента съпругата на пилота бе бременна в 9-ия месец. Къщата им изгоря напълно, тъй като е правена предимно с дървени материали. Семейството теглило голям кредит, за да я построи. Цялата им покъщнина бе унищожена. След като се разчу за сполетялото ги нещастие, хиляди откликнаха с помощи. Военното министерство им осигури жилище в гарадока на Граф Игнатиево. Обикновени хора започнаха да изпращат средства, пособия от първа необходимост и дрехи за децата. Все още не е разчистен теренът от опожарения дом в Брестник. Очакват се застрахователите да приключат с огледите.", "date": "2019.03.17", "title": "Трето дете се роди на пилота, чиято къща изгоря преди 20 дни в Брестник"}
{"url": "https://www.24chasa.bg/novini/article/7350582", "text": "Думата “амнистия” идва от гръцки и означава “забравяне” или “опрощение”. Амнистията е законодателен акт, чрез който се заличава престъпният характер на определен вид деяния или лицата, извършили престъпления, се освобождават от наказателна отговорност. Амнистията има по-силно действие от помилването на затворници, защото заличава юридическите следи от престъплението. Т.е. в съдебното досие няма да пише осъден или реабилитиран, а неосъждан. Думата нашумя тази седмица покрай идеята на ГЕРБ и ДПС да опростят натрупаните над 8 млн. лв. дългове на мюфтийството към НАП с промени в Закона за вероизповеданията. Това обаче не е точно амнистия, с която се заличават присъди за престъпления, а опрощаване на задължения. Казва се данъчна амнистия - освобождаване от определена категория данъчни или други финансови задължения по силата на специален закон. След остра реакция в обществото вносителите на промените от ГЕРБ и ДПС се отказаха да опрощават дълговете на вероизповеданията или по-точно на мюфтийството, което дължи 8 млн. лв. Последно бе решено всяка религия да може да отлага дълговете си до 10 г. В Данъчно-осигурителния процесуален кодекс няма термин амнистия.  Законът за амнистията и връщането на отнети имущества е приет на 4 януари 1991 г., за да се освободят от затвора всички политически затворници, получили присъди по време на комунизма. Те са осъдени по Закона за защита на народната власт, който тогава се отменя. Така се оневиняват осъдените от 17 март 1945 г. до 31 декември 1989 г. С този закон се връщат и отнетите имущества на осъдените по политически причини. Вторият закон за амнистия е приет през март 2009 г. в края на управлението на тройната коалиция. С него се освобождават от наказателна отговорност и от последиците на осъждането всички, които до 1 юли 2008 г. са извършили престъпления по непредпазливост, наказани с до 5 г. затвор. Амнистията за данъци от капитали, изнесени в чужбина, също е популярен термин. При него собствениците се освобождават от старите налози, които не са декларирали, и започват на чисто. В България се заговори за това през 2010 г., но не се стигна до акт на държавната власт. Този процес тече в Русия от 2015 г. Тогава руснаците декларираха задграничното си имущество и фирми, като се освобождават от данъци. Вторият етап на кампанията беше през 2018 г. в навечерието на президентските избори. Само преди месец Путин за пореден път удължи срока на данъчната амнистия. През 2002 г. Силвио Берлускони се пребори за данъчна амнистия в Италия.", "date": "2019.03.17", "title": "Дума на седмицата: Амнистия"}
{"url": "https://www.24chasa.bg/novini/article/7350627", "text": "Пред тежък избор ще застане БСП днес. Националният съвет трябва да реши дали водач на евролистата да е Сергей Станишев, или Елена Йончева. като повечето са го излъчили за водач или са го класирали първи по брой номинации. Веднага след него се нарежда Йончева, която е предпочетена от лидерката Корнелия Нинова. Станишев е безспорен фаворит на основните партийни организации. На общинските конференции обаче емисарите на “Позитано” 20 се опитват да обърнат вота на структурите в полза на Йончева, разказват червени от много региони. Депутатите, които Нинова изкара от парламента, са пратени да обикалят из страната и да обясняват, че експремиерът няма място в евролистата. В много общини социалистите не желаят да вземат страна в битката на лагерите в БСП и затовa Станишев бе издигнат за такъв в столичните райони “Възраждане”, “Красно село”, “Връбница”, “Триадица”, както и в Лом, Варна, Кърджали, Плевен, Пловдив, в областите Монтана, Шумен, Кюстендил, Перник, Видин. В град Шумен и в Казанлък обаче Йончева има повече номинации от бившия си приятел. За водач са я издигнали и в столичния район “Оборище”, в който членува и самата Нинова. Според източници от “Позитано” 20 ръководството ще направи всичко възможно да обърне вота в нейна полза на последните конференции, които заседаваха вчера или се събират днес. Гласуването на пленума днес най-вероятно ще е тайно. Заради напрежението между лагерите вече тръгнаха слухове, че апаратът на Нинова разработва знаци за бюлетините, за да се контролира вотът. Плановете на ръководството са Станишев не само да не е водач, но и да не е в първата тройка в листата, разкриха запознати. Според тях втора ще е зам.-шефката на БСП Деница Златева, третото място ще е за коалиционните партньори и се очаква те да номинират Петър Курумбашев. И чак четвърти евентуално се предвижда да е Станишев. Цялата листа обаче ще бъде попълвана на следващ пленум, което е прецедент, тъй като досега за евроизбори всичко е обсъждано в комплект. С изненадващо много номинации на челните места се класира депутатът Румен Гечев. Издигнати са още проф. Иво Христов, Антон Кутев, Валери Жаблянов, Александър Корнезов, Петър Курумбашев, Момчил Неков, Боян Чуков, Петър Витанов, Димитър Данчев.  Депутатите на БСП да се върнат в парламента. С този призив излизат много от червените структури. Повечето от тях дори са записали искането си в протоколите от конференциите, на които бяха правени номинации за евролистата. Очаква се темата да бъде поставена отново на пленума днес. В петък лидерката Корнелия Нинова бе категорична, че няма да се върнат на работа, въпреки предупреждението на шефа на правната комисия Данаил Кирилов от ГЕРБ, че ако БСП не влязат в парламента, няма да имат зам.-председател от ЦИК. Междувременно ЦИК обяви за избран за депутат Георги Вергиев. Той влиза от Пазарджик на мястото на Славчо Велков, който напусна парламента. Като причина бившият червен депутат посочи здравословното си състояние и отрече да има проблеми с ръководството на БСП. Бурни страсти белязаха градската конференция на БСП в Пловдив вчера, която трябва да одобри номинациите за евродепутати. Бившият градски лидер Захари Георгиев поиска смяната на настоящия председател Красимир Трифонов, защото организацията била на самотек. Областният шеф на социалистите Георги Гергов защити Трифонов и заплаши да подаде и своята оставка, ако бъде сменен градският лидер. При гласуването 60 делегати бяха “за” оставката на Трифонов, 68 - “против”, а 4-има се въздържаха. ", "date": "2019.03.17", "title": "БСП пред тежък избор днес - Сергей или Елена ще води евролистата"}
{"url": "https://www.24chasa.bg/novini/article/7350918", "text": "Горите се превръщат в популярна туристическа дестинация в Китай, като брутната продукция на сектора е достигнала 1.5 трилиона юана (около 224 милиарда долара) през 2018 г, сочат официални данни на държавните горски власти, съобщава  Миналата година Китай разкри 10 нови маршрута за горски туризъм, която е първата такава партида, предстоя още. Държавната администрация за горите неотдавна излезе с ръководство за насърчаване на индустрията, като обеща да разшири горския туризъм като същевременно се грижи за опазването на природните ресурси. През 2018 г, пътуванията по горски маршрути са нараснали с 15 процента на годишна база, заемайки близо 30 процента от вътрешния туризъм.", "date": "2019.03.17", "title": "Бум на горския туризъм в Китай през 2018 г."}
{"url": "https://www.24chasa.bg/novini/article/7350922", "text": "Новозеландската премиерка Джасинда Ардърн съобщи, че е получила манифеста на нападателя девет минути преди атаката в Крайстчърч и той не е съдържал никакви индикации за мястото, на което ще бъде извършен атентата, предаде Франс прес, цитирана от БТА. Общо нападателят е изпратил манифеста си на трийсетина души, добави Ардърн. Жертвите на нападението срещу джамии в Крайстчърч са на възраст от 3 до 77 години, показва неокончателен списък на загиналите, изготвен от семействата. Засега властите не са разкрили самоличността на загиналите, но списъкът включва 48 имена. При атентата, извършен от екстремиста Брентън Тарант, загинаха 50 души. , предаде Асошиейтед прес. Правителството ще обсъди новата политика утре, добави тя. Нова Зеландия налага по-малко ограничения над притежанието на пушки от други страни. По-строг контрол се осъществява над притежанието на пистолети. Новозеландските власти започват още тази нощ да предават телата на загиналите на роднините им. Очаква се всички тела да бъдат предадени до сряда, съобщи премиерката, цитирана от ДПА. Кметицата на Крайстчърч Лиан Далзиер вече съобщи, че местните власти работят по подготвянето на места за погребението им, за да може то да бъде извършено възможно най-бързо, в съответствие с каноните на исляма. Служителите на Фейсбук са премахнали за едно денонощие над 1,5 милиона записи на атентата в Крайстчърч. 80 на сто от тях са били премахнати още по време на ъплоадването, добави говорителка на компанията, цитирана от ТАСС. Акаунтите на извършителя на нападението във Фейсбук и Инстаграм са блокирани, а служителите на компанията премахват и съобщенията на лицата, които изразяват подкрепа за действията му, подчерта говорителката. Междувременно броят на жертвите на нападението срещу две джамии в новозеландския град Крайстчърч достигна 50, след като полицията откри още едно тяло в една от джамиите, предадоха Ройтерс и ДПА. Ранените са също 50, от тях 36 остават в болницата. Двама души са в критично състояние. 48-годишният Абдул Азиз, роден в Афганистан, е успял да спаси живота на мнозина, прогонвайки нападателя от джамията Линууд, съобщава Асошиейтед прес. Азиз нападнал Брентън Тарант с това, което имал под ръка - машина за кредитни карти, с която замерил нападателя. След като хвърлил по него и собствения му празен пистолет, разбивайки предното стъкло, нападателят се уплашил достатъчно, за да напусне мястото на нападението. По-късно той бил спрян от новозеландски полицаи. Тарант вече бил отнел живота на 42 души в друга джамия, преди да нападне Линууд, където преди намесата на Азиз загиват седем души. Един човек почина по-късно в болницата. Азиз е напуснал родината си като млад и е живял над 25 години в Австралия, преди да се премести в Нова Зеландия преди две години. Турският президент Реджеп Ердоган показа запис от нападението срещу джамиите на митинг и определи атаката като посегателство срещу \"нашата страна, нашия народ и мен самия\". Той подчерта, че страните по цял свят, особено западните, трябва да попречат на възхода на ислямофобията. Ердоган добави, че нападателят е отправил заплахи към мюсюлманите от турски произход. Тарант е посетил два пъти Турция и е заявил, че турците нямат място в Европа, добави президентът, уверявайки, че властите разследват посещенията му и хората, с които се е срещал, отбелязва Ройтерс. \"Не искаме да видим отново конфликт между кръста и полумесеца\", подчерта Ердоган на митинга. Лидери от цял свят изразиха тъгата и възмущението си от нападението срещу джамиите, припомня Ройтерс.", "date": "2019.03.17", "title": "Премиерката Ардърн получила манифеста на нападателя 9 минути преди атаката"}
{"url": "https://www.24chasa.bg/novini/article/7350925", "text": "Китай ще стартира национална кампания за популяризиране на онлайн обучението, се посочва в официално съобщение на местните образователни власти, съобщава  . Общо 10 милиона учители и ученици ще бъдат насърчени да се регистрират в платформи за онлайн обучение тази година, казва още Министерството на образованието. Страната ще избере 40 от най-добрите платформи и 200 училища и университета в страна за популяризирането им в цялата страна. Министерството пише още, че ще продължи да работи с операторите Чайна Телеком и Чайна Мобайл в обучението на 2000 директори и 4000 учители от основните и средни училища, как по-добре да използват платформите за онлайн обучение.", "date": "2019.03.17", "title": "Китай ще насърчава онлайн обучението"}
{"url": "https://www.24chasa.bg/novini/article/7350933", "text": "Роднини на 157-те жертви на авиокатастрофата в Етиопия получиха снощи пръст от мястото на катастрофата вместо тленни останки на загиналите, защото идентифицирането им ще отнеме дълго време, предаде Асошиейтед прес, съобщава БТА. Семействата получават по 1 килограм обгорена пръст от мястото на катастрофата, съобщават източници от две от семействата. Процесът на идентифициране по ДНК ще отнеме шест месеца, защото телата са на малки парчета. Смъртните актове обаче ще бъдат издадени до две седмици. Днес в Адис Абеба ще се състои паметна служба за загиналите. Семействата на загинали мюсюлмани вече са отслужили погребални служби и очакват да получат възможност да извършат погребението възможно най-скоро. Експертите от Френската служба за разследване на самолетни катастрофи успяха вчера да извлекат данните от устройството, записващо разговорите в пилотската кабина на катастрофиралия самолет, предадоха Ройтерс и ТАСС. Данните са били предадени на етиопските власти. Глас от пилотската кабина на \"Боинг 737 МАКС\" на полет 302 поискал изкачване на 14 хиляди фута (4267 м) над морското равнище, което е 6400 фута (1950 м) над нивото на летището, но изчезнал от радарите на височина 10 800 фута (3292 м). Преди това машината направила завой надясно за връщане по причина, която пилотът определил като проблем с контрола върху полета. Малко преди маневрата диспечер от контролната кула комуникирал с друг самолет, но внезапно глас от полет 302 се намесил с думите \"break, break\" (прекъснете, прекъснете) - призив всички неспешни разговори да бъдат прекратени. Гласът на пилота звучал уплашено, каза източникът, пожелал анонимност. Работата по извличането на данните от черната кутия, записваща показанията на уредите по време на полета, ще продължи днес.", "date": "2019.03.17", "title": "Роднини на жертвите на катастрофата в Етиопия получиха пръст вместо тленни останки"}
{"url": "https://www.24chasa.bg/novini/article/7350935", "text": "Либералната кандидатка Зузана Чапутова, която критикува политиката на сегашното правителство, печели с голяма преднина първото място на президентските избори в Словакия, показват резултатите след преброяването на 99,88 на сто от гласовете, предаде Франс прес, цитирана от БТА. Екоактивистката, която твърди, че гражданите искат промяна, печели 40,55 на сто от гласовете. На второ място с 18,66 на сто остава Марош Шефчович, 52-годишен вицепрезидент на Европейската комисия, подкрепян от управляващата лява популистка партия \"Смер - социална демокрация\" (СМЕР-СД). Избирателната активност достигна 48,73 на сто. 45-годишната Чапутова благодари на всички словашки избиратели, като се обърна към тях не само на словашки, а и на езиците на националните малцинства. Според проучване на социологическата агенция \"Фокус\" 64,6 на сто от имащите намерение да гласуват на втория тур на изборите на 30 март смятат да подкрепят Чапутова. Действащият президент Андрей Киска също призова избирателите да подкрепят Чапутова в пост във Фейсбук.", "date": "2019.03.17", "title": "Екоактивистката Чапутова спечели първия тур на президентските избори в Словакия"}
{"url": "https://www.24chasa.bg/novini/article/7350940", "text": "Бившият вицепрезидент на САЩ Джо Байдън не обяви, че ще се кандидатира за президент на изборите догодина, както очакваха много демократи, но допусна грешка на езика, която може би показва, че има намерение да го направи скоро, предадоха Асошиейтед прес и Франс прес, цитирани от БТА. В реч на официална вечеря на активисти на Демократическата партия в щата Делауер Байдън отправи открити критики срещу действащия президент Доналд Тръмп. Според бившия вицепрезидент на Барак Обама САЩ имат нужда да намерят възможност за консенсус, за да преодолеят разделението, което според него всява Белият дом. \"Казват ми, че съм подложен на критики от новата левица. Аз съм най-прогресивният от всички, кандидатирали се за президент\", заяви Байдън, преди да се поправи. \"Извинете, от тези, които биха се кандидатирали\", заяви той с усмивка. Присъстващите обаче забелязаха двусмислието и някои се скандираха \"давай, Джо, давай\". \"Не го направих нарочно\", отвърна Байдън, преди да продължи прекъснатата си реч. Според бившия вицепрезидент предстоящите през 2020 г. президентски избори са най-важните от цял век, защото \"залогът е толкова голям\", отбелязва АФП. Останалата част от речта на Байдън също звучеше като произнесена от политик, който се готви да обяви кандидатурата си, отбелязва АП.", "date": "2019.03.17", "title": "Бившето вице на Обама не обяви дали ще се кандидатира за президент"}
{"url": "https://www.24chasa.bg/novini/article/7350948", "text": "Руското посолство в Латвия определи като позорно състоялото се вчера в Рига шествие в памет на деня на легионера, предаде ТАСС, цитирана от БТА. \"Позор! В центъра на европейска столица отново \"маршируват\" с почести бивши легионери от \"Вафен СС\" и техни поддръжници\", се казва в изявление, публикувано вчера в акаунта на посолството в Туитър. \"И това се случва в навечерието на 75-ата годишнина от освобождаването на Рига от немските фашистки завоеватели\", добавя посолството. \"Няма какво да се удивяваме, след като демонстрирането на знамена със свастика по време на празнуването на 100-годишнината на Латвия така и остана ненаказана\", се подчертава в руското изявление. Около хиляда ветерани от \"Вафен СС\" манифестираха вчера по улиците на Рига, за да почетат паметта на падналите си другари, припомня ДПА. Охранявани от голям брой полиция, те положиха цветя на Паметника на свободата.", "date": "2019.03.17", "title": "Руското посолство в Латвия: Шествието в Рига за деня на легионера е позор"}
{"url": "https://www.24chasa.bg/novini/article/7350927", "text": "Мрежата за товарен железопътен превоз между Китай и Европа, ключова част от инициативата „Един пояс един път\", се разширява бързо. До края на февруари тази година, са били извършени 14 000 пътувания по маршрута, по данни на китайския икономически регулатор, съобщава  . Мрежата свързва Китай с 50 града в 15 европейски държави, посочи представител на Държавната комисия за развитие и реформа на форум в Джънджоу този петък. Китай има подписани 171 споразумения за сътрудничество с 123 държави и 29 международни организации от старта на инициативата през 2013 г. Експерти на форума казват, че инициативата ще донесе взаимно развитие, благодарение на изграждането на инфраструктура в държавите по маршрута на Един пояс един път. Според тях програмите за сътрудничество носят и осезаеми ползи за местните хора.", "date": "2019.03.17", "title": "Товарните влакове по маршрута Китай-Европа са извършили 14 000 пътувания"}
{"url": "https://www.24chasa.bg/novini/article/7350964", "text": "Пакистански гражданин, загинал, опитвайки се да спре нападателя от Крайстчърч, ще получи национално отличие, съобщи днес пакистанският премиер Имран Хан. \"Пакистан се гордее с Миан Наим Рашид, който загина като мъченик, опитвайки се да спре терориста и бял супремасист. За смелостта си той ще получи национална награда\", написа Хан в Туитър, предаде ДПА, цитирана от БТА. Петдесет души загинаха в петък в новозеландския град Крайстчърт при нападение срещу две джамии, извършено от австралиец, привърженик на идеята за върховенството на бялата раса. Той излъчваше на живо атаката си. На видеото се вижда, че Рашид се опитва да го спре. Той е бил ранен и е починал в болница. Загинал е и синът му. Имран Хан заяви, че Пакистан е готов да помогне на семействата на пакистанските жертви. Засега се знае, че сред убитите има девет пакистанци. Пакистанският премиер бе един от първите чуждестранни лидери, заклеймили в петък нападанията. Той подчерта, че тероризмът няма религия, но обвини за зачестилите терористични атаки ислямофобията, развихрила се след нападенията в САЩ от 11 септември 2001 г.", "date": "2019.03.17", "title": "Пакистан ще отличи свой гражданин,\nопитал да спре терориста от Крайстчърт"}
{"url": "https://www.24chasa.bg/novini/article/7350968", "text": "Протестиращи срещу сръбското правителство проникнаха в сградата на държавната Радио-телевизия Сърбия (РТС) в столицата Белград, предаде Асошиейтед прес, цитирана от БТА. Те искат президентът Александър Вучич да спре контрола си над медиите, отбелязва Ройтерс. В пряко предаване през Фейсбук страницата на организаторите се вижда коридор в сградата на държавната медия, пълен с хора. Много от тях скандират. Протестиращ с мегафон се опитва да въведе ред, но обеща, че участниците в акцията ще останат в сградата, докато \"РТС не бъде освободена\", съобщава Ройтерс. В сградата пристигнаха и полицаи от силите за борба с безредиците. Полицейски служител призова присъстващите опозиционни лидер Драган Джилас и Бошко Обрадович да прекратят седящата стачка, но те отказаха. Протестът започна с митинг пред сградата на философския факултет на Белградския университет, предаде ТАСС. От каросерията на товарен автомобил реч произнесе Синиша Ковачевич, подпредседател на Народната партия. Той призова присъстващите няколко хиляди човека за \"общ марш за свобода\", след което колоната тръгна по улиците на града под музиката на сръбски рок групи и скандирания срещу властта. Протестните акции в Сърбия започнаха от началото на декември, след като опозиционен деец бе пребит от бой в град Крушевац. Опозицията обвинява режима на президента Александър Вучич, че разпалва насилие и потиска основни човешки права, включително свободата на медиите, припомня ТАСС. Около 10 000 души протестираха и в черногорската столица Подгорица с искане за оставката на президента Мило Джуканович, отбелязва АП. Той и неговата Демократична партия на социалистите на Черна гора (ДПСЧ) управляват страната в продължение на близо три десетилетия. Под негово ръководство през 2006 г. Черна гора обяви независимост от Сърбия и през 2017 г. се присъедини към НАТО. Както Вучич, така и Джуканович отхвърлиха призивите да подадат оставка, отбелязва АП.", "date": "2019.03.17", "title": "Протестиращи в Белград нахлуха в сградата на държавната телевизия"}
{"url": "https://www.24chasa.bg/novini/article/7350978", "text": "Президентът на Сърбия Александър Вучич в 12 часа местно време днес ще направи обръщение към нацията след снощния протест, при който протестиращи срещу управлението на държавния глава влязоха в сградата на държавната Радио-телевизия Сърбия (РТС) в Белград, съобщи . Те обвиняват Вучич в контрол над медиите и в нарушаване на човешки права. Късно снощи специалните сили на сръбската полиция изведоха протестиращите от сградата на РТС. Опозиционните лидери Драган Джилас и Бошко Обрадович, лидер на партия „Двери“, бяха сред последните изведени. След това събралите се опитаха отново да проникнат в сградата, но полицията ги избута с щитове. Обрадович призова протестиращите да продължат акцията си днес пред президентския дворец, където президентът Александър Вучич ще направи обръщение. „Приятели, мисля, че всички ние ще отидем утре на това обръщение и ще поискаме оставката му. До утре по обяд край президентския дворец“, призова той. Сръбският премиер Ана Бърнабич разкритикува действията на опозицията, която е организатор на протеста. Вътрешният министър Небойша Стефанович обеща на извънредна пресконференция, че всички участници в протеста, влезли в сградата на РТС, ще бъдат наказани. Министърът на отбраната Александър Вулин нарече протестиращите „фашисти“ и заяви, че те трябва да бъдат строго наказани. Това беше първият инцидент след месеци мирни протести срещу Вучич.", "date": "2019.03.17", "title": "Вучич с обръщение към сърбите по обяд заради нахлуването в телевизията"}
{"url": "https://www.24chasa.bg/novini/article/7350980", "text": "Северното проектно-конструкторско бюро е започнало да разработва конструкторска документация за модернизираните фрегати по проект 22350М, които ще носят на борд до 48 крилати ракети \"Калибър\". Това съобщи днес за ТАСС източник от отбранителната промишленост, предаде БТА. Планира се фрегатите от обновения проект да са с увеличена водоизместимост - до 7 хиляди тона, а максималният боен комплект от ракети \"Калибър\" да е до 48 единици. Корабите ще могат да бъдат въоръжени и с хиперзвукови ракети \"Циркон\". Ще имат и единна универсална автоматизирана система за управление на огъня от всички видове корабни средства за поразяване, което \"ще повиши значително тяхната боеспособност\", каза източникът на ТАСС. В момента в бойния състав на ВМС на Русия влиза фрегатата \"Адмирал Горшков\" (проект 22350). Провеждат се изпитания на фрегатата \"Адмирал Касатонов\" (по същия проект). Тяхната водоизместимост е 4,5 хиляди тона - значително по-малка от планираната по новия проект 22350М, и всеки от тях може да носи до 16 крилати ракети \"Калибър\".", "date": "2019.03.17", "title": "Русия разработва нови фрегати, въоръжени с близо 50 крилати ракети"}
{"url": "https://www.24chasa.bg/novini/article/7350985", "text": "Изпълнителното бюро на БСП излиза с номинацията на Елена Йончева за водач на листата на партията за евровота, обяви в предаването „Тази неделя” по   Кирил Добрев. От проведени 293 конференции, Елена Йончева има 266 номинации – тя е припозната в огромна част от партията, посочи още той. Тя е флагман на борбата с корупцията в България, отбеляза още Добрев. По думите му с нейната номинация се търси разширяване на влиянието на БСП. Петима души са с изключително голям брой номинации, освен Елена Йончева и Сергей Станишев. Това са Деница Златева, Иво Христов, проф. Гечев, Петър Курумбашев и Момчил Неков. Той отбеляза, че европейските избори са елемент към спечелването на парламентарните избори. От тази гледна точка, според Добрев, изключително важно е именно разширяването на влиянието на БСП. Елена Йончева се подкрепя от цялото общество, смята той. Елена Йончева събира най-много номинации от партийните организации от всички проведени до този момент кампании – това показва, че тя е един изключително обединителен образ, не само за партията, но и за обществото, обясни още Кирил Добрев.", "date": "2019.03.17", "title": "Изпълнителното бюро на БСП номинира Елена Йончева за водач на листата за евровота"}
{"url": "https://www.24chasa.bg/novini/article/7350990", "text": "Стрелецът от Нова Зеландия Брендън Тарант е бил любознателен човек, защото един неграмотен не пише 73 страници манифест, в който да обяснява мотивите, които са го подтикнали към такова действие. Такъв профил на терориста направи в предаването „Тази неделя” по   експертът по сигурността Славчо Велков. По думите му той се е информирал за историята ни от книгата на Жорж Кастелан „История на Балканите XIV-XX”. Акцентът в нея е върху действията на Османската империя срещу страните, които е завладяла, и впоследствие нейната религиозна и административна политика, поясни той. „Мога да дам три адреса на книжарници в Крайстчърч, където тази книга се продава, преведена на английски”, каза Славчо Велков. Той предположи, че Тарант е дошъл в България, знаейки историята ни и вдъхновен от това, което се е случило. От противодействието по време на робството и след това водените войни за национално освобождение. „Дошъл е да провери всичко това и да се надъха. Доказателство за това са местата, които е посетил, и които са наситени с български военни паметници”, коментира още експертът. Славчо Велков обясни, че терористите, които са вълци единаци и не принадлежат към терористични организации, са изключително трудни за установяване, тъй като не комуникират с никого и сами готвят актовете и набавят оръжията си. „Видно от надписите върху оръжието му е, че са правени от човек, който неумело борави с кирилица. Повечето от тях стоят и в момента на български военни паметници, които са над 1900 в 1200 населени места само в България. На стотици паметници има такива надписи, каквито виждаме по оръжието”, коментира Славчо Велков. „Ако по време на посещението му се пазят записи от камери на обществени места, съм почти сигурен, че ще го видим с фотоапарат или телефон около паметниците”, допълни той. По думите му Тарант подражава и се учи от хора като Андеш Брайвик, Мохамед Мерах, братята Куаши и братята Царнаеви. Според Велков той е действал по-скоро сам под влиянието на исторически и реални събития в Европа. „Той иска да придаде показен характер, не е камикадзе като някои други. Дори снима всичко на живо и го предава в социалните мрежи. Бяга, но знае, че ще остане жив. Сега той ще бъде най-известният човек в Нова Зеландия”, коментира експертът.", "date": "2019.03.17", "title": "Славчо Велков: Терористът се е вдъхновил от историята ни и е дошъл у нас, за да се надъха"}
{"url": "https://www.24chasa.bg/novini/article/7350993", "text": "Познатата от тв екрана готвачка Мариела Нордел обяви пред , че се познава лично с Ружа Игнатова, която бе обвинена в САЩ в създаването на финансова пирамида за милиарди и е в неизвестност от 2017 г.  Двамата с брат й Константин Игнатов основават през 2014 г. криптовалутата „OneCoin”. До края на 2016-а компанията събира от инвеститори близо 3,5 милиарда евро. Двете се срещат на коктейл през 2014 г. в София. В предаването „Тази неделя” тя разказа, че не е близка приятелка с нея, но са добри познати. „Според мен тя беше обран човек, не парадираше никога с пари. Не можех да предположа, че е на такова ниво. Виждах, че има успешен бизнес и голяма популярност, но не съм предполагала, че разполага с такива средства”, разказа Нордел. По думите й след случилото се са започнали да й лепят всякакви етикети: „Доста дирижиран черен пиар се изсипа за нея напоследък“, добави Нордел. „Тя направи една гениална концепция да обедини 3 в 1 мултимаректинг левел с криптовалута и един вид игра, като хазарт“, посочи още тя. По думите на риалити звездата, тя не е знаела за присъдата на Игнатова от 2012 година. „Никога не сме правили бизнес заедно. Аз съм я питала като експерт за съвет. Тя беше много наясно, беше много напред с материала и в маркетинга и във финансиране“, коментира Нордел. За последно я вижда през 2016 г. След това обаче не е успяла да се свърже с нея. „Тя ме покани на кръщенето на дъщеря си. Обаче аз не можах да дойда в България. След това вече си изгубихме връзките. Много ми липсва“, заяви тя.", "date": "2019.03.17", "title": "Позната на д-р Ружа: Обран човек, не парадираше никога с пари"}
{"url": "https://www.24chasa.bg/novini/article/7350997", "text": "Японският премиер Шиндзо Абе смята, че е необходимо да се повиши ефикасността на японските Сили за самоотбрана, имайки предвид влошаване на ситуацията около регионалната сигурност, предаде ТАСС, цитирана от БТА. Ситуацията със сигурността около Япония се усложнява и това става \"с безпрецедентна скорост\". \"Не можем да защитим страната, ограничавайки се само в традиционните рамки. Ръководейки се от нови отбранителни принципи, ние активно ще продължаваме различните реформи за повишаване на отбранителната мощ и запазване на превъзходството в области като киберпространството и Космоса\", каза той, цитиран от телевизия Ен Ейч Кей. Абе говори на тържество по случай завършване на випуск на Националната академия за отбрана. Премиерът отново заяви, че иска да бъдат направени промени в написаната от САЩ пацифистката конституция на страната - една от основните цели на неговата политика и отдавнашно обещание на управляващата Либералнодемократическа партия, съобщи агенция Киодо. Абе иска да промени основният закон, за да изясни статута на Силите за самоотбрана, които имат ограничени права. Партията му обаче предпочита да не подема тази тема, опасявайки се, че дискусията може да се отрази отрицателно на предстоящите през април местни избори. За разлика от речта си на аналогичната церемония миналата година днес Абе не спомена за заплахата от ракетната и ядрена програма на Северна Корея, отбелязва Киодо. Близки до премиера източници смятат, че той иска да се срещне с севернокорейския лидер Ким Чен-ун с надеждата да постигне напредък в уреждането на въпроса с отвлечените от Пхенян японски граждани през 70-те и 80-те години на миналия век. Говорейки за одобрената в края на миналата година 10-годишна стратегия в областта на отбраната, Абе заяви, че правителството му \"драстично\" ще ускори изграждането на способности за противодействие на киберзаплахите и на заплахите от страни, които използват космическото пространство за военни цели. Съгласно проектобюджета за 2019 г. (1 април 2019 - 31 март 2020) Япония ще увеличи разходите си за отбрана с около 1,3 процента в сравнение с текущата финансова година до рекордните 5,3 трилиона йени (47,5 милиард долара), отбелязва ТАСС. Предвижда се разполагане в Япония на два американски наземни комплекса за противовъздушна отбрана \"Иджис ашор\" и преоборудване на хеликоптероносача \"Идзумо\" в лек самолетоносач.", "date": "2019.03.17", "title": "Японският премиер обеща да повиши\nефикасността на силите за самоотбрана"}
{"url": "https://www.24chasa.bg/novini/article/7351135", "text": "Френският президент Еманюел Макрон остро осъди насилието при протестите на \"жълтите жилетки\" в Париж през уикенда, предаде ДПА. Действията на хората, прибегнали до насилие, не биха могли да се нарекат демонстрации, подчерта Макрон. Това са хора, които искат да разрушат републиката, дори да е с риск да убиват, каза късно снощи Макрон. Много бутици на булевард \"Шан-з-Елизе\" в центъра на Париж бяха разграбени и опожарени вчера следобед на фона на новата събота на мобилизация на протестното движение на \"жълтите жилетки\" във Франция. Тентата на луксозния ресторант \"Фуке\", който в събота сутринта бе разграбен, бе подпалена за кратко. Бутици на \"Шан-з-Елизе\" също пламнаха, докато демонстранти скандираха: \"Революция!\" На фона на разграбването на магазини на емблематичния парижки булевард, протестиращи призоваваха тълпата да се насочи към намиращия се наблизо Елисейски дворец, официалната президентска резиденция. Самият Макрон обаче не бе в столицата - този уикенд той е на ски в Пиренеите, за да \"презареди\", съобщи неговата канцелария. Органите на реда се опитаха да разпръснат тълпата със сълзотворен газ и част от \"Шан-з-Елизе\" потъна в гъста мъгла. Премиерът Едуар Филип, който дойде на място, за да изрази \"своята най-голяма подкрепа\" за полицията, нарече проявите насилие \"неприемливи\". \"Тези, които извиняват или насърчават\" подобни действия, са \"съучастници\", предупреди той. Министърът на вътрешните работи Кристоф Кастанер осъди действията на, по думите му, \"професионалните\" вандали и призова полицията да отговори \"с най-голяма твърдост\". Вчерашната 18-а поред събота на мобилизация на \"жълтите жилетки\" бе белязана от нов подем на насилието, след като протестното движение бе загубило инерция през последните седмици. Сцените на грабежи и сблъсъци напомниха за станалите на 24 ноември и в началото на декември. Тогава кадрите с опустошения булевард \"Шан-з-Елизе\" и поругаването на Триумфалната арка обиколиха света.", "date": "2019.03.17", "title": "Макрон осъди насилието на \"жълтите жилетки\" при протестите им в Париж"}
{"url": "https://www.24chasa.bg/novini/article/7351139", "text": "Демонстранти пробиха защитната ограда и стигнаха до входа на сградата на сръбското президентство, съобщи Танюг, цитирана от БТА. В момента, когато президентът Александър Вучич започна обръщението си, част от протестиращите пробиха загражденията и стигнаха до входа, където жандармерията ги спря. Протестиращите скандират: \"Край с него\", \"Арестувайте Вучич\" ,\"Оливер Иванович\" (името на косовския сръбски лидер, за който опозицията твърди, че е убит по нареждане на Вучич - бел. ред.) Камион с демонстранти е под полицейска блокада в центъра на Белград. Полицията не позволява камионът да се доближи до сградата на сръбското президентство, пред която са се събрали множество протестиращи. Демонстрантите преговарят с полицията да отблокира камиона.", "date": "2019.03.17", "title": "Демонстранти в Белград пробиха огради, стигнаха до входа на президентството"}
{"url": "https://www.24chasa.bg/novini/article/7351143", "text": "Брекзит и протестите на \"жълтите жилетки\" са довели до спад на продажбите на бутилки френско шампанско до 15-годишен минимум, предаде Ройтерс, цитирана от БТА. Според Междупрофесионалния комитет на виното от Шампан броят на продадените бутилки се е свил с 1,8 на сто до 302 милиона през 2018 година. При все това общите приходи са нараснали с 0,3 на сто до рекордните 4,9 милиарда евро (5,6 милиарда долара) заради поскъпването на шампанското. Спадът на обемите е леко обезпокояващ, тъй като забавянето във Франция и Великобритания не бе компенсирано от по-силните продажби извън ЕС, коментира Жан-Мари Барийер, съпредседател на Междупрофесионалния комитет на виното от Шампан. На Франция и Великобритания се падат близо 60 процента от всички продажби по обем. Във Франция продажбите са намалели с 4,2 на сто до 147 милиона бутилки. За първи път през последните 100 години бутилките шампанско, продадени в чужбина, са повече, отколкото във Франция. Протестите на \"жълтите жилетки\" срещу политиката на правителството са една от основните причини за това. Те, според Барийер, са причинили спад на туристите, посещаващи Париж, и са понижили доверието на потребителите, удряйки по търсенето.", "date": "2019.03.17", "title": "Продажбите на шампанско спаднали заради Брекзит и \"жълтите жилетки\""}
{"url": "https://www.24chasa.bg/novini/article/7351146", "text": "Няма как, подскачайки на един крак, да стигнеш на финала пръв. Това заявил президентът на ПЕС Сергей Станишев пред червения пленум, който трябва да избере водач на евролистата на БСП между него и Елена Йончева. В емоционална реч на обединението той предложил пленумът да гласува едновременно първото и второто място. Пред другарите си Станишев призовал заради цялата партия пленумът да намери начин да излезе с достойнство и единен. Ако половината излезем с чувство на победители, а другата е затаила реваншизъм, не се включи в кампанията и чака ръководството да се издъни, за да се поиска оставката му, на какви избори отиваме, попитал той. Обяснил, че Йончева или Станишев е погрешен въпрос. Защото и той, и мнозина в партията се питали как БСП стигна до това вътрешно разделение, как излиза от тази ситуация обединена и как отива на изборите, за да ги спечели. Очакванията на нашите политически опоненти са да излезем изпокарани и да тръгнат разкази как пленумът е бил касапница, заявил Станишев. И напомнил на другарите си, че каквито и добри намерения да имат, няма да победят на изборите, ако са разединени. Липсва ни достатъчно сериозен диалог и работа в партията, който да е искрен, уважителен, а не ултимативен, с извиване на ръце, обяснил една от причините за ситуацията Станишев. Имаме всички основания да смятаме, че ГЕРБ иска да манипулира резултата от изборите, но нека бъдем искрени помежду си - нали знаете, че има голямо недоверие дали резултатите от едно тайно гласуване в Националния съвет ще бъдат почтени, попитал президентът на ПЕС. Станишев обяснил, че участва в състезанието за водач на листата по морални и политически причини. Първо, защото БСП трябвало да излезе с ясна европейска физиономия на тези избори, за да отбие атаките колко е антиевропейска. Второ, заради доверието, което получил от много хора в партията, които не можел да предаде. Станишев обяснил, че не прави предложението си първите двама в листата да се гласуват заедно, за да си осигури позиция в нея, а защото БСП има нужда от силен екип и така може да запуши устата на опонентите си. Ако не постигнем сплотеност вътре в НС, няма как да постигнем тази цел в партията, казал още той. И напомнил, че от резултатите от евровота зависи дали ще има и предсрочни парламентарни избори.", "date": "2019.03.17", "title": "Станишев: Няма как, подскачайки на един крак, БСП да стигне първа на финала"}
{"url": "https://www.24chasa.bg/novini/article/7351171", "text": "40-годишен заможен ерген и 34-годишната му любовница бяха открити мъртви в гараж на нова кооперация в Пловдив. Няма следи от насилие по двамата, издъхнали са от задушаване, сочи първоначалният оглед. Костадин Кабаков завел в петък вечерта любимата си, която е семейна с две малки деца, и влезли в автомобила. Започнали да се наслаждават един на друг. Мъжът наскоро купил апартамент в току-що построената сграда. Но жилището не било обзаведено и затова решили да се отдадат на ласки в гаража. По едно време им станало студено и запалили колата. Понеже била с газова уредба, от изпаренията й се задушили. От петък вечерта до неделя сутринта от двамата нямало ни вест, ни кост. Пръв на потресаващата гледка се натъкнал бащата на Костадин – Асен Кабаков. „Беше страшно”, каза пред „24 часа” съсипаният родител, който се чудеше как да съобщи на съпругата си. На мястото на нещастния случай бяха дошли мъжът и братът на 34-годишната жена, която оставя деца на 3 и на 6 годинки. „Защо не я е завел на хотел, а е решил да се прави на интересен. Имал е в джоба си 4700 лева”, недоумяваше Асен Кабаков. Той твърди, че е гледал Костадин като писано яйце. Бил по-малкият му син и имал слабост към него. Големият бил адвокат. „В петък вечерта с любимата били на заведение. Решил да я доведе тук, за да й покаже, че има нов апартамент”, разсъждава родителят. И не може да си обясни как и двамата едновременно са се задушили. „Стигнах до извода, че на децата не трябва да се угажда и да ги лигавят, защото ей докъде може да се стигне”, казва Асен Кабаков. Купил най-напред на сина си жилище в друг пловдивски квартал. Той го продал и си взел апартамент на Слънчев бряг. „От нищо не е лишаван. Костадин работеше при мен. Години наред държах казина в Пазарджик на едни софиянци. Бях много добре. Синът беше крупие. След това си направихме собствен бизнес. Водил съм го навсякъде”, разказа родителят. По думите му малкият син имал музикални заложби. Пеел с Мишо Шамара и Ванко 1. Дори имал парче „Сладолед и сметана”.", "date": "2019.03.17", "title": "Ерген и омъжена жена издъхнаха в гараж, докато се любят (Обзор)"}
{"url": "https://www.24chasa.bg/novini/article/7351176", "text": "Премиерът на Унгария Виктор Орбан постави условията, при които неговата партия Фидес ще остане член на Европейската народна партия (ЕНП), предаде ДПА, цитирана от БТА. За Фидес си струва да остане в ЕНП, стига тя да не се присъедини изцяло към редиците на привържениците на миграцията, каза днес по национална медиа Антал Роган, началник на правителствената канцелария. Освен това защитата на границата би трябвало да се прехвърли от компетенциите на Еврокомисия към компетенцията на страните членки. Министрите на вътрешните работи трябва да получат правомощия да вземат решения по въпроси, засягащи миграцията и защитата на границата, а бюджетът на ЕС трябва да бъде използван за плащане на половината от разходите, които членки на ЕС имат по опазването на границата, допълни той. Фидес остава в ЕНП до категоричното изясняване на тези въпроси, добави той. Следващата седмица ЕНП ще решава дали да изключи Фидес. Напрежението между Орбан и ЕНП се засили, след като в Унгария започна кампания срещу председателя на Европейската комисия Жан-Клод Юнкер, който е член на ЕНП. Юнкер, заедно с Джордж Сорос, бе представян като привърженик на нелегалната миграция. На 20 март по инициатива на 13 от 56-те национални партии членки на ЕНП ще се състои гласуване за изключването на Фидес или за замразяването на нейното членство в групата. Но отстраняването на унгарската партия би отслабило позициите на ЕНП за изборите за Европейски парламент през май. Сега десноцентристката ЕНП разполага с най-много депутати в парламента на ЕС, припомни ДПА.", "date": "2019.03.17", "title": "Орбан постави условията,  при които партията Фидес ще остане член на ЕНП"}
{"url": "https://www.24chasa.bg/novini/article/7351178", "text": "Не е задължително Сергей Станишев да е евродепутат. Това е заявила соцлидерката Корнелия Нинова в изказване срещу президента на ПЕС по време на заседанието на червения пленум. На него БСП трябва да избере водач на листата си между Станишев, който е с най-много номинации от структурите, и Елена Йончева, която е фаворитка на ръководството. Да освободим Сергей от неудобството да изразява позицията на БСП, съчетано с различна позиция на ПЕС, предложила соцлидерката. И направила подробен анализ на различията между БСП и ПЕС. Нинова дала пример с ЕНП и АЛДЕ, чиито лидери не са евродепутати. И напомнила, че и предшественикът на Станишев в ПЕС Поул Расмусен не е бил такъв. Категорично против предложението на Станишев и Йончева да се гласуват заедно първо и второ място в листата, се обявила Нинова. В отговор Сергей Станишев обяснил, че президентът на АЛДЕ Ханс ван Баален е евродепутат. И напомнил, че и генсекът на ЕНП Антонио Лопез е евродепутат. Станишев казал, че Нинова умишлено търси разделителни линии. И добавил, че е безкрайно некоректно е да се поставя неговата лоялност към партията под въпрос. Напомнил, че за Истанбулската конвенция се борило и женско движение на БСП. И предупредил, че БСП няма да успее без помощ от ПЕС, ако дойде на власт.", "date": "2019.03.17", "title": "Нинова: Не е задължително Станишев да е евродепутат"}
{"url": "https://www.24chasa.bg/novini/article/7351181", "text": "Няма да допуснем насилие, онези, които нарушават закона, ще отговарят, заяви президентът на Сърбия Александър Вучич в обръщението си към народа, съобщават сръбските агенции, цитирани от БТА. По повод нахлуването снощи на демонстранти в сградата на държавната телевизия РТС и протеста, който протича в момента пред сградата на президентството, докато той говори, Вучич каза, че Сърбия разрешава протести докато не се стигне до насилие. Никой никога в такива условия не е давал пресконференция, каза Вучич и добави, че е искал да покаже, че \"не бива да има страх от хулигани, побойници и фашисти като Бошко Обрадович и олигарси като Драган Джилас и Вук Йеремич\". \"Те мислеха, че няма да посмея да дойда тук. Не се страхувам. Мога да изгубя само живота си. Ще продължа да се боря за Сърбия, няма нищо по-важно от това\", каза той. Вучич подчерта, че е получил информация, че сърби в Косово се събират и искат да дойдат в Белград да го защитят, но той им казва, че това не е необходимо. Президентът добави, че в президентството не го пазят полицаи, а охраната, която е от членове на специалните части Кобра. Вучич изтъкна, че не му трябва подкрепата на западните страни, а само подкрепата на гражданите на Сърбия. Той добави, че работата му е да \"защитава и да отбранява Сърбия от побойници и олигарси\" и заяви, че е готов да разговаря с всички, но не и с Джилас и Йеремич, които дори не са членове на парламента, а с Обрадович само ако партията му отново бъде избрана в парламента. На въпрос ще има ли предсрочни парламентарни избори, Вучич отговори: \"Не мисля, че днес сме по-далече от предсрочни парламентарни избори, отколкото бяхме вчера\". Пред сградата на сръбското президентство се събират протестиращи против управляващите. Полицията с пълна екипировка за разпръсване на демонстрации стои пред гражданите, които пробиха защитните ограждения.", "date": "2019.03.17", "title": "Вучич: Няма да допуснем насилие, нарушителите на закона ще отговарят"}
