{"url": "https://www.24chasa.bg/novini/article/6437595", "text": "Светът е станал по-опасен, отколкото преди 30 години, с оглед множеството нови проблеми на планетата, заяви генералният секретар на НАТО Йенс Столтенберг в интервю днес в британския в. \"Гардиън\", предаде ТАСС. През трийсетте години, изминали от началото на политическата му кариера като министър в Норвегия през 90-те и като премиер през 2000-2001 и 2005-2013 г., светът според Столтенберг е станал \"по-непредсказуем\" и ситуацията на планетата - по-трудна за управление поради днешните \"толкова много проблеми наведнъж\", предаде БТА. \"Оръжията за масово поразяване дойдоха в Северна Корея, имаме терористи, нестабилност и по-решително настроена Русия. Това е един по-опасен свят\", изтъкна генералният секретар на НАТО. Запитан дали подкрепя войнствените изявления на президента на САЩ Доналд Тръмп по повод Северна Корея, Столтенберг заяви, че не иска да прави предположения за евентуални варианти на военни действия, \"за да не изостри неяснотата и трудния характер на ситуацията\". И добавя, че подкрепя \"усилията за търсене на политическо решение чрез преговори\". Ръководителят на НАТО обаче допълва, че изцяло разбира и подкрепя правото на Южна Корея и отчасти на Япония да гарантират сигурността си, включително с военни мерки. \"Те имат право на отговор, когато се сблъскат с много агресивни действия. Подкрепям също така присъствието на войски и потенциал на САЩ в (Южна) Корея\", казав той. Столтенберг е дал интервюто при посещения в британски военни части, разположени в Естония, и след визити в бойни групи на НАТО в Полша и балтийските страни. Той заявява, че според него никоя от членките на НАТО не е изправена пред неминуема заплаха. При все това \"отбранителната\" мобилизация на войските на алианса е послание, отправено към Русия, напомнящо, че нападение срещу една членка на блока би означавало нападение срещу целия пакт, казва генералният секретар на НАТО.", "date": "2017.09.09", "title": "Йенс Столтенберг: Светът е станал по-опасен през последните 30 години"}
{"url": "https://www.24chasa.bg/novini/article/6437435", "text": "Копие на Самарското знаме, изработено в Пазарджик, подариха русофилите от Казанлък на своята община по време на днешния 14-и поред национален събор на русофилите, проведен край язовир \"Копринка\". То бе осветено от старозагорския митрополит Киприан. Докато владиката ръсеше знамето със светена вода, чевръста девойка от Карлово успя да се доближи до трибуната със знамето на непризнатата Донецка народна република в ръка, за да бъде осветено и то. Преди това тя дълго води хорото пред трибуната, развявайки това знаме. Духовникът не спря ритуала, светена вода с владишки багослов имаше след това и за множеството. Накрая охраната на събора помоли учтиво момичето и то се прибра сред публиката. Пред \"24 часа\" тя потвърди, че това е същото знаме, което предизвика протестите на украинското посолство у нас, след като се появи на честванията на августовските боеве от Руско-турската освободителна война през 1877 г. на връх Шипка миналия месец. Според лидера на русофилите Николай Малинов, скандал с този флаг не е имало, защото всеки бил свободен да развява знамето си. Още повече, че този път никой не запали знамето на обединена Европа, както се случваше преди. На събора по традиция и сега дойдоха над 10 хиляди души от цялата страна. Председателят на националното движение \"Русофили\" Николай Малинов съобщи, че със съдействието на митрополит Киприан е подета инициатива в България да бъдат донесени мощите на руския свети Киприан, който обединява земите около Русия през 14-и век под знака на православието. Този път политиците приеха желанието на организаторите на събора да няма политически речи, макар че край язовир \"Копринка\" дойдоха депутати от всички политически сили, сред които бе и Красимир Велчев, председател на групата за приятелство с Русия в парламента. Приветствие изпратиха председателат на Народното събрание Димитър Главчев, президентът Румен Радев, премиерът Бойко Борисов и патриарх Неофит. Патриархът подчерта в приветствието си, че нашите два славянски народа са дълбоко свързани исторически и обединени от общата православна вяра, а русофилите с дейността си помагат за трайното опазване на тези кристални братски отношения. Председателят на парламента Димитър Главчев изрази увереността си, че отношенията между нашите два народа имат не само дълга история, но и бъдеще, основано на близостта между нас, на уважението и взаимния интерес. \"Вековната връзка между българския и руския народ е доказана през годините. Тя ще надживее всяко политическо изпитание\", се казва в привествието на президента Румен Радев до събора. Премиерът Бойко Борисов благодари за поканата към него да посети събора. \"Разчитам, че вие ще предадете на членовете и симпатизантите на вашето движение да са здрави, с мъдрост и с постоянство да постигат целите си. Убеден съм, че те ще спомогнат за укрепване на добрите връзки между българския и руския народи, защото успешното двустранно сътрудничество се крепи на прагматизма и взаимния интерес, но и на доверието и разбирателството\", пише още премиерът Борисов. Съборът премина под знака на предстоящите чествания на 140-годишнината на Руско-турската освободителна война от 1877-1878 година. Негов гост бе и руският посланик в София Анатолий Макаров. Пред множеството той обяви събора за ярък символ на нерушимото руско-българско приятелство. Посланикът говори за датата на събора 9 септември като за ден освобождението на България от фашизма и подчерта: \"Взаимната симпатия и обич между двата народа не е анахронизъм, а нашето настояще и, сигурен съм, бъдеще. Всеки от вас има своята история - учил, работил, любил, създал семейство в Русия. Тези човешки връзки понякога имат не по-малка важност от контактите на най-високо равнище. В много от отраслите на руско-българското сътрудничество се запазват неизчерпаеми резерви и от нас и вас зависи дали ще съумеем мъдро да се възползваме от този потенциал. На нас са ни необходими конкретни инициативи в икономиката и енергетиката, в селското стопанство и промишлеността, образованието и културата, които за пореден път биха показали че не можем само да живеем с миналото, но и уверено да се движим напред. Впрочем, уваженеието към историята винаги е било неотменна част от цивилизионния код на руснаците и българите. Съвсем скоро ще отбележим заедно 140 години от освобождението на България от османско робство. Да почетем паметта на падналите за тази свобода е наш общ дълг и дело\". За съборяните по традиция имаше много кебапчета, бира и водка. Търговците заложиха и на сувенири с руски символи - най-често фланелки и шишета с ликовете на Владимир Путин, Йосиф Сталин, но и на Тодор Живков.", "date": "2017.09.09", "title": "Русофили развяха Самарското и знамето на Донецката република на събора край \"Копринка\""}
{"url": "https://www.24chasa.bg/novini/article/6437464", "text": "Танзанийските власти заловиха пратка от близо 30 килограма диаманти на стойност около 33,7 милиона долара в най-голямото летище в страната миналата седмица, предаде ДПА, цитира от БТА. Необработените диаманти от мината Мвадуи е трябвало да бъдат изпратени в Белгия за обработка, но компанията, която отговаря за това - \"Петра дайъмъндс\", е регистрирала доставка само на 14 килограма, уточниха днес правителствени представители. Те крадат от нас отдавна. Достигнахме момента, в който да кажем стига, каза танзанийският министър на финансите Филип Мпанго на летището в Дар ес Салам - търговската столица на страната. Министърът уточни, че всеки, който е замесен в тегленето и сертифицирането на доставката ще бъде арестуван. Диамантите са на стойност около 65 милиарда танзанийски шилинга, а регистрираната им стойност е 33 милиарда шилинга. Мината в Мвадуи е съвместно предприятие, като 75 процента принадлежат на \"Петра дайъмъндс\", а една четвърт се контролира от танзанийското правителство. /София Ангелова/", "date": "2017.09.09", "title": "Конфискуваха диаманти за 33 милиона долара в Танзания"}
{"url": "https://www.24chasa.bg/novini/article/6437486", "text": "Седем туристи са били спасени, след като пожар избухнал на увеселително корабче, плаващо в зоната между гръцките острови Закинтос и Кефалония в Йонийско море, съобщи в. \"Катимерини\", цитиран от БТА. Четиримата мъже и трите жени са били спасени от екипажа на друг частен плавателен съд, който се намирал наблизо и ги закарал до остров Закинтос. Туристите са невредими, а пожарникарите са се борли няколко часа с огъня, докато го овладеят. Разследват се причините за избухването му", "date": "2017.09.09", "title": "Пожар избухна на увеселително корабче край островите Закинтос и Кефалония"}
{"url": "https://www.24chasa.bg/novini/article/6437536", "text": "Силна буря затруднява движението по Подбалканския път в района на Карлово, предаде  „Фокус“. Пороен дъжд, придружен от бурен вятър, се излива в Карловското поле. Видимостта по пътя между Калофер и Карлово е от 30 до 50 метра. На места от силните пориви на вятъра се образуват завихряния, които повличат треви и храсти. Призовават се водачите да шофират внимателно и със съобразена скорост.", "date": "2017.09.09", "title": "Силна буря затруднява движението по подбалканския път в района на Карлово"}
{"url": "https://www.24chasa.bg/novini/article/6437500", "text": "Десетки хиляди хора излязоха днес по улиците на Лондон, за да протестират срещу плановете на Великобритания да напусне Европейския съюз, предадоха световните агенции, цитирани от БТА. Демонстрацията, която бе подкрепена от ирландския певец, текстописец и политически активист Боб Гелдоф, премина през центъра на града и се отправи към британския парламент, където се спря на Парламентарния площад. Демонстрантите, събрали се пред сградата на парламента, бяха облечени в синьо и жълто - цветовете на ЕС, и размахваха знамена на ЕС, посочва ДПА. Някои държаха големи плакати с лозунга \"Излизане от Брекзит\" (\"Exit from Brexit\"). Организаторите оценяват участието на около 50 000 души. Целта на т. нар. Народен марш за Европа е да \"се обединим, да преосмислим и отхвърлим\" Брекзит, според организаторите, цитирани от Асошиейтед прес. Протестът е в неудобен момент за правителството, тъй като в понеделник за първи път долната камара на парламента трябва да гласува закон за излизане от ЕС, отбелязва ДПА.", "date": "2017.09.09", "title": "Десетки хиляди демонстрираха в Лондон срещу Брекзит"}
{"url": "https://www.24chasa.bg/novini/article/6437545", "text": "Сирийската армия проби обсадата, наложена от \"Ислямска държава\" на правителствен сектор южно от Дейр аз Зур и стигна до военното летище, обкръжено от джихадистите от близо три години, съобщи Франс прес, като цитира сирийската държавна агенция САНА. Във вторник правителствената армия вече проби блокадата, наложена от джихадистите на друг правителствен анклав в западните околности на града - столица на едноименна провинция в Източна Сирия, предаде БТА.", "date": "2017.09.09", "title": "Сирийската армия проби обсадата на Ислямска държава около авиобаза в Сирия"}
{"url": "https://www.24chasa.bg/novini/article/6437566", "text": "Социалисти почетоха 9-ти септември на Братската могила, намираща се в столичната Борисова градина. Днес се навършват 73 години от най-противоречивата дата в най-новата история на България. В нощта на 8 срещу 9 септември 1944 г. е свалено правителството на Константин Муравиев и на власт идва правителство на Отечествения фронт, начело с Кимон Георгиев. Отечественият фронт взема властта в България с помощта на окупиращите страната сили на Трети Украински фронт на Червената армия. След тази дата България попада в съветската сфера на влияние и настъпва мащабна политическа, икономическа и социална промяна в българското общество", "date": "2017.09.09", "title": "Социалисти отбелязаха 9-ти септември на Братска могила в столицата"}
{"url": "https://www.24chasa.bg/novini/article/6437591", "text": "Изрисуваха и оскверниха с неприлични надписи Братската могила в Асеновград. Това са установили днес асеновградски социалисти, съобщава пресцентъра на БСП. За тях мястото е свято, където са заровени костите на 25 души- антифашисти. По думите им с подобни неприлични надписи, никога досега паметникът не е бил оскверняван. Социалисти от града смятат, че до този вандалски и недостоен за българското общество акт се е стигнало след медийни изявления срещу знаменитата за много българи дата 9 септември 1944 г. Те смятат, че е недостойно българи да се опитват да поругават паметници на хора, борили се срещу фашизма. Смятат за недостойно и антибългарско хора да се опитват да разделят обществото ни и да насаждат омраза. По този повод председателят на БСП-Асеновград Енко Найденов ще подаде сигнал до районна прокуратура и до МВР.", "date": "2017.09.09", "title": "На 9 септември оскверниха Братската могила в Асеновград"}
{"url": "https://www.24chasa.bg/novini/article/6435942", "text": "Висшистката в България ражда средно по едно дете, но мечтае за две. Социолозите изследват каква е реалността и какъв е идеалът. Причините да се задоволи само с едно дете са комплексни - майката се опитва да направи кариера, няма пари, за да наеме друг да отглежда децата качествено. Наблюдава се промяна в поведението на бабите, днешните баби нямат средства да помагат в грижата за малките, а и много често са в малкото населено място, докато младото семейство бяга в големия град да търси работа. Ако майката има спокойствието да се върне по-рано от майчинство, да наеме гледачка, то тя би родила и второ. Това обяснява проф. д-р Антоанета Христова, директор на Института за изследване на населението и човека към БАН. Министерският съвет е възложил на института изработването на мегапроект “Мерки за преодоляване на демографската криза в България”. Той включва анализ на досегашните политики, законовата и нормативната уредба, добрите практики в Европа и в света, които се отнасят до демографски политики в сферите на раждаемостта, смъртността и здравеопазването, миграциите, уязвимите групи и състоянието на работната сила по региони. В резултат през 2018 г. институтът трябва да представи политики във всяка от тези сфери, които засягат секторни политики в образованието, здравеопазването, социалната политика и икономиката. В документа ще има послания към работодателите Социалната психоложка проф. Антоанета Христова е един от лекторите на дискусията “Образование и демография”, която в понеделник организират Софийският университет “Св. Климент Охридски” и БАН с подкрепата на Министерството на образованието и науката и с медийното партньорство на в. “24 часа”.  Лектори на форума ще са също ректорът на Алма матер проф. Анастас Герджиков, министърът на образованието Красимир Вълчев, депутатът проф. Иво Христов, доц. д-р Георги Бърдаров, заместник-декан и ръководител на катедра “Социално-икономическа география” на Геолого-географския факултет на Софийския университет. В дискусията ще се включат и студенти. Средното за Европа за жена във фертилна възраст (не само за висшистката, а за майка с всякакъв вид образование или без) е раждане на 1,5 деца. Никъде на Стария континент няма две. У нас последните данни на Националния статистически институт показват, че през последната година отиваме към 1,3 от 1,5, казва още проф. Антоанета Христова. Докладът ѝ ще бъде през призмата на мигриращите групи, потребността от работна сила, раждаемостта на майките според образованието - как играят тези параметри, които са в основата на демографията, върху стратегията и изискванията на образованието в България. Проф. Антоанета Христова ще обърне внимание и върху уязвимите групи от ученици. Голямото училище в гетото не може да се сравнява с голямото училище в центъра. “В частните, езикови училища отиват деца от избрани семейства с родители с високо образование, така ясно произвеждаме 2 типа училища - училища гета и избрани Това разделя и не помага на интеграционната политика, точно обратното. В момента сме в процес на задълбочаване на различията, а не на преодоляването им”, казва още директорката на Института за изследване на населението и човека към БАН. Така всъщност се засилвала уязвимостта на уязвимите, защото те винаги остават отделени. Нещо, което не може да се случи никога в Норвегия и Швеция например. Там системата е географски разположена. От която и малцинствена група да е детето там, то влиза в училища, организирани според географското разпределение. Не се допуска създаването на училища гета, казва още проф. Христова. Тя ще акцентира и върху голямата група на неработещите в България. Тенденцията, която социолозите са установили, е, че при тях с всяка година намалява процентът на по-високо образование. В момента процентът с ниско образование расте, което прави тези хора постоянно стоящи в групата на тези, които не могат да бъдат използвани от работодателите. Основна причина за високата безработица у нас била липсата на образование. Имало и много хора с образование, макар и ниско, които обаче искат по-добро заплащане и мигрират. Това според социолозите е лоша тенденция, защото имаме нужда от работна сила. Възрастните хора пък стават източник на такава, защото са повече. Тезата: “Дай да ги пенсионираме, за да назначим млади” вече не е валидна, защото трудно се намират кадри, които да заемат местата им. Възрастните са и по-добре образовани.", "date": "2017.09.09", "title": "Висшистката у нас ражда по едно дете"}
{"url": "https://www.24chasa.bg/novini/article/6437365", "text": "Министър-председателят на Русия Дмитрий Медведев поздрави жителите на руската столица по случай 870-ата годишнина от основаването на Москва, предаде ТАСС. \"Честит рожден ден, Москва. Поздравявам всички столичани по случай Деня на града!\", написа премиерът във Фейсбук. Тържествено приветствие към московчани отправи по-рано от Червения площад президентът на Русия Владимир Путин, предаде БТА. Културната програма, съпътстваща московските празненства по повод Деня на града, започна днес и включва 400 прояви - театрални фестивали, музейни проекти, концерти, многобройни екскурзии и тематични изложения под наслов \"Москва покорява\", \"Москва строи\", \"Москва поставя рекорди\" и т. н. Стотици хиляди московчани и гости на столицата прииждаха още сутринта към градския център, информира ТАСС. Улиците са украсени с хиляди празнични плакати, снимки на паметници, на исторически сгради и портрети на прочути жители на Москва. През 50 метра минувачите срещат различни развлечения за хора с най-разнообразни интереси - тук цигулари изпълняват Римски-Корсаков, там артисти от столичен театър играят откъс от популярния мюзикъл \"Юнона и Авос\", малко по-далеч младежи са организирали състезания по паркур, скейтбординг, бойни изкуства, спортни танци, фехтовка и какви ли не още спортове. За най-смелите са изградени \"Сатурнови пръстени\" - нещо средно между въртележка и пътечка за бягане, скалодрум, наподобяващ лентата на Мьобиус, и специална вълнообразна писта за велосипеди с четвъртити колела. Край стените на Кремъл участниците в тържествата могат да си починат, похапвайки гозби, приготвени по старинни руски рецепти: банички със зеле, вишни или месо, пелмени с еленско и кулебяка - екзотично печиво с плънка от гъби или други вкусотии. В двудневните празнични прояви, организирани на над 300 градски, окръжни и районни терена, участват 100 музея, театрални, танцови и музикални колективи. В руската столица се изявяват 4500 артисти, музиканти, лектори и спортисти. Днешният ден ще приключи с грандиозен фойерверк, отбелязва ТАСС.", "date": "2017.09.09", "title": "Москва тържествено празнува поредния си \nюбилей"}
{"url": "https://www.24chasa.bg/novini/article/6437382", "text": "Основният ремонт на столичния булевард \"Дондуков\" продължава. Очаква се от 15 септември да бъде пуснато движението по булеварда от ул. „Сердика“ до ул. „Г. С. Раковски“ и от ул. „Кракра“ до бул. „Васил Левски“. Там след 15 септември ще продължи работата само по тротоарите. След това обаче ще се затвори за движение участъкът между бул. „Васил Левски“ и ул. „Г. С. Раковски“. Основният ремонт на булеварда трябва да приключи до края на октомври. Освен нова настилка, той включва подмяна на релсовия път, уличното осветление, тротоарните настилки и изграждане на велоалея.", "date": "2017.09.09", "title": "Вижте ремонта на булевард \"Дондуков\" в столицата (Видео)"}
{"url": "https://www.24chasa.bg/novini/article/6436781", "text": "Придаването на особен смисъл на датата 9 септември е дело на пропагандата в годините след това. Много от символите, снимките и документите са изфабрикувани впоследствие. Не е особено автентична и друга от емблемите на 9 септември - епичните кадри от възторженото посрещане на партизанския командир Чапай. В краткото филмче от минута и половина Чапай сякаш се появява изневиделица и също така изведнъж изчезва. Причината е, че те са нарочно заснет дублаж. Фабричният работник Александър Пипонков, станал партизанин под името Чапай, влиза в обектива на кинокамерата абсолютно случайно. В началото на септември 1944 г. в Белово пристига екип начело с режисьора Борис Борозанов, който снима игралния филм “Росица”, сантиментална история за любовта, който така и остава незавършен. Според по-късни разкази, когато на 9 септември партизаните слизат в градчето, Борозанов пръв се усеща, че това събитие трябва да бъде запечатано за поколенията, и нарежда на оператора си Георги Парлапанов да включи камерата. Първоначално Чапай се стряска от нея, може би я мисли за някакво оръжие, разказва синът на Борис Борозанов – Борислав. После обаче с удоволствие се съгласява да повтори прегръдките и целувките със сестра си специално за снимките. Основната заслуга за кадрите с Чапай е на Кирил Петров, един от първите български филмови продуценти. На 8 септември Петров научава от кмета на Белово, че партизаните слизат от планината. Георги Парлапанов и помощникът му Александър Вълчев снимат с две малки камери, в които има по 15-20 м лента. Затова и кадрите оттам са само минута и половина Когато обаче сестрата на Чапай го прегръща и целува, тълпата избутва Парлапанов и той пропуска момента. “Бай Киро, не можах да го снимам това”, извиква операторът. Тогава Кирил Петров отива при Чапай и го моли да повтори прегръдката, за да я заснемат. Така в интерес на пропагандата историческото събитие е режисирано Самият “Чапай” едва месец след триумфалното му посрещане загива в боевете срещу германците край Крива паланка. Другите най-популярни кадри са как Тодор Живков се здрависва с партизаните от отряда “Чавдар” в София. Те са заснети от Васил Холиолчев, който също съвсем случайно се озовава на това място. Тъй като никой тогава не знае кой е Тодор Живков, при озвучаването дикторът на националното радио Петър Витанов произнася фразата: “Човек от народа поздравява партизаните” Народът се шегуваше, че на тези кадри се вижда как Тодор Живков всъщност се запознава с партизаните от отряда. А изразът „Човек от народа“ стана заглавие на документалния филм, който Христо Ковачев засне за 70-годишния юбилей на Живков.", "date": "2017.09.09", "title": "\"168 часа\": Посрещането на Червената армия, партизаните, Тодор Живков и изкривяването на историята"}
{"url": "https://www.24chasa.bg/novini/article/6433495", "text": "Месец и половина след избухването на т.нар. Суджукгейт хора на скандалния депутат от ГЕРБ Живко Мартинов, назначени от него чиновници на различни ключови постове, ще отговарят за сделки за милиони левове, отпуснати от държавата. Свидетелят в защита на обвиняемия 53-годишен ексдепутат влезе в борда на директорите на ВиК - Добрич, където ще контролира изхарчването на 120-те млн. лв., отпуснати за водния цикъл на града. Детелина Николова освен бивш кмет и областен управител на Добрич е и свидетел в разследването на “Антикорупция”, по което на Мартинов са повдигнати 5 обвинения по различни текстове от НК. Всъщност тя ще контролира инвестицията в единственото атрактивно предприятие в региона заради огромния транш, отпуснат от второто правителство на ГЕРБ за изграждането на воден цикъл в града. В началото на август МРРБ определи нов борд на директорите на ВиК - Добрич. Дружеството е в изключително тежко финансово състояние и има над 30 млн. лв. задължения. Най-големият му кредитор е ВиК - Бургас. Хората, които се очаква да го \"съживят\", са Саркис Караджикян - представител на кредитора в добричкото дружество, бившият областен управител Детелина Николова, Тодор Гикински - освободен шеф на ВиК - Сандански, обвиняем и към настоящия момент за престъпление по служба, и Мария Тодорова - чиновник от МРРБ. След заседание на борда на директорите за шеф на ВиК в Добрич е избран Тодор Гикински, а Детелина Николова е определена за персонален отговорник за реализирането на водния цикъл. Гикински е отстранен от длъжността шеф на ВиК в Сандански през април с решение на общинския съвет, по предложение на кмета Кирил Котев. Мотивите му са, че той има обвинение по чл. 219, ал. 1 от НК по повод изграждането на водопровод в с. Кръстилци. Отделно срещу него са издадени 15 съдебни акта. Обжалванията не дават резултат и всички разходи и санкции са платени от община Сандански. Въпреки този скандал противно на всякаква логика Тодор Гикински се озова в борда на ВиК-Добрич. Той все още отказва да живее в служебна квартира в областния град, където бе буквално \"парашутиран\" и към момента обитава хотел, където нощувката е 70 лв. на вечер. Ако реши да остане, тогава само спането на този изключително ценен чиновник ще струва на закъсалото предприятие около 2100 лева на месец. Другият назначен от Суджука - Детелина Николова, пък е бивш кмет на Добрич и бивш областен управител от ГЕРБ. При третия мандат на партията тя е освободена, но по информация на \"168 часа\" госпожата вече десетина дни обикаля фирмите, определени за подизпълнители на проекта за изграждане на водния цикъл. Тя сама пожелала да е свидетел в защита на пословичния Живко Мартинов, декларирайки, че работи с него от 15 години. Другият член на борда е Мария Тодорова от МРРБ, заради която от предприятието твърдят, че са ремонтирали тоалетната на втория етаж в сградата и това им е излязло над 10 хиляди лева. Покрай овладяването на ВиК в Добрич и промените в ръководството, извършени през най-отпускарския месец август, Живко Мартинов се готви да яхне и БСП в региона, разказаха пред \"168 часа\" източници от района. За целта Суджука вече има съюзник в лицето на кмета на Каварна Нина Ставрева, която работи с кумеца му Валентин Николов. Мнозина заподозряха, че за него подчинени на червената кметица са подготвили скандална сделка, в която Николов трябваше да придобие с решение на общинския съвет терен, който си делят общината и частен собственик. За облагородяването на плажа, чийто концесионер е същият Николов, бяха инвестирани десетки хиляди лева общинска пара от перото за капиталово строителство. Заради близките си отношения с Николов и Мартинов Ставрева вече бе разпитвана по разследването на “Суджукгейт”. Друго “острие” на Живко Мартинов е съселянинът му и приятел от детинство Генади Ганчев. През 2015 г. същият като общински съветник от БСП напуска партията, защото се кандидатира за кмет на община Добрич от НДСВ. “Напускам, но партията остава в сърцето ми”, проронва разчувстван пред журналисти Ганчев. “Като човек на БСП и общински съветник той присъстваше на всички срещи с хора на партията от София. И винаги Мартинов и компания знаеха на секундата какво се е говорило и планирало\", гневят се червени пред \"168 часа\". Самият Ганчев не крие близките си отношения с Живко Мартинов и кръга му, твърдят техни познати. В същото време демонстрира и силни връзки с висшия ешелон на БСП, обяснявайки, че до дни ще бъде определен за областен председател на столетницата в Добричко.", "date": "2017.09.09", "title": "\"168 часа\": Ключови чиновници на Живко Суджука скандално влизат в сделки за 120 млн. лв."}
{"url": "https://www.24chasa.bg/novini/article/6428829", "text": "„Кратка история на Франция” предлага точна, вярна и изчерпателна информация за историята на Франция от началото на средните векове до наши дни – от Карл Велики до Жак Ширак. Сред основните теми в книгата са отношенията между държавата и обществото, влиянието на войната, притежаването и използването на политическата власт, тероризма, етническите различия и други. В нея са разгледани велики личности, като Луи XIV, Наполеон, Дьо Гол и др., но едновременно с това в книгата са описани обикновените хора и техните разбирания, социалните структури и икономическото развитие. В изданието ще намерите информация за съвременното общество и политическата система в криза, за глобализацията, за международния тероризъм и развитието му на територията на Франция, за расовото напрежение и загубата на доверие в политическите лидери. Ако Франция се загледа в бъдещето си, колко ли са сериозни проблемите, пред които ще се изправят правителствата й? Нацията е пред основни проблеми, като запазването на просперитета си, социалната си единност и международния си статус. Неолибералният отговор на глобализацията и нарастващата подвижност на капитали и работна сила изискват рационализация на бизнеса, приватизация на държавните предприятия, нарастване на гъвкавостта на трудовия пазар и намаляване на осигуровките. Заедно с нарастващите технологични промени - в областите на информационните технологии, роботиката, биотехнологиите - това води до значително повишаване на продуктивността и националните доходи и здраве, но в същото време се увеличават безработицата, несигурността, бедността и неравностойното положение, което засилва социалното разделение на квалифицираните и неквалифицираните кадри, последните от които все повече обедняват и са изолирани. Социалните закони, които са създадени, за да повишат социалната интеграция, сега се оказват основна пречка за движението на свободните пазари. Това е новата „реалност”, която е подкрепена от международни организации като Международния валутен фонд и ОИСР (Организация за икономическо сътрудничество и развитие). „Държавата провидение”, европейският социален модел, който е създаден след 1945 г. и е резултат от едновековна борба, сега е в опасност. Въпреки че до голяма степен икономическият живот остава в рамките на държавата, то нейните способности да го ръководи са значително отслабени. В страната основната заплаха е от обединението на консерваторите и бизнес интересите, които са насърчени от отслабването на търговските съюзи и партиите на левицата. Те се радват и на подкрепата на медиите или на медийната зависимост, където винаги има малък брой журналисти и медийни звезди с важна роля в „информирането” на обществото. Потенциалът за печалба е огромен. Значителната концесия на частните и корпоративните данъци е представена като инициатива за стимулиране на предприятията и необходимост от стимулиране на икономиката. В същото време данъчната тежест е стоварена върху нископлатените чрез въвеждането на непреки данъци за повишаване на годишните доходи. Освен това приватизацията предлага държавните предприятия на атрактивни цени. Потенциалното „налагане” на социалната помощ от частни застрахователи води до още възможности за доходи. Символично това отразява нарастващата комерсиализация на всеки един аспект от живота. Има ли някаква алтернатива? Да се тръгне по друг път, това ли е американският модел за конкуренция на една държава? Наистина няма такава необходимост. До голяма степен прехваленото икономическо първенство на Америка е илюзия, която е подхранвана от оптимизма на американските бизнесмени и политици. Но ако се съпостави брутният вътрешен продукт на глава от населението на САЩ с този на Германия или Франция, то няма да се забележи дефицит. По-голямата част от разликите се дължат на по-краткото работно време и повечето почивни дни. Но качеството на живот е запазено. Дори колективните гаранции по отношение на здравеопазването и сигурността трябва да се защитят и на чисто морално ниво, и в интерес на демокрацията, а най-малко и заради собствените интереси на управляващите, които се стремят да ограничат обедняването и съпътстващите го престъпност, социално напрежение и конфликти. Има значителни възможности за осигуряване на социално значими работни места с прилично заплащане в сферите на образованието и здравеопазването, каквито никога няма да се осигурят от пазара. Също така трябва да се регулират и пазарите, като се ограничи несигурността, която произлиза от комерсиализацията и глобализацията. Опитът на социалистическото правителство от 1981 г. показва, че нито една държава не може да устои на натиск на пазара. Парадоксалното е, че чрез разширяването и засилването на Европейския съюз както в социален, така и в икономически аспект, чрез неговата още по-голяма загуба на национален суверенитет, именно Франция успява да запази институциите си и националната си идентичност. Въпреки просперитета на по-голямата част от населението се засилва и опасното чувство на безпокойство. Правителството е критикувано все повече за неспособността му да се справи с проблемите в селските райони, да намали безработицата, да преодолее финансовите проблеми в осигурителната система, да намали престъпността и да предпази населението от терористични актове - едно от най-големите притеснения, за които са обвинявани имигрантите. Но това са проблеми, с които се сблъскват всички европейски правителства, и политическата ситуация в различните държави не променя този факт. Неспособността им да се справят с тях и публикуваните случаи за корупция на политици още повече засилват недоверието в мотивите и компетентността на политиците. Това води до отчуждаване от политическата система с нейните постоянни вътрешни конфликти и надпревара за място в политиката на водачите с президентски амбиции. Общественият интерес към политиката като израз на социалните ценности вече намалява и това е ясно от намаляването на членовете на политическите партии или движенията, като тези на еколозите и феминистките, търговските съюзи и дори читателите на вестници. Трябва да си припомним, че на първия тур на президентските избори през 2002 г. има доста въздържали се, а също и доста силен наказателен вот. Решителността на голяма част от електората да защити демократичната република, като гласува за Ширак, е наистина внушителна. Въпреки това никой не се заблуждава по отношение на политическата система. Електоратът остава силно подвижен, като първо предлага подкрепа на консерваторите на изборите през 2002 г. (когато има 40 % въздържали се), а след това не ги подкрепя на местните избори през 2004 г. Дали това е подигравка или наказание за политиците, които не си спазват обещанията? Опортюнизмът и липсата на последователност на Ширак, както и участието му в политическите игри, не са чак такъв стимул за идеализма или оптимизма на електората. Обезсърчени от дискредитацията на марксизма, интелектуалците се отдръпват от левицата, като по този начин я лишават от нови идеи. Отслабването на Националното събрание, което е разпокъсано от идеологически различия по отношение на много либерални въпроси в икономиката и социалната сфера, както и разпадът на комунистите, водят до масови демонстрации или подкрепа на крайната десница, която предоставя възможност на много хора да протестират срещу все повече обезкуражаващата ги система. Общественото проучване показва, че над 30 % от електората одобрява вижданията на Льо Пен за имиграцията, закона и реда и защитата на „традиционните ценности”. Невероятният му „успех” на първия тур от президентските избори през 2002 г. е резултат от популистката му и дискриминационна платформа за „националните приоритети”, в която обещава да даде предимство на жилищното строителство, увеличаването на работни места и осигуряването на „французите”, като се пренебрегват правата на по-голямата част от мюсюлманите и се призовава за репатриране на 3 милиона имигранти. Във времето, когато по-младото поколение на френските мюсюлмани е враждебно настроено поради високата безработица и чувството за отчуждение, официалното отхвърляне на мултикултурността и желанието за претопяване на мюсюлманите в основното „население” чрез образователната система най-вероятно ще доведе до ескалиране на расовото напрежение. Въпреки необходимостта от общо чувство за принадлежност към дадена общност при етническите групи, които са в едно и също социално пространство, със сигурност трябва да се наблегне и на толерантността и да се уважават отделните хора и демократичните процеси. Независимо от тези сериозни проблеми най-вероятно системата за президентско управление се гради на останките от Четвъртата република и на основните обещания за „републикански ред”, либералнодемократична политическа структура и фундаментално-капиталистическа, пазарно ориентирана икономическа система. Пред заплахата от голяма международна криза и потенциалните заплахи от тероризъм и петролни кризи - които са провокирани от военните действия на САЩ - по-вероятно е френската икономика да продължи да се адаптира към възможностите и предизвикателствата на единния европейски пазар и глобализацията и на промените в международното разделение на труда. Със сигурност това няма да е толкова лесно във все по-конкурентните пазари и натиска от бързите промени във валутните курсове или чрез засилването на конкуренцията за капитали, петрол и индустриалните суровини, които водят до бързо развитие на китайската и италианската икономика и ненаситния и хищнически американски капитализъм. Въпреки това по-голямата част от населението се радва на по-голям просперитет, а в същото време се адаптира към по-голяма несигурност и по-стресиращи условия на работа. Несъмнено това ще предизвика по-силно чувство за национална идентичност, докато политиците ще се опитват да наложат френско влияние в Европейския съюз. Все още има значителен потенциал за вътрешни конфликти поради неравноправния достъп до политическата власт, възможностите за образование и работа и здравеопазването, а също така съществува и застрашителният потенциал от расови и културни различия, както и заплахата от терористични актове. Но при нарастващия просперитет винаги има опасности. Все пак предишният период на глобализация през XIX в. е прекратен поради нарастващия протекционизъм и войната. Всяка социална система е подложена на стрес, който може да бъде засилен от непредсказуем натиск. Както предупреждава самият президент на републиката след изборите през 1995 г.: „Франция страда от болест, която се задълбочава при политическата класа, а икономистите... я разбират. Хората губят доверие. Тяхното чувство за безпомощност ги кара да се примирят, но то също така увеличава риска и от предизвикване на гнева им”. Из Книгата може да поръчате  !", "date": "2017.09.09", "title": "Процеси във френската политика, довели до Франция на Макрон"}
{"url": "https://www.24chasa.bg/novini/article/6437392", "text": "Европейският съюз трябва да проявява солидарност, за да има съществено влияние на международната арена, за да се бори с тероризма и нелегалната миграция. Това заяви днес германският канцлер Ангела Меркел на предизборна проява в град Ройтлинген, предаде ТАСС. \"Има недостиг на солидарност. Ще обсъдим това с нашите партньори от ЕС. Ако не постигнем съгласие, ще обсъдим противоречията помежду ни\", заяви тя на митинг преди парламентарните избори на 24 септември. Меркел отново посочи, че съжалява за решението на британците да напуснат ЕС. \"Оставаме 27, но пак ще имаме достатъчно сили, за да постигаме необходимото. Става дума за свободата на изразяване на мнение, свободата на вероизповедание, на движение, за независимото правосъдие\", каза тя. \"Не можем сами да решим трудните задачи\", добави канцлерът на Германия и уточни, че има предвид борбата с международния тероризъм и действията срещу нелегалната миграция.", "date": "2017.09.09", "title": "Меркел: В ЕС има недостиг на солидарност"}
{"url": "https://www.24chasa.bg/novini/article/6437209", "text": "„Да мислим положително, означава да можем да се свържем с тези ресурси вътре в нас, които ни помагат да проявим по най-добър начин себе си, да проявим своите добродетели и да създадем общество, което да е основано на добродетелите”. Това каза психологът Елица Великова, предаде . Поводът за разговора беше философията на Луиз Хей, автор на световни бестселъри за силата на позитивното мислене, която почина на 30 август тази година на 90-годишна възраст. „Позитивното мислене не е свързано единствено с това да се надъхваш или да се чувстваш извън зоната си на комфорт, това е нагласа, състояние, в което си. Не става въпрос да си представяш, че си нещо по-различно от това, което си, а по-скоро да можеш да проявяваш онова, което знаеш, че е здраво в теб. Това е нагласа за света”, допълни Великова. Според нея най-популярните примери за позитивното мислене са свързани с плацебо ефекта. „Когато вярваме много силно в нещо, то може да ни помогне и дори да ни излекува”, обясни психологът. „Ако ние мислим, че можем да се възстановим, в себе си активираме онези сили, които могат да ни помогнат да го направим. Не е задължително краят наистина да е положителен, но ни помага, тоест ние се свързваме с ресурси вътре в нас”, допълни тя. По думите й да мислиш положително в трагична ситуация, означава да имаш надежда. Когато обаче позитивното мислене се използва като инструмент за отрицание, не ни върши добра работа. Основано е на страха, че всъщност нямаш контрол над една ситуация и тогава се получава, което на популярен език наричаме „надъхване”. „Казваш си нещо, което знаеш вътрешно, че не е истина, и точно затова то не работи. Това е механизъм, който хората използват, за да се опитват да контролират своето съществуване. Страхът движи тях и техните действия”, обясни психологът. Според нея в България сме настроени да се предпазваме. „Някъде в нас е наранено доверието и ние се опитваме да се предпазим, като започнем да мислим, че ще се случи най-лошото”, допълни тя.", "date": "2017.09.09", "title": "Психолог: В България сме свикнали да се предпазваме, като мислим, че ще се случи най-лошото"}
{"url": "https://www.24chasa.bg/novini/article/6437221", "text": "На българо-сръбската граница трафикът е интензивен, на ГКПП \"Калотина\" има 6 км колона от леки автомобили на изход. Това съобщиха от пресцентъра на ГД \"Гранична полиция\". Препоръчва се използването на алтернативни маршрути през ГКПП \"Стрезимировци\", предаде \"Фокус\". На българо-гръцката граница трафикът е интензивен на изход за леки автомобили на ГКПП \"Кулата\", има 3 км колона, на ГКПП \"Маказа\" има 2 км. Препоръчваме използването на алтернативни маршрути през ГКПП \"Илинден\", ГКПП \"Капитан Петко войвода\", ГКПП \"Златоград\" и ГКПП \"Ивайловград\". На българо-румънската граница, на ГКПП \"Дунав Мост - Видин\" има образувала се колона от около 1 км от товарни автомобили на изход. На българо-турската граница на ГКПП \"Малко Търново\" има интензивно движение от леки автомобили на изход. На българо-македонската граница трафикът е нормален на всички ГКПП. Фериботът Оряхово-Бекет работи само през деня поради ниското ниво на р. Дунав.", "date": "2017.09.09", "title": "6 км колона от коли се е образувала на  ГКПП \"Калотина\""}
{"url": "https://www.24chasa.bg/novini/article/6437264", "text": "Два плавателни съда с общо 217 нелегални мигранти на борда са били задържани през последните 24 часа в Черно море при опит да достигнат бреговете на Румъния, съобщава в. \"Ромъния либера\", цитиран от БТА. В първия случай става въпрос за рибарски кораб със 120 души на борда, който се намирал в района на българския град Шабла и се насочвал към румънски териториални води. Плавателният съд бил задържан късно снощи от бреговата охрана до пристигането на кораби на турската брегова охрана, които поели мигрантите и плавателния съд.  който се движел в посока към румънския бряг. Рибарският кораб бил ескортиран от бреговата охрана до пристанище Мангалия. На борда му имало 97 души (40 мъже, 21 жени и 36 деца), които заявили, че са граждани на Иран и Ирак. Подобни случаи имаше и на 3 септември, както и на 20 и 11 август, когато румънските власти задържаха плавателни съдове съответно с 87, 69 и 70 нелегални мигранти на борда в териториалните води на Румъния, напомня ТАСС.", "date": "2017.09.09", "title": "Над 200 мигранти са опитали да влязат \nв Румъния по море през последните 24 часа"}
{"url": "https://www.24chasa.bg/novini/article/6437281", "text": "„Днес сме на посещение в 5 общини в област Ямбол – Стралджа, Елхово, Болярово, Тунджа и Ямбол. Срещаме се с жителите им, с кметове и общински съветници. От Болярово обявяваме началото на национална кампания „Нов модел на местна власт“, която ще приключи с предложение за изцяло нов закон за местното самоуправление и местната администрация“. Това заяви лидерът на БСП Корнелия Нинова пред обществеността в Болярово, където от 1990 г. досега общината се управлява от кмет на БСП и са с най-високи резултати на последните избори. Тя подчерта, че държавата абдикира от отговорностите си към общините и постонно им прехвъря задължения без да им осигурява финансиране, съобщиха от пресцентъра на БСП. „Правителството на Бойко Борисов отпуска средства с постановления само на общини по свой избор, за което сме сезирали Конституционния съд. Регионалните различия между големите и малки общини растат“, каза още председателят на левицата. Нинова добави, че две години вече програмите за развитие на селските райони и човешките ресурси не могат да стартират, а проектите на малките общини се отхвърлят поради малия брой жители, но и там живеят българи, които имат равни права със своите сънародници. По думите й граничните и високопланински общини са напълно изолирани и изоставени. „Всички тези проблеми водят до обезлюдяване и демографски срив. Започваме регионални и национални срещи с кметове и общински съветници за обсъждане и изготвяне на изцяло нов закон за местното самоуправление и местната администрация, с който да преложим нов модел за силна местна власт с възможности за реално решаване на ежедневните проблеми. Каним всеки представител на местната власт, независимо от партийната му принадлежност, който има предложения, да се включи в тези разговори“, заключи Корнелия Нинова.", "date": "2017.09.09", "title": "Нинова в Болярово: Започваме национална кампания „Нов модел на местна власт“"}
{"url": "https://www.24chasa.bg/novini/article/6437287", "text": "Токов удар е преустановил за кратко преминаването през ГКПП \"Калотина\" и е станал причина за  , съобщиха за  „Фокус“ от пресцентъра на МВР. От там уточниха, че към момента работа на пункта е възстановена и опашката от чакащи автомобили се е изтеглила.", "date": "2017.09.09", "title": "Токов удар е причината за километричната колона на ГКПП \"Калотина\""}
{"url": "https://www.24chasa.bg/novini/article/6437315", "text": "В Търговище са задържани двама мъже, оказали съпротива и обиждали полицаи. С постановление на прокурор от Районната прокуратура в града мъжете, които са криминално проявени, са задържани за 72 часа, съобщиха от Областната дирекция /ОД/ на МВР. Снощи малко преди полунощ на паркинг пред магазин от търговска верига в града С.Г., /19 г./ и Д.Д./27 г./са извършили непристойни действия, грубо нарушаващи обществения ред, съпроводени със съпротива срещу орган на властта. Действията на двамата са били изключително цинични, което е престъпление по чл, 325, ал. 2 от Наказателния кодекс, допълват от пресслужбата на ОД на МВР. Служители на група \"Охрана на обществения ред\" в Районното управление са реагирали на получен сигнал за опасно шофиране - дрифтене от страна на единия. При поискване от полицейските служители на документите за проверка С.Г. започнал да ги обижда. На мястото на инцидента е пристигнал и Д.Д., и двамата са продължили да блъскат служителите на реда, нанесли са удари на двама от тях, скъсали са пагона на единия. При задържането си двамата са оказали съпротива. Извършителите на деянието са известни на полицията. С.Г. - с извършени от него предишни кражби, а Д.Д. - с управление на автомобил след употреба на наркотици. Образувано е досъдебно производство.", "date": "2017.09.09", "title": "Задържаха двама мъже, обиждали и оказали съпротива на полицаи в Търговище"}
{"url": "https://www.24chasa.bg/novini/article/6437318", "text": "Президентът Румен Радев почете паметта на загиналите преди и след 9ти септември с публикация в социалните мрежи. \"Продължавам да вярвам в това, което написах преди година по повод днешната дата: \"В обществото ни 9-ти септември винаги е бил разделителна линия. Страните имат своите необорими мотиви. Хората, върху които тази дата е дала отражение, имат своята памет за нея. Какво е 9-ти септември - дата на революция или преврат? За мен е нито едно от двете. Тя е повод единствено за помирение. Повод да проявим мъдрост и най-сетне да направим крачката към едно съзидателно помирение с миналото. Дължим го на себе си...“ Поклон пред всички невинни жертви преди и след 9-ти септември, пред всички загинали с мисъл за България\", написа Радев.", "date": "2017.09.09", "title": "Президентът почете загиналите преди и след 9-ти септември"}
{"url": "https://www.24chasa.bg/novini/article/6437329", "text": "Първа копка на българо-китайска мандра бе направена днес край Момчиловци. Церемонията за символично начало на изграждане на смесеното предприятие е част от програмата на третото издание на Фестивала на киселото мляко, организиран съвместно с китайска компания , която наложи на пазара в Китай българско мляко, разказва БТА. Строителството на мандрата се планира да започне през пролетта. Партньор от българска страна ще бъде фермер от Момчиловци. Млекопреработвателното предприятие ще разполага със собствено стадо с 40 крави и съвременно оборудване за преработка на суровината. В мандрата ще бъде обособен и демонстрационен център, в който туристите ще могат да се запознаят с технологията на приготвяне на \"напитката на дълголетието\", както е известно на китайския пазар млякото, коментира кметът на селото Сийка Суркова. След популярността на киселото мляко, в родопското село се увеличава и потокът от китайски туристи.", "date": "2017.09.09", "title": "Изграждат българо-китайска мандра в родопско село"}
{"url": "https://www.24chasa.bg/novini/article/6437339", "text": "Папският нунций в Сърбия архиепископ Лучано Суриани предаде днес на сръбския президент Александър Вучич покана от папа Франциск да посети Ватикана, както и искреното желание на папата да посети Сърбия, съобщи националната телевизия РТС, цитирана от БТА. Президентът Вучич прие днес архиепископ Суриани и двамата констатираха, че отношенията между Сърбия и Ватикана се базират на дълбоко взаимно уважение и доверие. Вучич благодари на Ватикана за значението, което придава на териториалната цялост на Сърбия, като не признава независимостта на Косово.", "date": "2017.09.09", "title": "Папата покани сръбския президент Вучич във Ватикана"}
{"url": "https://www.24chasa.bg/novini/article/6437427", "text": "Президентът на Франция Еманюел Макрон е обсъдил по телефона с президента на САЩ Доналд Тръмп и японския премиер Шиндзо Абе засиления натиск и санкциите срещу Северна Корея. Това съобщи днес офисът на френския държавен глава, цитиран от Ройтерс. Тримата лидери са подчертали необходимостта от \"единна и твърда\" реакция на международната общност към Пхенян, предаде БТА. Южна Корея се готви днес за възможен нов ракетен опит на Северна Корея, която отбелязва годишнина от основаването си (1948 г.), броени дни след като нейният шести и най-мощен ядрен тест разтърси световните финансови пазари и допълнително изостри напрежението в региона, посочва Ройтерс.", "date": "2017.09.09", "title": "Макрон обсъди по телефона с Тръмп и Абе засиления натиск срещу Северна Корея"}
{"url": "https://www.24chasa.bg/novini/article/6437431", "text": "Днес стартира първият от двата състезателни дни на първата Европейска младежка олимпиада по информатика eJOI. Участниците имат на разположение четири часа, в които да се справят с три задачи, като максималният брой точки, които всеки от тях би могъл да събере, е 300, съобщиха от пресцентъра на състезанието.  България е горд домакин на мащабното състезание, в което ще премерят знания и умения по програмиране най-добрите млади таланти в тази област на възраст до 15,5 години от 22 страни-членки на Съвета на Европа. Първата Европейска младежка олимпиада по информатика eJOI бе открита снощи на официална церемония в Аулата на Софийски университет „Св. Климент Охридски“.  Тържествени слова произнесоха президентът на Република България Румен Радев и Мария Габриел, еврокомисар по цифровата икономика и общество, които са и патрони на Oлимпиадата. Тибор Наврачич, еврокомисар по образованието, културата, младежта и спорта, също патрон на събитието, приветства дистанционно всички участници и им пожела успех в това основополагащо начинание. Да поздравят всички състезатели на церемонията присъстваха и Красимир Вълчев, Министър на образованието и науката на Република България и Марио Бакалов, пилот на най-голeмия пътнически самолет в света.", "date": "2017.09.09", "title": "Започна първата Европейска младежка олимпиада по информатика"}
{"url": "https://www.24chasa.bg/novini/article/6437450", "text": "Постоянният представител на Украйна за ООН Владимир Елченко заяви, че Киев готви редица „неочаквани“ претенции към Русия и те ще бъдат озвучени на 72-ата сесия на Генералната асамблея на ООН, предаде РИА Новости, позовавайки се на интервю на Елченко дадено за украинското издание „Укринформ“. „Има ред инициативи, които не искам в момента да озвучавам, за да не разкрием картите си пред нашия бивш стратегически партньор, в аванс. Но те трябва да са уверени, че по пътя си ще срещнат немалко неочаквани неща“, заяви Елченко. Той добави, че украинската страна има „много въпроси“, които има намерени да повдигне, предаде \"Фокус\". Дипломатът напомни, че на Генералната асамблея ще има шест основни комитета, които „обхващат сферите на икономиката, правата на човека, международното право, информацията“. Той посочи, че във всяка от тези области „могат да бъдат намерени много моменти, които Москва, или е нарушила, или просто не изпълнява“. Според неговите думи, всички те се касаят до Донбас или Крим. Освен това, постоянният представител съобщи, че на 16-и октомври в Ню Йорк ще се състоят изборите в Съвета за правата на човека на ООН. Той изрази надежда, че Украйна ще попадне в новия състав на тази структура. „Ние, за радост, нямаме конкуренти в източноевропейската група. Там ще можем да поставим множество въпроси, и за Крим, и за Донбас, в контекста на правата на човека“, заяви той. По-рано Заместник-ръководителят на администрацията на президента на Украйна, Константин Елисеев, съобщи, че представителите на Украйна в ООН са предали на партньорите в Съвета за сигурност, проект за резолюция за изпращането на миротворчески контингент на ООН в зоната на конфликта в Донбас.", "date": "2017.09.09", "title": "Киев обеща на Русия „изненади“ на Генералната асамблея на ООН"}
{"url": "https://www.24chasa.bg/novini/article/6437204", "text": "Китайските власти публикуваха нови правила за религиозната свобода в страната с цел гарантиране на националната сигурност, ограничаване на неразрешените практики и възпиране на екстремизма, предаде Франс прес. Агенцията отбелязва, че управляващата Китайска комунистическа партия (ККП) се опитва да предотврати появата на каквото и да било организирано движение, което убягва от нейния контрол. Това се отнася и за религиите, включително за християнството и исляма, които са подложени на строго наблюдение от страна на китайските власти, предаде БТА. Новите правила по-конкретно забраняват приемането на дарения от чужбина и предвиждат глоби до 300 000 юана (39 000 евро) за организиране на неразрешено събитие. Ще бъдат затегнати освен това правилата за откриване на религиозни училища. Новите правила ще влязат в сила на 1 февруари 2018 г. Китайските власти редовно твърдят, че страната е изправена пред нарастваща заплаха от секти и радикалния ислям, отбелязва Франс прес. Те са особено обезпокоени от ситуацията в Синцзян-Уйгурския автономен район, където живеят много представители на уйгурското мюсюлманско малцинство. Последният годишен доклад на Държавния департамент на САЩ за религиозните свободи разкритикува Китай, че подлага на преследване и тормоз религиозни групи. Китай отхвърля американските критики, които според него не отчитат реалностите.", "date": "2017.09.09", "title": "Китай ще засили контрола върху религията"}
{"url": "https://www.24chasa.bg/novini/article/6437121", "text": "Роботи, разработени специално да се грижат за деца, увеличиха персонала на детски градини в Токио, съобщи Нюзру, позовавайки се на в. \"Дейли телеграф\", предаде БТА. Хуманоидните роботи Вево са с добродушен вид - главата им напомня на плюшено мече. Те могат да разпознават децата, да разговарят с тях, да мерят температурата им, да усещат, когато малките не спят спокойно. Роботите вече са изпробвани в една детска градина и предстои да бъдат внедрени в още 26. Създатели на роботите-детегледачи са групировката \"Глоубъл бридж холдингс\", която управлява детски градини, и учени от университета на префектурата Гума. Групировката планира през пролетта на следващата година да започне продажбата на роботите, като един ще струва около 37 хиляди щатски долара. В Япония има голям недостиг на места в детските градини. В Токио в списъка на чакащите са десетки хиляди семейства. Щатът на служителите в детските градини пък постоянно се съкращава заради недостиг на средства. В същото време броят на майките, които предпочитат да започнат работа, се увеличава.", "date": "2017.09.09", "title": "Роботи вече се грижат за децата в японски \nдетски градини"}
{"url": "https://www.24chasa.bg/novini/article/6437129", "text": "Румънската брегова охрана задържа плавателен съд, превозващ около 100 нелегални мигранти, най-вероятно от Близкия изток, в румънски териториални води в Черно море, съобщи Аджерпрес, предаде БТА. Според говорителя на Бреговата охрана Йонела Пасат плавателният съд е бил задържан в района на село Втори май и е ескортиран до пристанище Мангалия. Тя уточни, че все още не се знае точният брой и националността на мигрантите, нито от къде са тръгнали. Пасат добави, че друг плавателен съд с нелегални миграти е бил задържан също днес от българските власти. Подобни случаи имаше и на 3 септември, както и на 20 и 11 август, когато румънските власти задържаха плавателни съдове съответно с 87, 69 и 70 нелегални мигранти на борда в териториалните води на Румъния, напомня ТАСС.", "date": "2017.09.09", "title": "Румънските власти задържаха лодка със 100 мигранти на борда в Черно море"}
{"url": "https://www.24chasa.bg/novini/article/6437146", "text": "Строителни фирми оставиха четири столични квартала без ток, съобщиха от пресцентъра на \"ЧЕЗ България\", предаде БТА. Несъгласувани изкопни дейности са повредили тази сутрин кабел средно напрежение в столицата. В резултат без електрозахранване за час в почивния ден са останали 2 436 домакинства и стопански клиенти в ж.к. \"Борово\", ж.к. \"Красно село\" и кв. \"Манастирски ливади\". Петнадесет минути по-късно друг кабел на компанията е бил разкъсан в резултат на несъобразени изкопни дейности в кв. \"Студентски град\" в София. Без електрозахранване за час и 10 минути са останали 925 клиенти. Екипи на \"ЧЕЗ Разпределение\" са предоставили електрозахранване по резервна схема и при двете предизвикани аварии. Организирани са дежурни групи за възстановяване на повредите, след което ще бъде възстановена нормалната схема на електрозахранване, във връзка с което са възможни кратковременни оперативни превключвания. \"ЧЕЗ Разпределение\" е създала методика, според която съставя констативни протоколи на фирмите, които нарушават целостта на кабели при несъобразена работа и предявява претенции за нанесени щети, но тя не дава резултат, се посочва в съобщението. Затова от компанията призовават отговорните институции да защитят интересите на хората.", "date": "2017.09.09", "title": "Строителни фирми оставиха четири столични квартала без ток"}
{"url": "https://www.24chasa.bg/novini/article/6436703", "text": "Пловдивските социалисти се събират днес в местността \"Копривките\" за традиционния си събор, който се провежда всяка година на 9 септември. Съборът е известен като Малката Бузлуджа, тъй като е най-големият след този на Бузлуджа. Очаква се на \"Копривките\" да пристигнат над 5 хиляди души, както от Пловдивския регион, така и от други области на страната. 70 автобуса извозват червените активисти. Председателят на БСП Корнелия Нинова няма да присъства на събора, а ще отиде в Ямбол, стана ясно преди минути.  От ръководството на партията ще присъства само Валери Жаблянов.  \"Отсъствието\" на Корнелия Нинова бе очаквано. Отношенията между нея и областния лидер на пловдивските социалисти Георги Гергов са обтегнати след скандала \"ЦУМ гейт\". Нинова не дойде и на отбелязването на 125 годишнината от създаването на пловдивската организация на БВП през юни\", коментираха червени активисти от града на тепетата. В момента поляните продължават да се пълнят с народ. Програмата ще започне в 10:30 часа.", "date": "2017.09.09", "title": "Пловдивските социалисти се събират на Малката Бузлуджа, 70 автобуса возят червени активисти"}
{"url": "https://www.24chasa.bg/novini/article/6436789", "text": "\"Няма фирма в Добрич, която да произведе подобно количество - 4 тона суджук. Това са глупости и пълни инсинуации\". Това заяви бившият депутат от ГЕРБ Живко Мартинов, срещу когото са повдигнати обвинения за това, че е изнудвал бизнесмен да му даде 4 тона суров суджук, пред  . Скандалът стана известен като \"Суджукгейт\", а след като главния прокурор Сотир Цацаров поиска имунитета на Мартинов, той напусна парламента. Мартинов обясни, че бизнесменът, отправил обвиненията срещу него му дължал пари за наеми за периода 2009-2012 г. Мартинов установил, че бизнесмена продал трите фирми на хора в неравностойно положение и той няма как да си получи парите. Той отрече твърденията, че е използвал името на премиера Бойко Борисов. \"Няма как да притискам някого, който няма нищо\", заяви Мартинов. По повод над двадесетте свидетели по делото срещу него, той обясни, че това са хора, близки до бизнесмена и други, които са неудовлетворени, защото не успели да заемат публични позиции и да се реализират.", "date": "2017.09.09", "title": "Живко Мартинов: Не съм искал 4 тона суджук"}
{"url": "https://www.24chasa.bg/novini/article/6436823", "text": "Двама души са загинали и 22 са ранени при 18 пътни произшествия в страната през изминалото денонощие. Това съобщават от пресцентъра на МВР, предаде БТА. В София са станали 3 тежки пътни произшествия и 118 леки. Пострадали са четирима души.                                                                                                                                                                                                                                                                                                                       ", "date": "2017.09.09", "title": "Двама души са загинали при катастрофи в страната през изминалото денонощие"}
{"url": "https://www.24chasa.bg/novini/article/6436834", "text": "Президентът на САЩ Доналд Тръмп взе решение да продължи до 24 септември 2018 г. ограниченията, действащи спрямо Куба, като в същото време си запази правото да ги смекчи, предаде ТАСС, цитирайки негово изявление, разпространено от пресслужбата на Белия дом. Става дума за закон, действащ още от 1917 г. Той позволява да се налагат ограничения в търговията със страни, враждебно настроени към САЩ. В момента Куба е единствената страна, която попада под ударите на този закон. През 2008 г. от този списък бе изключена Северна Корея, спрямо която същевременно действат най-строги санкции, предаде БТА. Тръмп отбелязва, че срокът на ембаргото, действащо въз основа на този закон, изтича на 14 септември тази година. \"Аз взех решение, че продължаването на тези мерки спрямо Куба с още една година съответства на интересите на САЩ\", отбелязва той. Със същото решение президентът продължи и своите пълномощия, които му дават свобода на действие относно спазването на ембаргото и правото да разрешава отделни сделки. ТАСС припомня, че през юни Тръмп обяви отмяната на някои решения на своя предшественик Барак Обама, отнасящи се до нормализацията на отношенията с Хавана. Администрацията на САЩ, в частност, затегна правилата за пътувания в Куба на американски граждани и забрани да се прави бизнес с организации, контролирани от кубинските военни.", "date": "2017.09.09", "title": "Тръмп продължи с една година ембаргото срещу Куба"}
{"url": "https://www.24chasa.bg/novini/article/6436845", "text": "Германските власти откриха списъци с над 5000 имена на възможни мишени, включително повече от 100 политици, при акции в домовете и работните места на двама заподозрени за тероризъм в провинция Мекленбург-Долна Померания, предаде Ройтерс, като се позова на в. \"Велт\". Според цитирани от вестника източници по сигурността се предполага, че единият от заподозрените, който е бивш полицай, е използвал служебния си компютър, за да търси адресите на политически противници, предаде БТА. На 28 август органите на реда са обискирали домовете и работните места на полицая, който е временно освободен от длъжност, и на още един човек, заподозрени, че са планирали да залавят и убиват политици заради възгледите им за имиграцията. Според прокуратурата заподозрените, които са се страхували, че германската бежанска политика може да доведе до обедняване на страната, са започнали да се запасяват с храна и боеприпаси и да планират нападения. Политиците в списъка са били от различни партии, включително Християндемократическия съюз на германската канцлерка Ангела Меркел.", "date": "2017.09.09", "title": "Германските власти откриха списъци с набелязани над 100 политици за нападения"}
{"url": "https://www.24chasa.bg/novini/article/6436860", "text": "Държавният департамент на САЩ одобри цялостен пакет от оръжейни доставки за Бахрейн на стойност над 3,8 млрд. долара. Той включва изтребители F-16, ракети и патрулни катери, съобщи Пентагонът, цитиран от Ройтерс. Одобрението съвпада със записка, изпратена от Държавния департамент до Конгреса, който миналата година отложи подобна оръжейна сделка заради опасения относно правата на човека в малката островна монархия от Залива, предаде БТА. Бахрейн ще закупи от САЩ 19 изтребителя F-16V, произведени от компанията \"Локхийд Мартин\", на стойност 2,7 млрд долара, два 35-метрови катера, въоръжени с картечници, 221 противотанкови ракети на компанията \"Рейтиън\". Отделно от това ще бъдат модернизирани наличните вече изтребители F-16 на Бахрейн за сума от 1,8 млрд. През май президентът Доналд Тръмп, след среща с краля на Бахрейн Хамад бен Иса Ал Халифа, състояла се в Саудитска Арабия, каза, че отношенията с тази страна се подобряват. Официални американски представители, цитирани от Ройтерс, казаха, че САЩ имат редовни дискусии с Бахрейн по въпроса за човешките права и политическите реформи и продължават да настояват пред неговото правителство да полага усилия за укрепване на регионалната сигурност.", "date": "2017.09.09", "title": "САЩ ще доставят на Бахрейн оръжия за \nнад 3,8 млрд. долара"}
{"url": "https://www.24chasa.bg/novini/article/6436883", "text": "Ураганът \"Ирма\" отново се засили до буря пета категория и връхлетя крайбрежието на Куба, съпътстван от ветрове с максимална скорост 260 км/ч, предаде Асошиейтед прес, като се позова на Националния център по ураганите на САЩ. \"Ирма\" е на около 485 км от Маями и се движи на запад с около 20 км/ч. Очаква се ураганът да достигне Флорида утре сутрин, предаде БТА. Ураганът \"Катя\" достигна бреговете на Мексико при град Теколутла. Бурята е от първа категория и е съпътствана от ветрове със скорост 120 км/ч. Метеоролозите очакват \"Катя\" бързо да отслабне в следващите 24 часа. В Атлантическия океан ураганът \"Хосе\" се усили почти до буря от пета категория с ветрове с максимална скорост от 250 км/ч. \"Хосе\" е на около 430 км източно от северните острови Лийуърд.", "date": "2017.09.09", "title": "\"Ирма\" отново прерасна в ураган от пета \nкатегория"}
{"url": "https://www.24chasa.bg/novini/article/6436902", "text": "Катастрофа затруднява движението по пътя Пловдив-Пещера при разклона за Брацигово, предаде „Фокус“. Инцидентът е станал между два леки автомобила. На място има патрул на „Пътна полиция“. Шофьорите в този участък преминават с повишено внимание и ниска скорост.                                                                                                                                                                                                                                                                                                                       ", "date": "2017.09.09", "title": "Катастрофа затруднява движението по пътя Пловдив-Пещера"}
{"url": "https://www.24chasa.bg/novini/article/6436914", "text": "Румънската гранична полиция съобщи, че е задържала общо 2800 чуждестранни граждани при опит да пресекат незаконно границите на страната през първите седем месеца на настоящата година. 1500 от тях са се опитали да влязат на територията на Румъния , предаде Romania-Insider, цитиран от БТА. „Мигрантите бяха организирани в 416 групи“, сочи информацията на граничната полиция. Въпреки това, в сравнение с границите на другите страни-членки на ЕС, Румъния „не се сблъсква с масивен прилив на хора, опитващи се да пресекат нелегално границите, но ситуацията бива следена отблизо“. Румънската гранична полиция обяви, че е предприела мерки за предотвратяването на нелегалната миграция, като засилено наблюдение по границата и увеличаване на персонала.", "date": "2017.09.09", "title": "Румънската полиция задържала 400 групи мигранти от началото на годинита"}
{"url": "https://www.24chasa.bg/novini/article/6437003", "text": "Необходимо е активно политическо, икономическо и финансово управление на страната ни съобразно европейските стандарти, а не само усвояване на средства. Това каза Меглена Кунева, заместник министър-председател по координация на европейските политики и институционалните въпроси в периода 2014 – 2017 г., министър по европейските въпроси в 2 поредни правителства и бивш европейски комисар по защитата на потребителите, предаде \"Фокус\". Тя допълни, че трябва да се види прогресивна промяна, базирана на постъпилите европейски средства в държавата ни. „Подчертавам, че фондове и помощ получават и \"третите страни\" в Европа и Африка, затова въпросът не е само в тях. Тук искам да кажа, че у нас много трудно се поддържа интерес към политическия дебат в Европа, защото ние тотално сме ориентирани към фондовете и нищо друго не може да хване широкото обществено внимание. Това е дълга, търпелива, отдадена работа, за да може всеки български гражданин да разбере, че го засяга как се развива Европа и да знае кое е най-добре за региона. Аз ще извадя пред скоба и ще кажа, че все пак най-важно е Европа да съществува като съюз, защото това е абсолютната цел. Оттам нататък, ние трябва да си дадем сметка честно какво успяхме да направим, и не говоря само за усвояване на фондове“, обясни Миглена Кунева. „Да, ще отговорите, че много българи учат в чужбина – чудесно, а колко чужденци дойдоха да учат в България?“, попита тя и допълни, че процесът е двустранен. По повод предстоящата реч на председателя на Европейската комисия Жан-Клод Юнкер за състоянието на Европейския съюз Миглена Кунева обясни, че основните акценти ще са насочени към демокрацията в отделните страни и нейното спазване, възстановяването на икономиката, създаването на нови работни места, както и мигрантската криза и политиката, свързана с убежищата.", "date": "2017.09.09", "title": "Кунева: Необходимо е активно политическо управление на страната, не само усвояване на средства"}
{"url": "https://www.24chasa.bg/novini/article/6437009", "text": "Сирийската армия и нейните съюзници отвоюваха днес от групировката \"Ислямска държава\" петролно находище край източния град Дейр аз Зур, съобщи държавната телевизия, цитирана от Ройтерс. Правителствените сили достигнаха тази седмица до контролирания от сирийските власти анклав, който от години бе под обсадата на джихадистите. Сега водят сражения, за да достигнат намираща се недалеч военновъздушна база, която също е обсадена от \"Ислямска държава\",предаде БТА. Днес армията и съюзени с нея милиции превзеха находището Тейм в пустинята южно от Дейр аз Зур.", "date": "2017.09.09", "title": "Сирийската армия превзе петролно находище от \"Ислямска държава\""}
{"url": "https://www.24chasa.bg/novini/article/6437019", "text": "Главната републиканска прокуратура в Анкара започна разследване на народния представител от основната опозиционна Народно-републиканска партия (НРП) Мустафа Сезгин Танръкулу заради негови изявления за въоръжените безпилотни самолети, предаде информационната агенция Догу хабер ажансъ (ДХА), цитирана от \"Фокус\". В една от социалните медии депутатът излезе с твърдение, че „чрез въоръжените безпилотни летателни апарати държавата всъщност обстрелва и убива цивилни граждани”. Според турската прокуратура в тези твърдения има „конкретни доказателства за унизяване на моралното достойнство на държавата”, посочва още ДХА.", "date": "2017.09.09", "title": "Турската прокуратура погна още един опозиционен депутат"}
{"url": "https://www.24chasa.bg/novini/article/6437027", "text": "Два километра е колоната от леки автомобили и автобуси на ГКПП \"Кулата\" на изход. Това съобщи дежурен служител в пресцентъра на МВР, предаде \"Фокус\". По думите трафикът е натоварен, а на ГКПП \"Маказа\" има интензивно движение на леки автомобили на изход. „Препоръчваме използване на алтернативни маршрути през ГКПП \"Илинден\" и ГКПП \"Капитан Петко войвода“, каза още дежурният.", "date": "2017.09.09", "title": "Два километра колона от коли и автобуси се е образувала на ГКПП \"Кулата\""}
{"url": "https://www.24chasa.bg/novini/article/6437021", "text": "Генералният секретар на НАТО Йенс Столтенберг предупреди, че светът е в най-опасната си позиция от едно поколение насам. Той посочи редица заплахи, които в момента изплуват по глобуса едновременно – включващи Северна Корея, терористите и все по-настъпателна Русия, които правят света по-опасен, пише The Independent, предаде \"Фокус\". „Нещата са все по-непредсказуеми и сложни, защото имаме толкова много предизвикателства едновременно“, заяви Столтенберг. „Имаме разпространяване на оръжия за масово поразяване в Северна Корея, имаме терористи, нестабилност, имаме все по-настъпателна Русия. Това е един по-опасен свят“, добави той. Генералният секретар посочи, че никога през цялата му 30-годишна политическа кариера не е бил свидетел на подобно развитие на ситуацията.", "date": "2017.09.09", "title": "Йенс Столтенберг: Светът е в най-опасното си положение за последните 30 години"}
{"url": "https://www.24chasa.bg/novini/article/6435785", "text": "Като тийнейджър севернокорейският лидер Ким Чен Ун обичал много да пее и да слуша песни на немски. Това разкриха негови учители от Швейцария, където той прекарва юношеските си години, съобщават британските вестници “Сън”, “Дейли мейл” и “Метро”. 33-годишният мъж, превърнал се днес в основното световно плашило, което не се съобразява с никакви международни норми и не престава да изстрелва ракети и да прави ядрени опити, учил в училище до Берн под името Пак Ун, като бил представян за син на служител в посолството на Пхенян. В същото училище учели по-големият му брат Ким Чен Чул и по-малката му сестра Ким Йо Чен. Според бивш преподавател в училището “Либефелд-Щайнхьолцли” в Кьониц, южно от швейцарската столица Берн, Ким играел баскетбол и говорел добре немски с бернски акцент. Бъдещият севернокорейски лидер обичал също да припява на висок глас швейцарския хит от 1985 г. “Алпийска роза” на Поло Хофер. Хофер е популярен в страната си поп и рок певец и автор на 350 песни. Никой не знае на каква точно възраст идва в Швейцария Ким Чен Ун, но се смята, че това е станало през 1991 г., когато той е 7-годишен. В училището край Берн той останал от 1998 до 2000 г. Преподавателите му го описват като добре интегриран, старателен и амбициозен Съучениците му пък са запомнили страстта му към баскетбола и към професионалната американска лига NBA. Любимият му играч бил Майкъл Джордан от “Чикаго булс”. Това обяснява защо севернокорейският лидер допусна толкова близо до себе си съекипника на Джордан Денис Родман. Според изследовател, работил за южнокорейското разузнаване, привилегированият тийнейджър показвал дивия си и необуздан нрав отрано. Южнокорейските агенти вероятно са подслушвали телефона му, защото чули как 15-годишното момче крещи неистово на тогавашното си гадже. Причина била нейната молба да зареже цигарите, които започнал да пуши от 12-годишен. Изключително грубият начин, по който реагирал ученикът, като ѝ казал да си затваря устата, бил направо шокиращ. Южнокорейският експерт Нам Сун Уок, който разкри случая, твърди, че още тогава е усетил, че нещата ще се усложнят много, когато младежът порасне. Според него единственият начин Ким Чен Ун да бъде спрян, е като бъде ликвидиран. Малко от учителите на Ким Чен Ун решили да проговорят за ранните му години, като повечето го направили анонимно, пише в. “Сън”. Снимките му от това време също за изключителна рядкост. Менторът на Ким в Берн бил Ри Су Йон, 77-годишният бивш посланик на Пхенян в Швейцария. Той уреждал всички детайли около всекидневието на височайшия син на Ким Чен Ир, включително квартирата и сигурността му. Докато бил в Кьониц, бъдещият лидер живеел в апартамент в центъра на града близо до дома на швейцарския винопроизводител Доналд Хес. На училище ходел без ескорт, макар да има информации, че бил закрилян от ученик от горните класове, вероятно таен бодигард. След 22 г. като посланик Ри Су Йон става външен министър на Северна Корея - пост, който заема до миналата година. Ким Чен Ун продължавал да бъде близък с него и да се съветва по различни въпроси. Швейцарски медии дори го описват като втори баща на бъдещия властник. Кога Ким Чен Ун се е върнал в Северна Корея, също остава загадка, но се предполага, че това се е случило някъде между 2000 и 2002 г. Междувременно излязоха подробности и за имуществото на севернокорейския вожд, който харчи без сметка за луксозната си 60-метрова яхта, за островни партита със скъпо шампанско и за любимото си швейцарско сирене. Островът, където Ким обича да отдъхва и да празнува, е нареченСевернокорейската Ибиса. Там са построени луксозни вили за гостите и истински палат за самия домакин. Компаниите купонджии, сред които е бил и бившата американска баскетболна звезда Денис Родман, са угощавани с омари, шампанско, телешки котлети, френски и швейцарски сирена, вино, уиски и бренди. По думите на Родман около Ким Чен Ун непрекъснато имало група от около 50-60 човека, които пиели коктейли и се усмихвали непрекъснато. През 2012 г. медии писаха, че лидерът е пристрастен към ементала от годините си в Швейцария и на това се дължи неговото не особено добро здраве и закръглената му фигура. Когато през 2014 г. той се появи с бастун и накуцваше, бе изказано предположение, че е болен от подагра заради преяждане с ементал Твърди се също, че яхтата му струва най-малко 5 млн. долара и че в гаража му има няколко бронирани мерцедеса. Построеният за приятелите му ски курорт Масикрьон също е мечта на Ким Чен Ун още от времето, прекарано в Швейцария и е правен по тамошен тертип. Пхенян финансира екстравагантния стил на живот на лидера си с нелегални хакерски операции срещу банки, продажба на оръжие и наркотици и търговия със застрашени животински видове, посочват медии в САЩ и Австралия. Същите тези пари били използвани, за да затвърдят властта на Ким Чен Ун, за извършването на шестте ядрени теста и за все по-агресивната ракетна програма на страната. Доклад на изследователския център на американския Конгрес твърди през 2008 г., че от нелегална дейност Пхенян си докарва годишно между 500 млн. и 1 млрд. долара. Документ на ООН от 2014 г. сочи, че страната е купила през 2012 г. луксозни стоки за 645 млн. долара В същото време повечето севернокорейци печелят под 3 долара на ден. “Когато пиете текила, това е най-хубавата текила. Всичко, което искате, е най-доброто”, казва Денис Родман. Ким Чен Ун пое лидерството на Северна Корея, макар да е най-младият от синовете на Ким Чен Ир. Най-големият син Ким Чен Нам, който бе убит в Малайзия през февруари със сигурност не без благословията на властния си роднина, губи доверието на баща си, след като опитва да влезе с фалшив паспорт в Япония през 2001 г., за да посети Дисниленд. Средният брат Ким Чен Чул пък развива излишък от женски хормони след автомобилна катастрофа и също е отстранен от властта. Господарят от Пхенян е женен за Ри Сол Джу и според някои непроверени сведения вече има три деца, като полът на най-малкото не е ясен. Знае се обаче кой ще наследи диктаторския му режим - това е най-голямото от децата на Ким Чен Ун, което е момче и се роди през 2010 г. ", "date": "2017.09.09", "title": "Като ученик в Швейцария Ким Чен Ун\nпеел на немски, пристрастил се към ементала"}
{"url": "https://www.24chasa.bg/novini/article/6437065", "text": "Великотърновският окръжен съд ще гледа дело срещу мъж, едва не убил друг шофьор в Свищов, заради отнето предимство. Кирил К. е обвинен в това, че на 12 октомври 2014 г. прострелял с ДГлокФ Марин Д. Пострадалият получил куршум в гърдите, но медици от Плевен успели да спасят живота му след тежка операция. Според обвинителния акт, деянието е извършено на кръстовище на ул.\"Студентска\" в гр. Свищов. Подсъдимият управлявал лек автомобил по улицата, а пострадалият се включил в движението от странична пресечка с товарен автомобил \"Татра\". Подсъдимият бил афектиран от маневрата на камиона за включване в движението, която възприел като отнемане на предимството му. С маневра принудил водача на товарния автомобил да спре. Кирил грабнал оръжието и изскочил от колата. Качил се на степенката към кабината на товарната машина и започнал да крещи. Разразилата се свада между двамата водачи приключила с произвеждането на изстрел от страна на Кирил. Делото е насрочено за понеделник.", "date": "2017.09.09", "title": "Съдят шофьор, гръмнал в гърдите\nколега в спор за отнето предимство"}
{"url": "https://www.24chasa.bg/novini/article/6435851", "text": "Природата обяви война на Американския континент през последните седмици. След опустошителните урагани, които отнесоха райски острови и опустошиха цели градове, мощен трус разтърси Мексико и Гвателама и предизвика цунами. Според американските сеизмолози той е бил със сила 8,1. Най-малко 26 души бяха убити в южните щати Чиапас и Оахака от най-голямото земетресение в Мексико за последния век. Земетресението беше усетено в Хондурас, Ел Салвадор и Гватемала и дори в Остин, щата Тексас, на 2100 км. Националната сеизмологична служба на Мексико ревизира първоначалните си данни, като повиши степента на труса до 8,4, а след това я понижи до 8,2. Трусът разлюля силно дори столицата Мексико, намираща се на близо 1000 км от епицентъра, като предизвика масова паника сред хората, бягащи презглава по пижами от люлеещите се сгради. Трусовете се усещали в продължение на минута. Западните крайбрежия на Мексико, Коста Рика, Никарагуа, Гватемала, Салвадор, Панама, Хондурас и Еквадор бяха ударени от еднометрово цунами. Сеизмолози предупреждават, че вълните могат да надхвърлят 4 м, да достигнат страните от Централна Америка и дори Филипините, отдалечени на 1400 км. Президентът на Мексоко Енрике Пеня Нието съобщи за 15 жертви на излизане от среща в Националния център за превенция на бедствия. Той добави, че трусът е усетен от 50 млн. души. Според “Скай нюз” жертвите са най-малко 26 души, сред които и бебе, настанено в болница в щата Табаско. При труса токът в лечебното заведение спрял, а с него и кислородът на бебето. 1 млн. потребители останаха без електричество. Друго дете също загина в щата, затиснато от стена. Според губернатора на южния щат Оаксака там са починали поне 20 души. Други четирима бяха убити в съседния щат Чиапас. Първият трус бе регистриран в 23,49 ч местно време в четвъртък, докато повечето хора спели. Епицентърът беше в Тихия океан на 88 км югозападно от Пихихяпан, на дълбочина 61 км, по данни на Европейския средиземноморски сеизмологичен център. Първоначално бе съобщено, че трусът е на дълбочина от едва 10 км. Последваха над 62 вторични труса с магнитуд до 6,1. Нието предупреди за възможен вторичен трус със сила 7,2. Нанесени са сериозни щети на сградите. В 11 щата бяха отменени училищните занятия. В Оаксака рухнаха хотел и бар, но не се съобщава за загинали там. В Чиапас се напукаха болници и училища, каза губернаторът Мануел Веласкес. Няма информация за пострадали българи, съобщиха от външното министерство в София. Системата за бърза оценка и отговор на глобалните земетресения, която анализира загубите, издаде червен сигнал. “Вероятни са многобройни жертви и значителни щети, тъй като бедствието е засегнало голям регион. Предишните червени сигнали са изисквали национален или международен отговор”, сочат предварителни данни. Мексиканските власти съобщиха, че евакуират жителите на Пуерто Мадеро в щата Чиапас като предпазна мярка, имайки предвид предупреждението за цунами за южното крайбрежие. Последното толкова мощно земетресение в Мексико беше през 1985 г., когато трус с магнитуд 8,1 погуби над 10 000 души. След тази трагедия мексиканските власти затегнаха регулациите в строителството и разработиха система за предупреждение при сеизмични трусове. Държавната нефто-газова компания “Пемекс” твърди, че земетресението не е повлияло върху работата на нейните обекти, но огледът им продължава.  Двегодишно дете беше убито на остров Барбуда, след като мощният вятър на урагана Ирма го изтръгна от ръцете на майка му, съобщи в. “Дейли мейл”. Когато дивата буря се разразила, покривът на къщата на семейството бил отнесен. В опит да спаси себе си и детето, майката хванала с една ръка греда, а с другата държала бебето. Вятърът, който бил със скорост близо 300 км/ч, обаче измъкнал малчугана от жената. Тя успяла да го открие едва на другия ден мъртво. “Това, което преживяваме, е като от филм на ужасите, а не нещо, което очаквате да се случи в действителност. Коли и товарни контейнери летяха над главите ни”, заяви жителка на Барбуда за урагана. Тя разказа, че хората се връзвали с въжета за сгради, за да не бъдат отнесени. “Ако сте виждали снимки на Хирошима и Нагасаки, след като са паднали ядрените бомби, районът тук изглежда така”, заяви Ели Фулър, който отишъл да помага на пострадалите в Барбуда. 14 пък станаха жертвите на Ирма на карибските острови Барбуда и Сен Мартен, съобщи Си Ен Ен. Маями е в “най-лошата възможна позиция”, докато ураганът се насочва към континенталната част на САЩ, смятат метеоролози, цитирани от “Дейли мейл”. Това се дължи на изменението на посоката на стихията, чието око може да падне точно над Маями и да донесе катастрофални последици. Въпреки че ураганът мина от пета в четвърта категория в петък, той ще удари щата Флорида с ветрове със скорост 270 км/ч. “Ще има огромни щети. Това ще бъде най-лошият ураган, който удря Флорида, след урагана Андрю през 1992 г.”, заяви метеорелогът д-р Джоел Н. Майърс. Приближаващата мощна буря предизвика паника и доведе до масово изселване на хората във Флорида, съобщи Си Ен Ен. Хиляди автомобили, тръгнали на север, довели до задръствания на магистралите. Шофьорите чакали часове в бензиностанции, някои от които останали без бензин заради наплива. Пътуващите образували и опашки на летищата. Според властите Ирма може да доведе до най-голямата евакуация на хора в историята на САЩ. Тризнаци пък са сред най-младите оцелели от урагана на Британските Вирджински острови, съобщи “Дейли мейл”. Шестмесечните момичета били кърмени, докато къщата се тресяла от ураганните ветрове. “Никога не съм виждал нещо подобно”, заяви милиардерът Ричард Брансън, който се бе скрил в бункер на Вирджинските острови. Имението за $ 200 млн. на президента на САЩ в курорта Мар а Лаго е било евакуирано заради бурята. Очаква се Ирма да удари любимото място за почивка на Доналд Тръмп. Франция и Холандия осъдиха мародерствата на френско-холандския остров Сен Мартен, потънал в хаос след преминаването на Ирма, съобщи Ройтерс. Очевидец разказа за хора с револвери и мачете по улиците. В очакване на ургана в Куба десет хиляди чуждестранни туристи на острова вече са настанени на сигурни места. След Куба Ирма ще се насочи към югоизточното крайбрежие на САЩ, като удари най-напред Флорида, после Джорджия и Южна Каролина, сочат прогнози на Националния център за ураганите на САЩ. Специалисти предвиждат приливи с 8 метра над нормалното и риск от смъртоносни наводнения през следващите 36 часа, отбелязва Ройтерс.  Трето за тази седмица мощно слънчево изригване беше заснето в четвъртък, ден след останалите две, определени за най-силните от 12 г. насам, съобщи Ройтерс. Рекордното изригване ще предизвика една от най-мощните магнитни бури на Земята, откакто се водят наблюдения, която ще продължат най-малко 24 часа. Според учени от руска лаборатория за рентгенова астрономия на Слънцето магнитните бури започват още в петък вечерта. Изригването затрудни радиовръзките.", "date": "2017.09.09", "title": "2 в 1 срещу Америка - трус от 8,1 и урагани (Обзор)"}
{"url": "https://www.24chasa.bg/novini/article/6436595", "text": ", предаде \"Фокус\". Той е стабилизиран. Това съобщиха от пресцентъра на болницата. В момента мъжът се намира в реанимацията на болницата. Пострадалият има множество фрактури - счупени бедрена кост, две ребра, раменна кост.", "date": "2017.09.09", "title": "Мъжът, пострадал при катастрофа в София, е в реанимация с множество фрактури"}
{"url": "https://www.24chasa.bg/novini/article/6436605", "text": "Властите във Флорида призоваха 5,6 милиона души - над една четвърт от населението на щата - да се евакуират преди урагана Ирма, предаде Асошиейтед прес, цитиранa от БТА. Флорида е третият по население американски щат с почти 21 милиона жители. От няколко дни губернаторът на Флорида Рик Скот призовава жителите да се евакуират, особено живеещите в крайбрежните райони, които може да бъдат наводнени при преминаването на урагана. \"Това е буря, която ще ви убие, ако не се махнете от пътя й\", заяви говорител на Националния център по ураганите на САЩ.  Две атомни електроцентрали във Флорида ще бъдат затворени заради Ирма. Компанията оператор \"Флорида пауър енд лайт\" каза, че ще затвори централите \"Търки пойнт\" и \"Сейнт Луси\" преди ураганът да достигне сушата. Ирма връхлетя Куба и Бахамите и удари източната част на Карибския регион, нанасяйки катастрофални разрушения, а утре се очаква да достигне Флорида, посочва Ройтерс. Карибските острови се опасяват от мрачни перспективи за туризма след урагана. Последиците от Ирма месеци наред ще създават затруднения за печелещата милиарди долари туристическа индустрия в региона в момент, когато хотелите, въздушните превозвачи и круизните компании се подготвят за натоварения зимен сезон. Хиляди хора, пострадали от Ирма в Карибския регион, отчаяно се опитват да намерят подслон или да избягат от своите поразени от бурята острови, а още един наближаващ ураган заплашва да увеличи страданията им, отбелязва Асошиейтед прес. Много от засегнатите от Ирма напуснаха островите си с фериботи и рибарски лодки поради страх от урагана Хосе, който може да връхлети през уикенда някои места, които вече са пострадали от бурята.", "date": "2017.09.09", "title": "Флорида призова 5,6 милиона души да се евакуират заради \"Ирма\""}
{"url": "https://www.24chasa.bg/novini/article/6436614", "text": "Ураганът Катя достигна мексиканския бряг като буря от първа категория, предаде Асошиейтед прес, цитиран от БТА. Националният център по ураганите на САЩ каза, че максималната скорост на ветровете, поддържани от Катя, при достигането й до сушата в Мексиканския залив е намаляла на 120 км/ч. Метеоролозите прогнозират силни ветрове, поройни дъждове и опасни вълни.", "date": "2017.09.09", "title": "Ураганът Катя достигна бреговете на Мексико (Снимки)"}
{"url": "https://www.24chasa.bg/novini/article/6436635", "text": "Президентът на САЩ Доналд Тръмп подписа законопроект за повишаване на тавана на дълга и осигуряване на финансиране на правителството до 8 декември и за отпускане на помощ от 15,3 милиарда долара за справяне с последиците от урагана Харви, предадоха световните агенции, като се позоваха на Белия дом, предаде БТА. Тръмп подписа законопроекта малко след пристигането си в резиденцията \"Кемп Дейвид\" за уикенда. Преди това законопроектът беше одобрен от двете камари на Конгреса. В \"Кемп Дейвид\" Тръмп ще проведе заседание на правителството и ще бъде информиран за ситуацията с урагана Ирма, който се приближава към САЩ.", "date": "2017.09.09", "title": "Тръмп подписа законопроект за 15,3 милиарда помощ за възстановяване след урагана Харви"}
{"url": "https://www.24chasa.bg/novini/article/6436578", "text": "Почина сръбската кинолегенда Любиша Самарджич. Актьорът си отиде на 81 години в Белград след тежко боледуване, предаде  . През декември миналата година той претърпя мозъчна операция, след която обаче не успя да се възстанови. Самарджич е роден през 1936 година. В началото на кариерата си снима предимно партизански филми, които героизират югодиктатора Йосип Броз Тито. Той става известен със сериала \"Горещ вятър\", който бе излъчван и в България. От него е и прочутата му песен \"Асад адио\". По-късно става и режисьор. През 1967 година получава наградата \"Купа Волпи\" за \"най-добър актьор\" от Фестивала във Венеция. Носител е на седем сръбски награди \"Златна Арена“. Известен е с прякора Смоки.", "date": "2017.09.09", "title": "Почина легендарният сръбски актьор Любиша Самарджич (Видео)"}
{"url": "https://www.24chasa.bg/novini/article/6436644", "text": ", живее със 100 лева. \"Не съм мислила за последствията, по-скоро мислех за интереса на детето ми. Исках да попадне при по-добри хора, които могат да му осигурят по-добри условия. Съжалявам, че в момента не мога да му осигуря по-добър живот\", разказа Мария Иванова пред Нова тв. В момента тя няма работа. Жената разказа, че в последния месец преди да реши да остави Александър в градинка в \"Младост\", е живяла със \"сто и няколко лева\". На въпрос какво би казала на хората, които смятат, че щом не може да осигури нужните условия на детето, не е трябвало да ражда, тя отговори: \"Излиза, че бедните нямат право на живот, имат право само да работят\".", "date": "2017.09.09", "title": "Мария, която изостави бебето си в \"Младост\", живее със 100 лв."}
{"url": "https://www.24chasa.bg/novini/article/6436653", "text": "САЩ казаха на Съвета за сигурност на ООН, че в понеделник възнамеряват да свикат заседание за гласуване на проекторезолюция за допълнителни санкции срещу Северна Корея заради ядрената и ракетната й програма, предаде Ройтерс, като се позова на американската мисия в световната организация, предаде БТА. Според резолюцията САЩ искат Съветът за сигурност да наложи петролно ембарго на Северна Корея, да забрани износа й на текстил и наемането на севернокорейски работници в чужбина, а също да замрази авоарите на севернокорейския лидер Ким Чен-ун и да му наложи забрана за пътуване. Не е ясно как биха гласували севернокорейският съюзник Китай и Русия, но висш американски служител изрази съмнение, че която и да е от двете страни би приела по-строга мярка от забрана на износа на севернокорейски текстил. Китайски служители изразяват в частни разговори опасения, че налагането на петролно ембарго може да предизвика голяма нестабилност в Северна Корея. За да бъде приета, резолюцията трябва да получи подкрепа от девет гласа в 15-членния Съвет за сигурност и никой от постоянните членове - Великобритания, САЩ, Франция, Русия и Китай - да не й наложи вето.", "date": "2017.09.09", "title": "САЩ искат петролно ембарго на Северна\nКорея"}
{"url": "https://www.24chasa.bg/novini/article/6436665", "text": "Мексиканският президент Енерике Пеня Нието обяви тридневен национален траур заради земересението, което отне живота на 60 човека, предаде ДПА. Правителството публикува списъци на одобрените храни и стоки, които хората да донасят в спешните центрове на Червения кръст, за да помогнат за възстановяването от земетресението, предаде БТА. Президентът каза, че земетресението с магнитуд 8,2 е било най-силното в Мексико от почти сто години.", "date": "2017.09.09", "title": "Мексико обяви тридневен траур заради земетресението"}
{"url": "https://www.24chasa.bg/novini/article/6436674", "text": "Аз съм издал заповедта армията да се включи в издирването на убиеца от Пещера. Направих го устно, по телефона, защото бях в чужбина. Това обясни в предаването „Преди обед“ по   вицепремиерът и министър на отбраната Красимир Каракачанов. Преди дни военни участваха в издирването на мъжа, който уби съпругата си преди дни от ревност на площада в Пещера. Той се укрива над 18 часа от полицията. Зам.-министър на МВР се обадил на Каракачанов и го помолил да съдейства, тъй като МВР не разполага с техника за трудно достъпни райони. Убиецът бе заловен във вилата на родителите си. Каракачанов бе критикуван, че е пратил армията да се занимава с битов инцидент. Той има и писмо от президента Румен Радев по този въпрос, което обаче още не бил прочел и отказа да коментира. Дълбоко съм убеден, че армията трябва да участват в опазването на обществения ред, заяви Каракачанов. Президентът да не се притеснява, заяви Каракачанов и подчерта, че двамата с Румен Радев нямат проблеми в отношенията си. Вицепремиерът за пореден път защити Валери Симеонов, който се бори с шума по морето. Шумът е проблем, не е нормално хората да не могат да спят по цели нощи, каза Каракачанов. По повод пародийния клип, в който Веселин Марешки осмива Валери Симеонов, военният министър заяви: „Марешки не е критерий“.", "date": "2017.09.09", "title": "Каракачанов: Законно е армията да помага за издирването на убиец"}
{"url": "https://www.24chasa.bg/novini/article/6436691", "text": "Във връзка със Световния ден на първата помощ, който се чества по предложение на Международната федерация на Червения кръст и Червения полумесец всяка втора събота на месец септември, Столичната организация на Българския Червен кръст (БЧК) ще организира демонстрации по оказване на първа долекарска помощ. Днес инициативата ще се проведе от 10,00 ч. в Борисова градина (площадката при бюст-паметника на Христо Ботев). Това съобщиха от пресцентъра на БЧК. В 12,00 ч. всички участници и гости ще се хванат за ръце и ще образуват традиционната в цял свят „Човешка верига“ в подкрепа на първата помощ за всички нуждаещи се, предаде \"Фокус\". Най-безопасното място – „у дома“, крие много опасности. Първата помощ е основно умение, което може да осигури ефективна и бърза интервенция, за да помогне при наранявания, да намали страданията и да подобри шансовете за оцеляване на човек в нужда.Милиони хора по света са наранявани или убивани от наранявания всяка година, поради неадекватна реакция или липса на навременно оказана първа помощ. Световният ден на първата помощ (WFAD) е една ежегодна възможност за популяризиране на знанията и уменията за оказване на първа помощ по целия свят и за подобряване и разширяване на обучението по първа помощ в световен мащаб, като един хуманитарен акт.", "date": "2017.09.09", "title": "БЧК отбелязва Световния ден на първата помощ"}
{"url": "https://www.24chasa.bg/novini/article/6436694", "text": "Пощальонка открадна пенсиите и спестявания на възрастни хора от ямболското село Зимница, съобщи Нова тв. Пощаджийката Величка съхранявала спестовните книжки на пенсионерите, но вместо да превежда пари по тях, ги взимала за себе си, а на тях давала фалшиви документи. Други пък й давали пари да им плаща сметките. \"Имах 18 000 лв. спестявания. Няма ги. Дала ми е фалшива спестовна книжка\", разказа 75-годишната баба Мария. Друга възрастна жена пък дала на пощальонката 1600 лв. да ги преведе за \"болното ни момиченце\". По неофициални данни сумата, която е откраднала пощальонката от пенсиорите в продължение на години е 400 000 - 500 000 лв. Официално прокуратурата знае за 10 пъти по-малко - 40 000 лв. През май месец Величка била уволнена от \"Български пощи\" и изчезнала от селото. Чак тогава пенсионерите разбрали, че са останали без спестявания и пенсии. Преди седмица пощаджийката била разпитана от полицията. От \"Български пощи\" правят проверка по случая. Те обещават, че върнат парите на хората. По информация на Нова тв Величка си е купила 3 апартамента в София и къща в Пловдив. Синът й разказа, че в момента работела като камериерка на морето, а обвиненията срещу нея били слухове.", "date": "2017.09.09", "title": "Пощальонка остави цяло село без пенсии и спестявания"}
{"url": "https://www.24chasa.bg/novini/article/6437078", "text": "Балканите се прощават с филмовата легенда Любиша Самарджич, починал снощи след дълга и тежка болест на 81 години, предаде Танюг, цитиран от БТА. Роден е на 19 ноември 1936 г. в Скопие в миньорско семейство. Учи е право, а след това се прехвърля в Академията за театър, кино, радио и телевизия в Белград. Дебютира в киното в началото на 60-те години и много бързо придобива популярност в бивша Югославия. Изиграл е над 130 роли на големия и малкия екран. В богатата си телевизионна кариера Самарджич е играл в сериалите \"Горещ вятър\", \"Полицаят от Петльово бърдо\", \"Връщането на отписаните\" и много други. Последната му роля бе в сериала \"Мирис на дъжд на Балканите\" през 2011 г. Режисирал е няколко филма. Известен е с прякора Смоки, получен от едноименния му герой във филма \"Пясъчен град\" от 1963 г", "date": "2017.09.09", "title": "Балканите се прощават с филмовата легенда Любиша Самарджич"}
{"url": "https://www.24chasa.bg/novini/article/6437036", "text": "Крайно време е цялото българско общество да приеме факта, че 9-ти септември е началото на един престъпен режим , довел до смъртта на хиляди хора и унищожил съдбата на още десетки хиляди. Около това мнение се обединиха в \"Европа сутрин\" евродепутатът от ГЕРБ/ ЕНП Андрей Ковачев и бившият зам.-председател на СДС Иван Сотиров. Режимът, който беше установен след 9 септември 1944-та година в България, е терористичен, престъпен комунистически режим. Това каза в студиото на Европа сутрин евродепутатът от ГЕРБ/ЕНП Андрей Ковачев. Има и приет закон, но все още има политически сили, които се опитват да налагат друга интерпретация на последните 45 години: \"За огромно съжаление БСП експлоатира чувстват на по-възрастните хора, за да гласуват и да продължат да мислят, че комунистическия режим е бил най-хубавото време в живота им и то трябва да се върне.Престъпление е обаче, когато се обяснява индоктринира това в младите поколения на България и тук са призовани българските учители да преподават обективната, истинската история на своята родина, да знаят младите хора какво се е случило, но не украсено нито отляво, нито отдясно. Както преди 9 септември е имало достойни и позорни прояви, така и след 9 септември, когато управляващата партия налага една изключително репресивна и тоталитарна система.\" И според бившия заместник-председател на СДС Иван Сотиров не е нормално да не се спазват приети вече закони, които дават ясна дефиниция на важни исторически събития. \"Ние виждаме, че днес продължава тази абсурдна, цинична интерпретация БСП да честват датата, която със закон е обявена за началото на един престъпен тоталитарен режим. Освен това, нека кажем, това е безспорен факт, на 9 септември България е окупирана. Това не е ден на някакво въстание, дори на преврат, както се казва. Това е съветска окупация, с която е докарана на власт една престъпна, антибългарска организация, каквато е Българската комунистическа партия. За 45 години беше направена такава тотална ликвидация на целия национален елит - военен, обществен, духовен, политически, всякакъв. Ние сме с много по-тежки поражения отколкото за 5-вековния гнет, който сме имали в рамките на Османската империя. \" Проблем за това да имаме общо българско разбиране за собствената си история и да престанем да дискутираме ролята и значението на комунистическия режим е липсата на лустрация и дори определение на това какво е декомунизация 27 години след официалното падане на режима, допълни Иван Сотиров.", "date": "2017.09.09", "title": "Защо датата 9 септември 1944 г. продължава да разделя българското общество?"}
{"url": "https://www.24chasa.bg/novini/article/6437057", "text": "Мъж от Велинград е задържан от служители на сектор „Противодействие на криминалната престъпност” при Областна дирекция на МВР (ОДМВР)-Пазарджик със забранени за свободно притежание лекарствени средства и рецептурни бланки за тяхното изписване. Това съобщи Мирослав Стоянов, говорител на ОДМВР-Пазарджик, предаде \"Фокус\". Акцията е проведена вчера преди обед в близост до аптека, където мъжът е купил контролираните медикаменти. „Криминалистите засекли 32-годишен мъж от Велинград малко след като си напазарувал медикаментите и го задържали. У него и в автомобила му били открити две опаковки с ампули с инжекционен разтвор „Лидол”. Лекарството е в списъка на забранени и поставени под разрешителен режим медикаменти, които не могат да се закупуват и притежават свободно. Освен това са открити и няколко рецептурни бланки, с помощта на които могат да бъдат предписани и закупени лекарства от подобен род“, уточни Стоянов. Той допълни също, че е образувано полицейско производство под наблюдението на прокурор от Районната прокуратура в Пазарджик. Мъжът е задържан в ареста за срок от 24 часа. Работата по пълното изясняване на случая продължава.", "date": "2017.09.09", "title": "Задържаха мъж със забранени лекарства и рецептурни бланки във Велинград"}
{"url": "https://www.24chasa.bg/novini/article/6437068", "text": "Два изтребителя Ф-15 от японските сили за самоотбрана и два стратегически бомбардировача Б-1 от ВВС на САЩ, базирани на остров Гуам, осъществиха днес съвместно учение в района на Източнокитайско море. Това съобщи командването на японските войски, предаде ТАСС. Учението цели да укрепи стратегическото взаимодействие между военнослужещите от двете страни във връзка с изострянето на обстановката на Корейския полуостров поради продължаващите ракетни и ядрени тестове в Северна Корея, предаде БТА. За последен път подобна летателна тренировка се състоя в края на юли, веднага след като Пхенян успешно изстреля балистична ракета, която падна в Японско море, в изключителната икономическа зона на Токио, напомня агенцията.", "date": "2017.09.09", "title": "САЩ и Япония осъществиха военновъздушно учение над Източнокитайско море"}
{"url": "https://www.24chasa.bg/novini/article/6437085", "text": "Щетите, причинени от чудовищния ураган Ирма на островите Сен Мартен и Сен Бартелеми, се оценяват на 1,2 милиарда евро, съобщи днес Централната каса за презастраховане, цитирана от Франс прес. \"Тази сума покрива щетите върху жилищата, автомобилите и фирмите\", посочи френската публична институция, специализирана в презастраховането при природни бедствия, предаде БТА. Ураганът Ирма, очакван с тревога във Флорида, където 5,6 милиона души бяха призовани да се евакуират, достигна днес Куба, след като взе най-малко 19 жертви на Карибите, към които се задава още един ураган, Хосе. Десет са загиналите на Сен Мартен и Сен Бартелеми, четирима на Американските Вирджински острови, двама в Пуерто Рико, двама в холандската част на Сен Мартен и един в Барбуда. Максимално \"червено\" ниво на тревога бе обявено на Сен Мартен и Сен Бартелеми заради приближаващия ураган Хосе, съобщи днес френската метеорологична служба \"Метео Франс\", цитирана от ТАСС. Очаква се поривите на вятъра в тези територии днес следобед и в нощта срещу неделя да достигнат 150 км/ч, надигайки 8-метрови вълни. Френската министърка за отвъдморските територии Аник Жирарден съобщи, че на Сен Мартен са създадени девет временни убежища, способни да подслонят общо 1600 души. Холандски морски пехотинци разпръснаха от хеликоптери листовки с предупреждение към жителите на холандската част на Сен Мартен, където няма ток и новините не могат да стигнат до хората, че към опустошения от урагана Ирма остров се задава нова стихия. Хосе, буря от четвърта категория с ветрове от над 240 км/ч, се очаква да мине оттам през този уикенд.", "date": "2017.09.09", "title": "Ураганът \"Ирма\" е нанесъл щети за 1,2 милиарда евро на островите Сен Мартен и Сен Бартелеми"}
{"url": "https://www.24chasa.bg/novini/article/6437090", "text": "Мианмар ще отвори лагери в северозападната си част, за да приюти разселените заради насилието рохинги, съобщи Франс прес, като се позова на местни медии. Вчера ООН призова лидерката на страната Аун Сан Су Чжи да предприеме мерки, след като през последните 15 дни 270 000 души от мюсюлманския етнос рохинга избягаха в съседна Бангладеш, предаде БТА. Правителството на Мианмар предлага отварянето на три лагера - в северната, южната и централната част на Маунгдау в щата Ракхайн - епицентъра на насилието. Там те ще получат хуманитарна и медицинска помощ, съобщи местен вестник, издаван от министерството на информацията.  Хиляди хора продължават да бродят из северозападните райони на страната, опитвайки се да пресекат планини, гъсти гори и оризови полета, за да достигнат Бангладеш.  Намерението на правителството да създаде лагери за тях обаче се посреща с опозиция от някои хуманитарни експерти. ООН още през април се възпротиви на създаването на села от лагерен тип за рохингите, смятайки, че това ще засили риска от повишаване на напрежението, и подчерта, че много по-добре е прокудените хора да се завърнат по родните си места и да се заемат с традиционния си поминък. Сегашната бежанска вълна подлага на сериозно изпитание хуманитарните агенции, чиито ресурси и без това са напрегнати до крайност от предишните вълни на насилие в Мианма. довели до разселване на хиляди рохинги. ООН прекрати дейността си в Мианмар, сред като правителството я заподозря, че подкрепя бунтовнически организации на рохингите. Сега на преден план излиза Червеният кръст, чиито организации бяха поканени от правителството да помагат за справяне с хуманитарната криза. Служителите на Червения кръст са силно обезпокоени, че много рохинги са останали без храна още през юли, когато хуманитарните действия на ООН бяха прекратени. Представителят на Международната федерация на Червения кръст и Червения полумесец Джой Синхал каза, че правителството на Мианмар ще има ролята \"да координира и улеснява\" действията, а оценките на ситуацията, доставките на помощ и осъществяването на програмите ще се ръководи от Червения кръст.  Амнести интернешънъл потвърди, че военните в Мианмар са използвали сухоземни мини край границата с Бангладеш, след като Ройтерс съобщи за експлозии там, а властите в Бангладеш казаха, че има ранени от взривове на мини. Според Амнести, която се позовава на очевидци и на анализи от оръжейни експерти, през миналата седмица са били ранени от мини най-малко трима цивилни, включително две деца, а един човек е загинал. Агенцията призова властите в Мианма незабавно да сложат край на тази възмутителна практика срещу хора, които бягат от преследвания. Властите в Янгон се оправдават, че мините били поставени покрай границата още през 1990-те години, за да се пресекат незаконните пресичания, и че военните се опитвали да ги премахнат. Нямало новопоставени мини. Самата армия на Мианмар мълчи по въпроса. Насилието започна на 25 август с нападения над десетки полицейски участъци от бунтовници от Армията за спасение на рохингите в Аракан, които казват, че искат да защитят потъпканите права на мюсюлманското малцинство. В отговор армията на Мианмар започна широкомащабна операция в обитавания от рохингите щат Ракхайн.", "date": "2017.09.09", "title": "Мианмар отваря лагери за разселените рохинги"}
{"url": "https://www.24chasa.bg/novini/article/6437215", "text": "Пореден набег срещу частна собственост бил извършен във врачанското с. Малорад, след като неизвестни опитаха да унищожат нивата на земеделски производител и дори насочили пушка към главата му. 24-годишният Светослав Георгиев още не може да се съвземе след терора, на който е бил подложен. Посред нощ, докато пазел семейната нива от 100 декара, каруци с коне нагазили в царевицата, а в главата си усетил опряно дуло. „Само видях цевта на пушката. Човекът с качулката беше застанал встрани от мен, до камиона. Каза ми: „Ако се обърнеш, си мъртвец“, разказа Светослав Георгиев. Семейството му обработва общо 700 декара. Той е категоричен, че не дължи никому нищо. „Според мен нещата идват или от някой от конкуренцията от земеделците, или заради това, че не си плащаме охраната и сами се охраняваме, защото нямаме възможност да си плащаме“, коментира ситуацията Светослав Георгиев-баща. Баща и син Георгиеви не крият притесненията си, че набезите срещу бизнеса им ще продължат. „Ако уважаемите депутати, прокурори и полицаи си направят труда да отворят бюлетините от полицията, ще разберат кои са, те са едни и същи, по пет-седем човека от всяко село. Сигурно ще ни запалят и тракторите, сигурно ще ни запалят и базата, от тук нататък очаквам всичко, това е следващото Галиче“, коментира отчаян бащата Георгиев. Малорад придоби популярност като селото на ужасите, тъй като къщите със самотници са нападани по няколко пъти. От месеци полицейското управление в Бяла Слатина е без началник, а и никой не иска да става, заради размирни села като Галиче и Малорад.", "date": "2017.09.09", "title": "Бандити тероризират земеделци във Врачанско"}
{"url": "https://www.24chasa.bg/novini/article/6437199", "text": "Броят на жертвите на силното земетресение в Мексико нарасна на 58, съобщиха световните агенции, предаде БТА.  Ръководителят на службата Луис Фелипе Пуенте каза, че са потвърдени 45 жертви в щата Оахака, 10 в щата Чиапас и 3 в щата Табаско.                                                                                                                                                                                                                                                                                                                       ", "date": "2017.09.09", "title": "Жертвите на земетресението в Мексико станаха 58"}
