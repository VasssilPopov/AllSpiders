{"url": "https://www.24chasa.bg/novini/article/6571199", "text": "Съюзът на младите юристи се обяви за реформа в адвокатурата с писмо до председателя на Висшия адвокатски съвет Ралица Негенцова. Вижте писмото им (без редакторска намеса):", "date": "2017.11.24", "title": "Млади юристи искат реформи в адвокатурата"}
{"url": "https://www.24chasa.bg/novini/article/6571154", "text": "Държавата ще субсидира покупката на електромобили, ако те са произведени в България. Това съобщи икономическият министър Емил Караниколов по време на конференция за чистотата на въздуха, организирано от екоминистерството. Той обясни, че от понеделник започва преговори с чужди производители на електромобили, за да ги покани да открият завод за сглобяването им в България. По думите му тези инвеститори ще получат всички преференции, които могат да се дадат по закон. Самата сума за субсидиране на покупката на електромобили не е определена, но по думите му ще зависи от възможностите на държавата. Присъстващият на конференцията кмет на Враца Калин Каменов призова министър Караниколов ако намери такъв инвеститор, да го покани да открие завод в Северозападна България. Държавата ще затегне контрола над автомобилите и по отношение на изгорелите газове, каза транспортният министър Ивайло Московски. С промяна на Закона за движение по пътищата, който ще бъде разделен на три части, колите, които превишават вредните емисии или не се побират в рамките, определени от производителя, ще се спират от движение. По отношение на самите емисии Московски каза, че ще се прецизират, защото иначе може да се окаже, че спираме градския транспорт на много общини. Енергийните помощи на хората, които се отопляват на дърва и въглища, ще се дават занапред само за купуването на горива, които са в рамките на допустимото съдържание на пепел и сяра, каза социалният министър Бисер Петков. Самите въглища и брикети за отопление ще трябва да се продават само пакетирани, каза екоминистър Нено Димов. Това според него също снижава вредните емисии от тях. До няколко години средната възраст на автобусите в столицата ще се побере в рамките на средноевропейската - 6-7 години. Това ще стане с обществените поръчки, които в момента се обявяват за закупавне на нови возила. Съвсем доскоро средната възраст на автобусите е паднала от 30 години на 9, каза тя. Освен това предстои да се обяви обществена поръчка за закупуване на 20 електробуса.", "date": "2017.11.24", "title": "Държавата ще субсидира коли на ток, ако се произвеждат у нас"}
{"url": "https://www.24chasa.bg/novini/article/6571208", "text": "Българи с пътнически соларен самолет бяха сред финалистите на конкурса за иновативни стартъпи в сферата на устойчивата енергия PowerUp!. Финалът се проведе на 22 ноември в Будапеща. Проектът на българската компания Twin Ray е двуместен електрически самолет с късо разперване на крилете, който се зарежда със соларна енергия. Той развива до 170 км/ч. В момента се разработва прототип на самолета.Той обаче вече е включен в програмата Propeller Shannon, провеждана от “Боинг”. Тя търси авиационни проекти, които могат да повлияят и променят авиоиндустрията. Победител в състезанието стана HeatVentors от Унгария, която предлага иновативно решение за съхранение на топлинна енергия, което спестява до 90% пространство и между 20 и 40% енергия.", "date": "2017.11.24", "title": "Българи с пътнически соларен самолет"}
{"url": "https://www.24chasa.bg/novini/article/6571574", "text": "Турски съд пусна под гаранция британец, който бе задържан в Турция през юли по обвинение във връзки с кюрдски милиции, предаде Франс прес, цитиран от БТА. 24-годишният Джо Робинсън бил задържан в района на Айдън, Западна Турция, където бил на почивка. Причина за ареста станало публикуването на снимки, на които той е показан в камуфлажна униформа с бойци от Силите за защита на народа - сирийски кюрдски милиции, които Турция определя като терористи заради връзките им с Кюрдската работническа партия (ПКК). Съд в Айдън нареди Робинсън да бъде освободен под гаранция, докато трае делото. \"Той бе пуснат на свобода, но трябва да остане в Турция. Следващото гледане на делото е на 12 март\", съобщи адвокатът на британеца. Според британския печат Джо Робинсън е бивш войник, който е служил в Афганистан през 2012 г. и е посетил Сирия през 2015 г., за да работи в медицинския отдел на Силите за защита на народа.", "date": "2017.11.24", "title": "В Турция освободиха под гаранция британския годеник на българката Мира"}
{"url": "https://www.24chasa.bg/novini/article/6571450", "text": "За първи път българският парламент застана вкупом зад позицията на България, че монополно положение на пазара на газ у нас няма. Бизнесменът Сашо Дончев през 2011 г. подава сигнал в Европейската комисия. В него собственикът на “Овергаз\" твърди обратното. Брюксел започна дело срещу трите държавни компании - “Български енергиен холдинг”, “Булгаргаз” и “Булгартрансгаз”. Не е известен размерът на иска от Еврокомисията. През годините се твърдеше, че е между 200 и 250 милиона евро. Емисари от Брюксел са обяснили, че ако българската държава признае за монопол на пазара на газ, глобата ще е в рамките на 60 милиона евро. Дали това е достоверна информация, не е ясно, тъй като вчера парламентът реши на закрито заседание да дебатира “газовия процес”. Депутатите задължиха българското правителство категорично да се противопостави на обвиненията по делото, което Европейската комисия води. При гласуването от присъствалите 179 депутати 179 са подкрепили решението На въпрос на “24 часа” министърът на енергетиката Теменужка Петкова заяви: “По конституция решенията на Народното събрание са задължителни за изпълнение. Оттук нататък очакваме решението на Европейската комисия”.  Вносителите на това предложение са депутатите от БСП Таско Ерменков и Жельо Бойчев. За “24 часа” Таско Ерменков заяви: “Днес парламентът постигна консенсус, засягащ националната сигурност на България, включително енергийната сигурност и независимост. Като парламентарна република възложихме на изпълнителната власт да предприеме всички действия за защита на интересите на България и дружествата БЕХ, “Булгартрансгаз” и “Булгаргаз”, както и за обжалване на евентуално решение на ЕК пред компетентния европейски съд”. Какво гласуваха единодушно депутатите?  Подкрепят приключването на Дело COM/В1/АТ.39849-БЕХ Газ по реда на чл. 7 от Регламент №1/2003 без признаване на твърдените нарушения и без поемане на отговорност за тях, като бъдат изпълнени задълженията, произтичащи от евентуално забранително решение, включително евентуална финансова санкция.  Указва да бъдат предприети всички необходими действия за защита на интересите на Република България и дружествата “Български енергиен холдинг”, “Булгаргаз” и “Булгартрансгаз”.  Задължава министъра на енергетиката да извърши необходимото за изпълнение на решенията по т. 1 и 2. Възлага на ресорния заместник министър-председател контрол по изпълнение на решението. От какво бе продиктувано това гласуване в парламента? След дълго разследване на ЕК, което включваше и обиски (  през 2017 г. тя е съобщила на българската страна, че възнамерява да приключи делото с финансова санкция Предлага и алтернатива, която включва сътрудничество. То има три елемента: Приемането на това сътрудничество би донесло бонуси, които са по 10 млн. евро отбивка от финансовата санкция. Колко ще е тя, никой не се наема да прогнозира, не я знае и Еврокомисията, тъй като още няма решение. Депутати поясниха пред вестника какво е значението на тези три пункта за сътрудничество. Първото условие - признаване на нарушението означава да се признае вина и едва след това Еврокомисията да излезе с решение Тоест едва ли не според тях, така ще се даде мотив за финансовата санкция. Предоставяне на процедурни улеснения пък означавало решението на ЕК да не се превежда на български, а да се предостави само на английски. Третото условие е структурна мярка. Това означава “Булгаргаз” да излезе от Българския енергиен холдинг, както това стана с Независимата българска енергийна борса, която бе продадена на Българската фондова борса. Народни представители казват, че преди седмица правителството на подпис е взело решение да приеме “сътрудничеството”, което предлага Европейската комисия. То не е оповестено. Защо обаче депутатите са против? Според мотивите на вносителите “недостатъците на “сътрудничеството” надхвърлят евентуалните ползи от него. Признаване на нарушението и приемане на отговорност и финансова санкция за него би довело до сериозни финансови и репутационни последици за българската енергетика, като би дало възможност на трети лица незабавно да предявят претенции за вреди от признатото нарушение срещу Групата БЕХ и държавата”. Според някои от тях това може да предизвика лавина от искове. И тъй като държавните дружества са признали вина, то няма да се иска доказването ѝ, а направо ще се посочва размерът на претенцията. Депутати изчисляват, че те могат да бъдат над 400 млн. лв. “Днешното решение на парламента дава на правителството задължението да избере само един от двата варианта, предложени от Еврокомисията, а именно да не поема вина, каза пред “24 часа” зам.-председателят на енергийната комисия в парламента Валентин Николов. Ако решението на Еврокомисията е финансова санкция, да я платим и да го оспорваме в съда. Логиката му е, че срещу руската компания “Газпром” се води аналогично дело за господстващо положение на пазара на газ в европейски държави. Руснаците са се възползвали от чл. 9 на Лисабонския договор, предложили са мерки, които са одобрени от Еврокомисията и финансова санкция не им е наложена. Българските енергийни компании също са предложили мерки, които ЕК също е приела, само че ги заплашва санкция. И депутатът се пита дали нарушенията на “Газпром” са по-малки от тези на българските компании.  През 2011 г. Европейската комисия по сигнал от “Овергаз” започна дело срещу БЕХ, “Булгартрансгаз” и “Булгаргаз”. То е за възможно нарушение на чл. 102 от Договора за функциониране на Европейския съюз, изразяващо се във възможна злоупотреба с господстващо положение на газовите пазари в България. “Овергаз Инк.” сигнализира в ЕК за отказ на газовите компании и на БЕХ до газопреносната мрежа и до хранилището в Чирен. ЕК започна проверки у нас и те станаха част от мащабно разследване по подозрения за антиконкурентни практики на газови дружества в 10 страни в Централна и Източна Европа. През септември същата година служители на ЕК извършиха обиски в “Булгаргаз” и “Булгартрансгаз”, както и в частната “Овергаз”, 50% от която тогава бе собственост на “Газпром”. Вече през 2015 г. ЕК е описала предполагаемото нарушение и мерките, които възнамерява да включи в решението срещу групата БЕХ. Българските компании и министърът на енергетиката са предложили приключване на делото без финансови санкции, което им е отказано. Но им е предложено “сътрудничество”, което доведе до гласуването в петък в парламента. ", "date": "2017.11.24", "title": "Чудо: парламентът вкупом подкрепи България за дело на Еврокомисията след  сигнал на Сашо Дончев"}
{"url": "https://www.24chasa.bg/novini/article/6571582", "text": "Над 340 000 човека са били убити в конфликта в Сирия от неговото начало преди повече от шест години и половина, съобщи днес Сирийският център за наблюдение на правата на човека (СЦНПЧ), цитиран от Франс прес. Агенцията отбелязва, че тези нови данни са били съобщени в момент, когато няколко чуждестранни сили увеличават своите дипломатически усилия за слагане на край на кръвопролитната война, и броени дни преди поредния кръг от преговорите в Женева под егидата на ООН между сирийския режим и опозиция, съобщи БТА. СЦНПЧ - базирана във Великобритания неправителствена мониторингова организация, която разполага с широка мрежа от информатори в Сирия - е документирала гибелта на 343 511 души между средата на март 2011г. и сегашния месец. Сред убитите са 102 618 цивилни, включително 19 000 деца и 12 000 жени. Загинали са над 119 000 бойци от проправителствените сили. Сред тях са 62 000 сирийски военнослужещи и 1556 членове на ливанското шиитско движение Хизбула. Убити са били около 59 000 бойци на бунтовнически групировки и на Сирийските демократични сили (СДС) - кюрдско-арабски съюз, подкрепян от Съединените щати. Загинали са и над 62 000 джихадисти, включително от организацията \"Ислямска държава\" (ИД). През четирите месеца след публикуването на предишната равносметка на СЦНПЧ през юли в Сирия са били убити около 12 000 души. Сред тях са 3000 цивилни и 4000 джихадисти. През май бе сключено споразумение за създаване на зони за деескалация в Сирия, припомня АФП. То донесе относително спокойствие в някои части на страната, но насилието се увеличи експлозивно на други, най-вече в районите, където сирийските правителствени сили и СДС, подкрепяни от САЩ, проведоха офанзиви срещу ИД. Започнал в началото на 2011 г. с репресиите срещу мирни протести против режима в Дамаск, конфликтът в Сирия постепенно се усложни с намесата на чуждестранни сили и джихадистки групировки, а територията на страната стана все по-разпокъсана, отбелязва АФП.", "date": "2017.11.24", "title": "Броят на убитите в конфликта в Сирия е надхвърлил 340 000"}
{"url": "https://www.24chasa.bg/novini/article/6571554", "text": "Близо 6 млн. лв. на ден ще бъдат похарчени само за покупка по интернет по време на Черния петък, показват данни на онлайн търговци. Основният интерес към покупката на уреди за дома, телевизори и телефони. От най-големия онлайн търговец eMAG съобщиха, че само в първите 3 часа след старта на намаленията в 7,06 часа сутринта е имало 561 600 посещения на платформата. Поръчани са били над 121 500 продукта. Предложените оферти от еMAG обаче се следят под лупа от Комисията за защита на потребителите заради предишни практики на сайта за фалшиви намаления. Проверки на КЗК по сигнали на потребители установиха, че няколко дни преди Черния петък цените се вдигат, а по време на промоцията се обявяват намаления. Заради това eMAG има наложени глоби за общо над 5,2 млн. лева. Столичанката Евгения Иванова пусна във фейсбук снимка, на която се вижда, че съдомиялна, която в четвъртък е струвала 749 лв., в деня на Черния петък вече се предлага с близо 200 лева по-скъпо. Уредът обаче не е включен в офертите с намаления по време на промоцията. Друг столичанин - Тодор Иванов, също във фейсбук написа, че цената на пералня от 869 лв. е качена до 1099 лв. Искам да изкажа огромното си разочарование и отношението към клиентите ви с тези измами с Черния петък, пише мъжът. НАП проверява “Данте интернешънъл” - оператора на сайта eMAG, след публикация на “24 часа”, че при оборот от над 250 млн. лева за 3 години компанията е платила 0 лева данък в България. Десетки хиляди столичани отрано започнаха да пълнят големите търговски центрове заради обявените намаления от 70%. Пред моловете през целия петъчен ден имаше големи задръствания от желаещи да пазаруват. Промоциите най-често използваха луд петък, черен уикенд, розов петък и други названия, тъй като словосъчетанието черен петък е патентовано от “Данте интернешънъл” и другите търговци нямат право да го използват. Това обаче не им попречи да направят доста високи обороти, а най-търсените стоки са били домакински уреди и дрехи. Предварителните изчисления сочат, че заедно с парите за онлайн пазаруване и оставените суми в магазините в петък са били похарчени близо 100 млн. лева. Всички светофари около мол “Парадайз” в София се управляват дистанционно, а продължителността на различните сигнали се съобразява с трафика, за да не стават тапи. Това обясни пред “24 часа” зам.-кметът по транспорта на София Евгени Крусев. По повод оплаквания на софиянци, че излизането от паркинга на мола става много бавно заради светофарите, които пропускат много малко коли, Крусев уточни, че движението в района се наблюдава постоянно от общинския център за управление на трафика. Светофарите били адаптивни и можели да се настройват спрямо моментната ситуация. Къде в столицата да бъде поставен светофар, се решавало от експерти от различни институции, включително и от КАТ. “В момента (петък - б.а.) влизането и излизането от мола е нормално въпреки Черния петък. Около всички големи търговски центрове в София има патрули на КАТ, както и на общинското аварийно-спасително звено, които да регулират трафика”, уточни Крусев.", "date": "2017.11.24", "title": "Черният петък блокира карти"}
{"url": "https://www.24chasa.bg/novini/article/6571451", "text": "Изпълнителното бюро на БСП да смени отговорника за област Стара Загора Драгомир Стойнев. Такъв призив отправя до централата на \"Позитано\" общинският съвет на червените в Казанлък на заседание, проведено вчера. В момент на консолидация на организацията Драгомир Стойнев не обединява, а чертае разделителни линии в 126-годишната организация, мотивират се социалистите в Казанлък. С действията си бившият министър на енергетиката от кабинета \"Орешарски\" умислено уронва престижа и унижава казанлъшката партийна организация, пише в обръщението до \"Позитано\" 20.", "date": "2017.11.24", "title": "Разкол в БСП в Стара Загора. Искат смяната на Драгомир Стойнев"}
{"url": "https://www.24chasa.bg/novini/article/6571270", "text": "1 лев на глас ще бъде субсидията на партиите извън парламента за 2018 г. Това реши бюджетната комисия при второ гласуване на бюджета за следващата година. Сумата бе намалена от 11 на 1 лев по предложението на парламентарната група на “Воля”. Сваля се прагът на осигуряване на земеделските производители, реши още бюджетната комисия. Проектобюджетът предвиждаше следващата година минималният осигурителен доход да се вдигне от 300 на 480 лв. Комисията реши да е 350 лв. Окончателното гласуване на бюджета за следващата година ще бъде в пленарна зала. Рекорден БВП е заложен за следващата година - 106 млрд. лв., и ръст на икономиката с 3,9%. Разписано е още инфлацията да бъде 1,6%, а безработицата да намалее до 6,2%. Бюджетът предвижда минималната заплата за 2018 г. да бъде 510 лв. За повишаване на учителските заплати и реформи в образованието са разписани 330 млн. лв., а 400 млн. лв. повече ще получи НЗОК. Бюджетната комисия е приела и предложение за повишаване на парите за доболнична помощ и изследвания с 27 млн. лв. На заседанието бяха приети бюджетът на НЗОК, ДОО и държавния за предстоящата 2018 година.", "date": "2017.11.24", "title": "1 лев на глас за партиите извън парламента, вдигат на 350 лв. прага за земеделци"}
{"url": "https://www.24chasa.bg/novini/article/6571419", "text": "Камерата на КАТ край Казичане засича по над 200 нарушители с превишена скорост всеки ден в продължение на седмица. Втора поред кирка обаче бе забита в нея. 24 стационарни и 148 мобилни камери са разположени по пътищата в страната. Общият брой на нарушенията, санкционирани с наказателни постановления и с фишове, до 30 октомври е 589 380, съобщи преди 3 седмици вътрешният министър Валентин Радев. 7% от тях са издадени на хора без постоянен адрес в страната. Над 70% от глобите са за превишена скорост, сочат данните на Пътна полиция. Събираемостта на глобите е около 50% по данни на КАТ. В момента текат процедури за закупуването на още 56 мобилни и 15 стационарни камери, обяви преди дни шефът на КАТ Бойко Рановски.  Втора кирка бе забита в камерата на Пътна полиция край Казичане само ден след първата. В четвъртък кутията осъмна със забито острие, което обаче не успяло да повреди устройството. В нощта срещу петък в камерата отново бе забита кирка. Предполага се, че злосторникът е заснет от устройството нарушител, който си отмъщава. Възможно е двете посегателства да са дело на един същ човек. Камерата бе сложена по разпореждане на премиера Бойко Борисов заради увеличения брой катастрофи в района и незаконните ралита. От слагането ѝ камерата заснема по близо 200 нарушения на ден. Пътните полицаи ги свалят на флашка, преглеждат ги и изпращат санкции на нарушителите. Мястото, на което е забита кирката - между Казичене и бул. “Ботевградско шосе”, е само едно от многото, на които постоянно стават тежки катастрофи. Анализ на Агенция “Пътна инфраструктура” показва, че от 20-те хил. км републиканска пътна мрежа 55 км могат да бъдат определени като отсечки на смъртта - там постоянно стават тежки катастрофи с жертви и ранени. Други такива примери са мястото, на което магистрала “Тракия” започва след излизане от столицата. Там на завой платното от трилентово става двулентово. Също така на пътя от София към Божурище има четирилентово платно, което доскоро бе без мантинела. Много катастрофи стават и на кръговото на магистрала “Струма”, също и на 8-ия километър на “Хемус”.", "date": "2017.11.24", "title": "1 камера от общо  172 лови 200  нарушители за ден"}
{"url": "https://www.24chasa.bg/novini/article/6571384", "text": "В брой №319 от 23 ноември 2017 г. на уважавания от нас вестник “24 часа” не знаем кой си е позволил да публикува на 2-а страница снимка на сградата на “Боила” ООД с надпис: една от големите бази със складове на еMAG в София е в сградата на “Боила”. Въпреки всичко ние от общото събрание на “Боила” ООД най-учтиво ви молим да пуснете веднага опровержение на това, че в сградата на “Боила” ООД няма никакъв склад на еМАГ.", "date": "2017.11.24", "title": "eMAG няма склад  в “Боила”"}
{"url": "https://www.24chasa.bg/novini/article/6571534", "text": "Договорът за малцинствата, който предстои да се подпише между България и Македония, е много важен, каза вицепремиерът Екатерина Захариева в тв предаването \"Панорама\" по  . Тя добави, че последните 4 години е имало много сложности между двете страни, но проблемите не се крият, а се търси решение. \"В Македония няма една българска медия, но гражданите на двете държави е ясно, че искат да се срещат, туристите са по равно и у нас, и в Македония. Не можем да обвиняваме, че е имало агресивна политика спрямо България, важно е ние каква политика искаме да имаме. Относно роуминга има механизми да се намалят цените на използваните мобилни услуги. Ние не крием проблемите, натрупани през годините\", коментира Захариева и засегна темата за задържаните трима български граждани в Одрин: \"Българите в Одрин все още са задържани, единият от тях не е искал да се свързваме със семейството му, но работим по темата свиждане със семействата на другите двама\". Захариева беше категорична, че сме готови за европредседателството.", "date": "2017.11.24", "title": "Захариева: Договорът за малцинствата, който ще подпишем с Македония, е много важен"}
{"url": "https://www.24chasa.bg/novini/article/6571393", "text": "1200 делегати събира ГЕРБ на конгрес в неделя в столицата. 150 гости ще има на форума. Сред тях ще е и зам.-председателят на ЕНП Дара Мърфи, който е отговорник за предизборната кампания на предстоящия вот за Европарламент през 2019 г., научи “24 часа”. Половината от делегатите на ГЕРБ са избрани на номинационни събрания в цялата страна, а останалите са по право - народните представители, кметовете, евродепутатите и други хора на партията във властта. Зам.-шефът на ГЕРБ Цветан Цветанов ще направи отчет на Изпълнителната комисия (ИК). А евродепутатът Емил Радев - на контролната. Ще се избират лидер, заместници и членове на комисиите, а накрая пред форума ще говори Бойко Борисов. Залата и фоайето пред нея ще бъдат специално брандирани по невиждан за България начин, научи още “24 часа”.", "date": "2017.11.24", "title": "ГЕРБ събира в неделя 1200 делегати на супермодерен конгрес"}
{"url": "https://www.24chasa.bg/novini/article/6571370", "text": "Канцлерката на Германия Ангела Меркел да успее да състави правителство. Тази надежда изрази българският премиер Бойко Борисов, след като се видя с нея в Брюксел. “докато Германия е блокирана с тези преговори, нищо не върви както трябва”, обясни той. “С Ангела Меркел се прегърнахме да ѝ дам кураж”, разказа Борисов. Той участва в среща на високо равнище на ЕС с Армения, Азербайджан, Беларус, Грузия, Република Молдова и Украйна. “Когато сме на една маса - президентите на Армения и на Азербайджан спокойно пият в коридора кафе, говорят си и е много по-добре, отколкото когато войските им са на Нагорни Карабах”, разясни Борисов. Повечето от тези държави са от черноморието и заради това за България е важно да спазват правилата, допълни той. Българското председателство на ЕС ще е тежко, предрече Борисов. “Ще ни се струпа много - Източно партньорство, Западни Балкани, Брезкит, бюджетните рамки, европейската сигурност и отбрана, киберсигурността”, изброи той и обясни, че ще разчита на партиите в България и президента Румен Радев. “Месец преди председателството да казваш, че трябват предсрочни избори - само преди шест месеца им дадох да управляват, дадохме оставка. Така, че не виждам това да е добър тон, но това си е тяхна работа, да не кажат, че им се бъркам”, отсече Борисов. ", "date": "2017.11.24", "title": "Борисов прегърнал Меркел за кураж, надява се да направи правителство (Обзор)"}
{"url": "https://www.24chasa.bg/novini/article/6571318", "text": "Изтъкнати юристи заседават от месец в Министерството на правосъдието как държавата да се споразумее без съд с бившия премиер Симеон Сакскобургготски по делата му у нас за имотите и трите иска, подадени от него в Страсбург срещу България, научи “24 часа” от свои източници. Работната група е в състав основно от адвокати. Сред тях е и Ирен Савова, чиято кантора защитава интересите на държавата по делата срещу царската фамилия, които се водят у нас. Запознати разказаха, че няма тайни преговори, а когато се вземе решение, то ще се обяви публично. Връщането на царските имоти започна през 2000 г. Тогава Caкcкoбypггoтcки и сестра му Мария Луиза Хробок получиха дворците “Bpaнa”, “Capъгьoл”, “Кричим”, “Cитнякoвo”, “Цapcкa Биcтpицa” и 16 500 дкa pилcки гopи. Досега три съдебни инстанции обявиха за държавна собственост “Кричим”, “Саръгьол” и “Ситняково”. Пред столичните съдилища висят другите казуси. От кантората на Савова казаха, че спиране се иска за делата “Врана” и “Царска Бистрица”. Делата на Сакскобургготски в Страсбург все още не са приключили. Наскоро от Министерството на регионалното развитие и благоустройството (МРРБ) заявиха, че те не са депозирали иск за отказ от делото и имат 6-месечен срок да се споразумеят. МРРБ има желание да защити държавния интерес и извънсъдебно, се казва в съобщението им.", "date": "2017.11.24", "title": "Изтъкнати юристи в група - умуват сделка със Симеон за имотите му"}
{"url": "https://www.24chasa.bg/novini/article/6571494", "text": "3,4 по скалата Рихтер е магнитудът на земетресението, което бе усетено тази вечер в Смолян и Чепеларе,  съобщи за „Фокус“ оперативният дежурен в Националния институт по геофизика, геодезия и география (НИГГГ) към БАН Благовеста Бавачкова. Трусът е регистриран в 19.27 часа. Дълбочината е 15 км. Няма данни за разрушения.", "date": "2017.11.24", "title": "Трус с магнитуд 3,4 по скалата на Рихтер разлюля Смолян и Чепеларе"}
{"url": "https://www.24chasa.bg/novini/article/6571191", "text": "Кметът на София Йорданка Фандъкова и министърът на транспорта, информационните технологии и съобщенията Ивайло Московски ще проверят утре изграждането на новата метростанция от третия лъч на бул.\"България\" при площад \"Ручей\". Това съобщиха от пресцентъра на Столичната община, цитирани от БТА. Проверката ще е от 11.00 часа. На място може да се види метростанцията и тунела, който се изгражда с помощта на специално произведената за софийското метро тунелопробивна машина.", "date": "2017.11.24", "title": "Фандъкова и Московски ще проверят изграждането на нова метростанция утре"}
{"url": "https://www.24chasa.bg/novini/article/6571212", "text": "Председателят на Европейския съвет Доналд Туск осъди остро Русия след среща на върха с шест бивши съветски републики в рамките на Източното партньорство днес, предаде Франс прес, цитиран от БТА. Гибелта на петима украински войници в боеве с проруски бунтовници в Източна Украйна вчера \"отново показва трагичните последици от руската агресия в Украйна\", заяви Туск. \"ЕС осъжда руската агресия и никога няма да признае незаконното анексиране на Крим\" от Русия, добави председателят на Европейския съвет след срещата в Брюксел между лидерите на 28-те страни членки на ЕС и тези на Украйна, Грузия, Молдова, Беларус, Армения и Азербайджан. \"Замразени конфликти и въоръжени конфликти продължават да пречат на развитието и да пораждат страдания\" в тези шест бивши съветски републики, с които ЕС иска да задълбочи сътрудничеството си в рамките на Източното партньорство, заяви бившият полски премиер. \"Източното партньорство не е насочено срещу Русия. Това не е геополитически конкурс за красота между Русия и ЕС, а истинско партньорство между суверенни страни, без политически, икономически или военни принуди и заплахи\", подчерта Туск. На срещата в Брюксел са били обсъдени \"едни от най-големите заплахи днес - кибератаките, лъжливите новини и хибридната война\", съобщи той. Туск каза, че през последните дни британският премиер Тереза Мей е направила \"ясни изказвания\", които според него разкриват \"враждебни дейности на Русия (във връзка с) референдума\" за Брекзита през юни 2016 г. \"Помним също някои груби прояви по време на изборите в някои страни членки и в САЩ\", където специален прокурор разследва възможна намеса на Русия в президентските избори от 2016 г., заяви още Туск.", "date": "2017.11.24", "title": "Туск разкритикува остро руската агресия в Украйна"}
{"url": "https://www.24chasa.bg/novini/article/6571188", "text": "\"Сигналът, който подадохме в ДАНС за оградата в Турция, се разследва в момента\", заяви в Бургас депутатката от БСП Елена Йончева. Тя дойде в града за прожекцията на филма й \"Граница\", който напълни зала \"Компас\" на хотел \"България\".  \"Друг е въпросът дали ще има политическа воля данните от разследването да бъдат огласени и аз се съмнявам в това\", добави Йончева. Целта на филма й била, с метода на журналистическото разследване, да повдигне малко завесата за корупцията при изграждането на възпрепятстващото съоръжение, а не толкова да покаже, че лесно може да се мине със стълба. Според депутатката от БСП група от 40 души мигранти по-бързо можела да влезе в България през оградата, отколкото през КПП.", "date": "2017.11.24", "title": "ДАНС разследва сигнала за оградата по границата с Турция"}
{"url": "https://www.24chasa.bg/novini/article/6571263", "text": "Застанал пред екран, играчът отстранява нашественици, без да си служи с джойстик или компютърна мишка, а единствено посредством мисълта си - разработената от учени видео игра \"Brain Invaders\" разкрива нови умения на човешкия мозък, предаде Франс прес. Създадената технология би могла да позволи в бъдеще да се командват изкуствени крайници, да се комуникира с парализирани или неспособни да говорят хора, да се управлява инвалидна количка посредством мисълта. \"Изкуственият интелект дава възможност да се дешифрира намерението на субекта въз основа на енцефалографски данни и ги превръща в команди\", поясни Марко Конжело от лабораторията GIPSA в Гренобъл, която е проектирала \"Brain Invaders\". Концепцията за видео играта, вдъхновена от \"Space Invaders\", е следната - нашественици \"премигват\", а играчът, който се е концентрирал върху нашественик, когото желае да отстрани, забелязва \"премигването\". Под въздействие на проблясването мозъкът му произвежда вълни, наречени Р300, за които е известно, че се разпространяват в кортекса при каквото и да е стимулиране - визуално, слухово, такткилно. Като анализират енцефалографските данни на играча, алгоритми определят кой нашественик е премигнал, преди мозъкът да произведе въпросната вълна. Тогава могат да поръчат унищожаването на нашественика. \"Brain Invaders\" се вписва в извършваните от години изследвания върху компютърномозъчен интерфейс, поясниха от лабораторията.", "date": "2017.11.24", "title": "Използваме мисълта, вместо джойстик, в нова видео игра (Видео)"}
{"url": "https://www.24chasa.bg/novini/article/6571278", "text": "„Има тежък проблем в комуникацията между избиратели и избрани в България.“ Това заяви вицепрезидентът Илияна Йотова, която посрещна в президентството група млади хора, които се обучават в Академията за социална политика към Института за социална интеграция. Дейността на академията бе представена пред вицепрезидента от Ивелин Николов, съобщиха от прессекретариата на Президента. По думите на Илияна Йотова диалогът между институциите в България не е достатъчен. „Диалогът между институциите не е потупване по рамото пред камерите, а обединение около национални политики и интерес“, изтъкна вицепрезидентът. „Давам си сметка колко много злоупотребяваме за тези 28 години с думата консенсус“, заяви вицепрезидентът. „Рядко употребяваме обаче думата „национална единност“, а тя е много важна“, отбеляза Йотова. По думите й не най-важното е да се докладва в Брюксел какво са свършили българските институции, а да се разговаря с българските граждани. Вицепрезидентът сподели изводите, които си е направила в рамките на деветте месеца от началото на мандата. Тя посочи разминаването между политиката, която се прави в „триъгълника на властта“, и политиката, която гражданите очакват, това, от което имат нужда. Илияна Йотова обърна внимание на подадената ръка на президента Румен Радев, визирайки свиканите Консултативни съвети за национална сигурност. Като резултат от мерките, предложени за националната сигурност и корупцията, няма почти нищо изпълнено. „Политическите страсти надделяват над националния интерес“, отбеляза вицепрезидентът. Йотова посочи като друг основен проблем за страната „забравените теми“ като демографията например. По време на разговора вицепрезидентът засегна и темата за предстоящото българско председателство на Съвета на Европейския съюз. Тя отбеляза, че засилената активност на властта не компенсира липсата на конкретност. „Какво всъщност влагаме в приоритета „Западни Балкани“? Каква е нашата позиция за тяхната евроинтеграция? Имаме ли политическо решение по въпроса“, пита Йотова. Вицепрезидентът запозна присъстващите с правомощията и функциите на длъжността, която заема. „Работим с президента в екип, заедно обсъждаме позиции“, сподели тя, като добави, че двамата си разпределят задачите така, че да могат да откликнат на нуждите и тревогите на всеки един български гражданин. Йотова изтъкна, че продължава да работи по актуалния за Европа вече пета година въпрос за миграционната криза, върху който се е фокусирала и в качеството си на евродепутат. Илияна Йотова сподели впечатленията си от хората с българско самосъзнание, с които се е срещнала по време на скорошното си посещение в Албания. „Чухме чудесна българска реч, български песни“, заяви Йотова и добави, че запитани какви подаръци искат при следващото посещение, те са изразили желание да получат български народни носии. „Трябва да се чувствате свободни да казвате каквото мислите“, обърна се вицепрезидентът към участниците в срещата, като ги призова към действия. „Надявам се да работим заедно занапред. На ваше разположение съм“ – с тези думи Илияна Йотова изпрати гостите.", "date": "2017.11.24", "title": "Йотова: Има тежък проблем в комуникацията между избиратели и избрани в България"}
{"url": "https://www.24chasa.bg/novini/article/6571281", "text": "Момченце на 1 годинка е било убито от пастрока си в ромския кв. \"Изток\" на Пазарджик, съобщи за \"24 часа\" говорителят на полицията Мирослав Стоянов. Сигналът за тежко раненото дете е бил подаден от екип на Спешна помощ в четвъртък. Детето е било закарано в тежко състояние в спешното отделение с множество наранявания. Въпреки усилията на лекарите, момченцето е починало. Направената днес аутопсия е показала, че детето е починало от тежка черепно-мозъчна травма, получена от удари по главата. За извършител на деянието е задържан мъж, който е живеел с майката на детето на семейни начала. Още в първите разпити пастрокът признал, че момченцето много плачело и затова той го ударил. Към момента на побоя майката не е била в жилището. По неофициална информация тя е проститутка и е била на работа, когато детето й е било пребито. Днес тя също е била задържана. С разпореждане на прокуратурата в Пазарджик мъжът и жената ще останат в ареста за 72 часа. От държавното обвинение ще поискат от съда постоянен арест за двамата.", "date": "2017.11.24", "title": "Едногодишно момченце убито от пастрока си в Пазарджик"}
{"url": "https://www.24chasa.bg/novini/article/6571294", "text": "Служители на сръбската правителствена служба за национална сигурност и защита на класифицирана информация са преминали курс на обучение за сигурност на информационните системи в реални жизнени ситуации в рамките на програмата на НАТО за мир и сигурност, предаде Танюг. Обучението е проведено в Белград и Талин от 30 октомври до 10 ноември, съобщи НАТО на официалния си сайт. Целта на курса е била решаване на специфични проблеми на кибер сигурността при управление на кризи и защита на класифицирана информация, предаде БТА. \"Това беше изключителна възможност да засилим сътрудничеството между НАТО и Сърбия в областта на информационната сигурност\", заяви генерал Вело Лоема от Европейската инициатива за кибер сигурност в Естония - институцията, която организира обучението.", "date": "2017.11.24", "title": "НАТО обучава сръбски експерти за кибер защита"}
{"url": "https://www.24chasa.bg/novini/article/6571295", "text": "", "date": "2017.11.24", "title": "Евакуират пътници от метростанции в Лондон заради сигнал за изстрели (Видео, обновена)"}
{"url": "https://www.24chasa.bg/novini/article/6571329", "text": "\"Далеч сме от нивата за устойчив и нормален начин на живот що се касае въздуха. Домашното отопление, автомобилният транспорт са основните проблеми. Най-много мерки са взети при индустрията и енергетиката, част от намаляването е именно в тези две последни сектора. 16 държави в ЕС имат проблем с мръсния въздух, не е само у нас\". Това заяви министърът на околната среда и водите Нено Димов пред  И добави: \"Една от ефективните мерки е дървата за огрев да бъдат сухи, сега сечем и директно горим. Но ако бъдат отсечени по-рано и продадени след година и половина, до 40 % може да намалее замърсяването на въздуха. Това не изисква средства, а по-добра организация. Не може да се каже, че във всичките 25 града е еднакво превишаването на нормите за чист въздух\". А относно отопляването в ромските квартали министърът на околната среда и водите отбеляза, че е много трудно да се определи как става то: \"Много е сложно да се направи проверки в квартали от ромски тип, за да разберем как се отопляват, трябва да има заповед, за да се влезе в частна собственост, но ще намерим решение\". Нено Димов беше категоричен, че при спиране от движение на коли не става дума за години на производство, а за техническа неизправност: \"Върви се в посока да се спират автомобилите, ако са неизправни технически, не говорим за годините на колите, а за технически проблеми. Търсят се инвеститори, които да произвеждат електромобили у нас, не е само поощряване на използването на подобен тип еко коли. Трябва да се даде тласък на това развитие, ще се работи и за разширяване на мрежата за зареждане. Той коментира и изграждането на втори лифт в Банско: \"За да го има, трябва да има инвеститор, който да даде инвестиционен проект, а до момента няма такъв, понеже има ограничения на по-ранни стъпки. Старият план и концесионен договор трябва да претърпят промени, според новото законодателство. А ако има такова намерение, трябва да мине през много други стъпки. В рамките на парка се строят само писти, съоръжение, затова става дума за лифт, който се предвижва на електричество, той не замърсява.", "date": "2017.11.24", "title": "Димов: 16 държави в ЕС имат проблем с мръсния въздух, не е само у нас"}
{"url": "https://www.24chasa.bg/novini/article/6571412", "text": "Няма доказателства за произведени изстрели, няма заподозрян, нито жертви. Една жена е била леко наранена при настъпилата паника в метрото. Това се казва в изявление на лондонската полиция по повод случилото се в английската столица. И по-късно обяви инцидента за приключил. \"Не можем да намерим никакви доказателства, че тук са се произвели изстрели\", заявиха органите на реда. На мястото ще останат дежурни патрули. Метростанциите са отворени, а влаковете вървят по график и спират на всички спирки. От полицията предупреждават лондончани, все пак да избягват мястото.", "date": "2017.11.24", "title": "Лондонската полиция: Няма доказателства за изстрели. И обяви инцидента за приключил (Обновена)"}
{"url": "https://www.24chasa.bg/novini/article/6571424", "text": "От ремонтирания бул. “Дондуков” в центъра на София умишлено са били вадени павета, за да се манипулират хората, че се прави ремонт на ремонта. Това обявиха от компанията “Трейс груп холд”, която ремонтира булеварда. “Недопустимо е да се манипулира грубо обществеността чрез разпространяването на клеветнически тези. Върхът на провокативния айсберг е умишленото разваляне на паважната настилка в нощта на 23 ноември”, се казва в позиция на компанията. Холдингът приема граждански сдружения да следят извършването на реконструкцията, но счита за неприемливо публикуването на текстове, неотговарящи на истината. Квалификации от типа на “ремонт на ремонта” са не само опит за подмяна на истинността, а манипулация. “Бихме участвали в професионален дебат с всеки, който има нужните познания и експертиза. Не бихме участвали в политически дебат. Оттук нататък с всеки, който си позволи да урони престижа ни, ще действаме в съответствие с българското законодателство”, пише в позицията.  Умишлено извадените нови павета от булеварда", "date": "2017.11.24", "title": "Саботаж на “Дондуков”, умишлено вадили павета от ремонтирания булевард"}
{"url": "https://www.24chasa.bg/novini/article/6571404", "text": "Министърът на туризма Николина Ангелкова откри деветото издание на Дефилето на младото вино в Пловдив. Тя приветства участниците и се чукна за здраве с шефката на комисията по бюджет и финанси Менда Стоянова и областния управител Здравко Димитров. Празникът започна с Дионисиево шествие от площад “Стефан Стамболов”. Танцьори от ансамбъл “Тракия” играха и пяха по цялата Главна, а на Римския стадион извиха кръшни хора. След това се понесоха към Стария Пловдив, където беше даден официален старт на събитието. Тази година във винения форум има 42-ма участници. Щандовете им са разположени на 15 места в резервата. Очаква се събитието да събере много посетители. И този път дегустациите ще се правят чрез жетони, които се продават. Жури ще оценява младите вина.", "date": "2017.11.24", "title": "Ангелкова и Менда Стоянова се чукнаха с  младо вино в Пловдив"}
{"url": "https://www.24chasa.bg/novini/article/6571172", "text": "Президентът на САЩ Доналд Тръмп определи атентата в египетската джамия, в резултат от който загинаха повече от 200 души, като „ужасен и подъл“, предава AFP. “Светът не може да толерира тероризма, трябва да ги победим военно и да дискредитираме идеологията, която формира базата на съществуването им“, написа той в „Туитър“. Освен това американският държавен глава определи нападението като „ужасна и подла терористична атака срещу невинни и беззащитни молители в Египет“, предаде БТА. Терористи взривиха бомба в джамия в египетския град Равда, намиращ се на Синайския полуостров, а след това откриха огън по молителите. В резултат от нападението загинаха най-малко 235 души, а още повече от 100 са получили наранявания.", "date": "2017.11.24", "title": "Тръмп: Нападението в Египет е  „ужасна и подла терористична атака срещу невинни\""}
{"url": "https://www.24chasa.bg/novini/article/6570999", "text": "МЕТРО България даде старт на обновените си винени отдели и представи обогатения си винен асортимент на специално събитие в магазина си на булевард „Цариградско шосе“ в София. „МЕТРО представя над 1100 вина от над 20 държави от Европа, Северна и Южна Америка, Африка, Австралия и Океания.Работим с повече от 66 български и над 200 чужди винарни!“, каза при откриването Диана Бонева, директор „Снабдяване“ на МЕТРО България. Компанията е вложила повече от 500 000 лева в реновацията на винените отдели в 11-те си магазина. „Добрата новина е, че на нашите щандове вие ще намерите вина и от малки винарни, което всъщност е помощта, окоазвана от МЕТРО на малките производители, продължавайки линията на подкрепа на малкия бизнес, която вече провеждаме в сектор „Плодове и зеленчуци“ и „Месо“., каза Диана Бонева. Новите винени отдели на МЕТРО създават комфортна атмосфера, съчетаваща удобството с удоволствието от пазаруването в атрактивна среда. Новото оборудване позволява по-добро излагане на вината и по-лесното им откриване от страна на клиентите. Асортиментът от Стария и Новия свят и България запазва и надгражда своята ширина, като едновременно с това екипът на МЕТРО отвря врати за нови интересни и свежи сезонни предложения от по-неизвестни региони, отличаващи се с добри качества и конкурентни цени. От 24 до 26-ти ноември клиентите на МЕТРО София могат да опитат вино от целия свят и България, както и да научат как да комбинират избраната напитка с хубава храна. Специални дегустации в МЕТРО София ще предложат вина от партньори на компанията - Меди Вали, Орбелия, Уайнбокс, Катаржина, Бибендум, Красийдо, Авенди, Вини Сливен, Пауър брандс, Домейн Менада, Мидалидаре, ВИ Брестовица. Винените сектори във всички магазини, с изключение на складова база Банско и Слънчев бряг и магазин МЕТРО Плевен, ще предложат на клиентите възможност да се включат в „сляпа дегустация“ – да опитат 3 специално подбрани вина, като разчитат единствено на сетивата си. Всеки, който се включи в тази дегустация и попълни кратка анкетна карта, ще участва за специална награда – селекция от 6 страхотни бутилки вино, които МЕТРО препоръчва. За всеки от участващите магазини е предвидена по една награда. Гости на откриването в София бяха основните доставчици от най-големите български винарни. Сред официалните лица при откриването бе и инж. Красимир Коев, изпълнителен директор на Изпълнителна агенция за лозата и виното на Министерство на земеделието, храните и горите.", "date": "2017.11.24", "title": "Рестарт на отдели \"Вино\" в МЕТРО"}
{"url": "https://www.24chasa.bg/novini/article/6570996", "text": "46-годишният Ясен Хедеяр, който бе задържан за убийство в квартал \"Хиподрума\", извършено в сряда, не иска да излиза от ареста. Това каза лично той в Софийския градски съд, където се гледа мярката му за неотклонение. Хедеяр е обвинен за това, че с пистолет и нож е убил връстника си Борислав Бърдаров. Повод за свадата между двамата било това, че бившата жена на Хедеяр живеела с Бърдаров. В съда стана ясно, че той многократно я е тормозел, тя е подавала жалба и по този повод срещу него се води и друго дело. Хедеяр стрелял по съперника си с нерегистрирано огнестрелно оръжие, което все още не е открито, а след това го намушкал и с нож.  В съдебната зала се разбра, че страдал от много заболявания, имал 76% инвалидност, включително имало и психиатрична експертиза, която показвала, че не е добре с психиката. В момента съдът решава дали да го остави в ареста.", "date": "2017.11.24", "title": "Задържаният за убийството в кв. \"Хиподрума\" не иска да излиза от ареста"}
{"url": "https://www.24chasa.bg/novini/article/6570997", "text": "\"Никой няма намерение да сменя лидера на ГЕРБ Бойко Борисов на предстоящия конгрес на партията в неделя\". Това обяви зам.-председателят на ГЕРБ и председател на парламентарната група на партията Цветан Цветанов в тв предаването \"Лице в лице\" по . \"Ще има около 1200 делегати на конгреса и всичко ще мине както трябва. В момента имаме премиер, който се очертава като един от успешните лидери в Европа. Трябва с политическа декларация на конгреса веднъж завинаги да спрем спекулациите, че хора от БСП са преговаряли с нас за съвместно управление - никога и при никакви обстоятелства няма да се коалираме\", допълни той. „В момента президентът Румен Радев и БСП са като скачени съдове. И едните говорят за оставка на правителството, и президентът говори за оставка. Оставки могат да искат всички, но в момента мнозинството е стабилно”, каза още Цветан Цветанов. По думите му в момента левицата се опитват да дискретират правителството и да провокират постоянно напрежение в политиката. „Ние имаме една единствена цел във връзка с европейското председателство – да участваме всички в този процес. Опозицията имаше възможност техният лидер да бъде шеф на българския парламент”, сподели Цветанов. Той е категоричен, че въпреки това „националният отбор” на страната ни трябва да бъде обединен, защото предстои председателство. „Най-важното е, че когато беше тук председателят на европейския парламент Таяни видя, че всички групи бяха в парламента и слушаха неговото изложение и представата му за Европа”, допълни Цветанов.", "date": "2017.11.24", "title": "Цветанов: ГЕРБ няма намерение да сменя лидера си в неделя (Обновена)"}
{"url": "https://www.24chasa.bg/novini/article/6570810", "text": "Близо 25-30 милиона евро преки инвестиции се очакват в Пловдивския регион от изграждане на логистични складове на китайски компании. Важна стъпка за привличането на бизнеса от азиатската държава е логистичният център и павилион за електронна търговия със земеделски и други продукти край Пловдив. Това заяви при откриването му шефът на Центъра за насърчаване на сътрудничеството в областта на селското стопанство между Китай и страните от Централна и Източна Европа Васил Гелев. Новият хъб е разположен край града на тепетата и е единствен по рода си у нас. Чрез него ще бъде улеснена връзката между производители от Китай и Стария континент с търговските, митническите и здравно-ветеринарните власти. За тази цел е разработена специална електронна платформа. \"За последните 10 г. българският износ към Китай е нараснал 7 пъти\", каза съветникът на министъра на икономиката Любомир Ганев на церемонията при откриване на логистичния център край Пловдив. На нея присъстваха зам.-министрите на земеделелието и транспорта Лозана Василева и Димитър Геновски, както и посланикът на Китай у нас Джан Хайджоу. Част от програмата \"16+1\" за привличане на китайски инвестиции в България е изграждане на модерен демонстрационен център на територията на Аграрния университет в Пловдив. В него ще бъдат изпитвани различни сортове и технологии от земеделието на двете държави. \"През април догодина у нас ще бъдат направени първите експериментални засаждания на китайски хибриден ориз, който дава 4 пъти повече добив от декар в сравнение с родния\", каза Васил Гелев. По думите му въпросната зърнена култура е разработена от китайски професор, номиниран за Нобелова награда заради достиженията му в борбата с глада. Зам.-ректорът по научната дейност на Аграрния университет доц. Светла Янчева уточни, че китайският хибриден ориз е създаден без намеса на ГМО въз основата на селекционно подобряване. У нас ще бъдат изпитани 10 сорта от него.", "date": "2017.11.24", "title": "Садим китайски ориз, дава 4 пъти по-висок добив (Снимки)"}
{"url": "https://www.24chasa.bg/novini/article/6570822", "text": "Германските социалдемократи са готови да преговарят с другите партии в страната, за да се намери изход от политическата криза. Това заяви лидерът на Германската социалдемократическа партия Мартин Шулц след разговори с президента Франк-Валтер Щайнмайер. Голяма коалиция между социалдемократи и християндемократи вече не е изключена. След като седмици наред социалдемократите заявяваха, че няма да участват в следващото управление, кризата ги принуди да разхлабят съпротивата си. След дискусии, продължили цяла нощ в централата на партията в Берлин, лидерът им Мартин Шулц направи изявление, в което заяви, че социалдемократите носят отговорност и нови избори трябва да са последната опция. Голяма коалиция обаче може да има отново, само ако членската маса на ГСДП гласува за това с мнозинство, посочи той. Накъде ще тръгне Германия ще стане окончателно ясно другата седмица, когато представители на двете най-големи партии – християндемократите с баварския Християн-социален съюз и социалдемократите ще се срещнат за разговори при президента Щайнмайер. Засега всички са единни, че най-лошият сценарий са нови избори. Според проучванията резултатите от тях ще бъдат същите като сега. Вариантите, които остават да се обмислят, са два – голяма коалиция и правителство на малцинството на Ангела Меркел, подкрепяно от социалдемократите в парламента.", "date": "2017.11.24", "title": "Социалдемократите в Германия – отворени за коалиция с Меркел"}
{"url": "https://www.24chasa.bg/novini/article/6570820", "text": "Няма пострадали български медици при терористичната атака, извършена днес в Мали, съобщиха от пресцентъра на военното министерство. Атаката е станала на голямо разстояние от базата, в която са разположени българските медици. Няма и данни за пряка заплаха за базата. Екипът от четирима български медици е в добро здраве и изпълнява своите задължения. Най-малко трима миротворци и един малийски военнослужещ са загинали при атаката в северната част на африканската страна, предаде Франс прес, като се позовава на информация от представители на мисията на ООН в Мали (MINUSMA). „Тази сутрин силите на MUNISMA отблъснаха атака по време на координирана операция в района на Менака\", се казва в изявление на ООН, в което се съобщава за четирима загинали и още няколко други ранени. Състоянието на някои от тях е критично, съобщава \"Фокус\".", "date": "2017.11.24", "title": "Терористична атака в Мали, няма пострадали български медици"}
{"url": "https://www.24chasa.bg/novini/article/6570824", "text": "Общинските съветници от ПК „Финанси и бюджет“ одобриха актуализацията на бюджета на Община Варна за 2017 г., който възлиза настигна рекордните 348,7 млн. лв. Увеличението е със 78 млн. лева спрямо приетата в началото на годината макрорамка от 270,7 млн. лева. Корекциите са в резултат основно на получени субсидии и трансфери от централния бюджет. Най-голям е ръстът във функция „Жилищно строителство, БКС и опазване на околната среда“. Актуализираният бюджет е в размер на близо 142 млн. лв. и включва получените от държавата 85 млн. лева за строителството на новата част на бул. „Левски“ и изграждането на пробива на бул. „Сливница“. За реализацията на инфраструктурни проекти ще бъде и основната част от разходите на капиталовата програма на Община Варна за 2017 г. След промените тя възлиза на 111 млн. лева при първоначално заложени близо 29 млн. лева. По-крупните обекти, включени в програмата, са: изграждането на бул. „Левски“ и пробива на бул. „Сливница“, ремонтите на улиците „Княз Борис III”, “Aнна Феликсова“, „Студентска“, строителство на парк „Възраждане“ и др. С актуализацията на бюджета са увеличени средствата по още няколко функции, сред които е и образованието. Годишната рамка ще бъде 112 млн. лева при първоначално заложени 104,2 млн. лева. Получените субсидии от централния бюджет са за: увеличение на стандарта във функция „Образование“; закупуване на учебници и учебни помагала; увеличение на децата/учениците по системата „АДМИН М“ и др. Увеличение има също по функциите „Социално осигуряване, подпомагане и грижи“ и „Отбрана и сигурност“. Промените в приходната и разходната част на бюджета за 2017 г. предстои да бъдат гласувани и от Общинския съвет.", "date": "2017.11.24", "title": "Община Варна с рекорден бюджет"}
{"url": "https://www.24chasa.bg/novini/article/6570842", "text": "В Египет е обявен тридневен траур в памет на жертвите, загинали при нападението в джамия на Синайския полуостров, предава РИА Новости, като се позовава на държавната телевизия на северноафриканската страна. По последни данни броят на жертвите е достигнал до 155 души, а ранените са най-малко 120, предаде БТА. Съгласно информацията на властите, най-напред нападателите са задействали взривно устройство, след което са започнали да разстрелват хората, събрали се за петъчна молитва в джамията. Към момента нито една групировка не е поела отговорност за нападението.", "date": "2017.11.24", "title": "Обявиха тридневен траур в Египет, броят на жертвите достигна 155 (Снимки)"}
{"url": "https://www.24chasa.bg/novini/article/6570864", "text": "Служител на националния парк \"Централен Балкан\" съобщил за открито в четвъртък към 20 часа тяло на 3-годишен кафяв мечок в местността Картала в землището на казанлъшкото село Енина в Стара планина, информираха днес от полицията в Стара Загора. Огледът показал, че животното е с огнестрелна рана в областта на корема. Тепърва специалисти от Тракийския университет в Стара Загора ще направят аутопсия на 80-килограмовото тяло, за да установят по-точно причината за смъртта на защитената от закона мечка и времето, когато тя е простреляна. Предполага се, че бракониери са гръмнали мечока с ловен автомат, тъй като в района нямало разрешение за отстрел на подобен екземпляр. Той, макар и тежко ранен, успял да се отделечи от мястото на атаката и така стрелците са изгубили следите му. Най-вероятно животното е дошло откъм град Априлци на север, където търсело храна. Убитият мечок е една от 6-те мечки на територията на парк \"Централен Балкан\", чието движение се следи с монтиран в тялото му джипиес предавател. Мечокът дори си имал име - Пламен, а чипът му за проследяване бил монтиран през миналата година. Еколозите тръгнали да го търсят, тъй като връзката с мечока се загубила внезапно. Неотдавна от Енина имало сигнали за разкъсани от дивеч домашни животни, но стръвница не била открита. Малко било вероятно сегашното убийство да има връзка с убитите домашни животни. От Централен Балкан имали съмнения, че и други от техните мечки са простраляни нелегално, тъй като с други две от тези с чиповете - мечка и мечок, връзката също била изгубена от известно време. По случая е образувано досъдебно производство.", "date": "2017.11.24", "title": "Бракониери убиха 3-годишен мечок, не успяха да приберат тялото"}
{"url": "https://www.24chasa.bg/novini/article/6570859", "text": "25-годишният Живко Кючуков, който изрита зверски непозната възрастна жена на автобусна спирка в Бургас, застава пред съда на 4 декември. Той е обвинен в нанасяне на средна телесна повреда чрез удар с крак в областта на таза, с което причинил на Виолета  К. счупване на дясното бедро и  трайно затрудняване на движението. Инцидентът станал  на 9 май т.г, докато  пенсионираната учителка Виолета К. чакала автобус на спирката пред блок № 61 в ж.к. „Изгрев“. По същото време на  спирката се намирал и подсъдимият Живко. Той седял на пейката и държал чаша за кафе.Възрастната жена също седнала на пейката, но изведнъж Живко хвърлил чашата с кафе на тротоара, а Виолета го погледнала. Младежът се  ядосал и започнал да  й крещи: \"Ставай\",  „Изчезвай!“ и \"Махай се\". Пострадалата се изплашила и застанала да чака автобуса права. Няколко минути след това Живко станал от пейката и без да казва нищо на пострадалата я ударил с крак в областта на таза. Вследствие на удара пенсионерката паднала на земята и започнала да вика от болка.  Веднага след това биячът взел камък и замахвайки с него започнал да обижда беззащитната жена и да се заканва, че ще й счупи зъбите. Около пострадалата се събрали няколко човека, които се развикали и подали сигнал на тел. 112. В това време биячът се качил на  следващия пристигнал автобус и изчезнал. Той бе арестуван по-късно в дома си. По време на досъдебното производство стана ясно, че страда от шизофрения, но е бил в ремисия по време на нападението.", "date": "2017.11.24", "title": "Съдят 25-годишния Живко, изритал зверски баба на спирка в Бургас (Видео)"}
{"url": "https://www.24chasa.bg/novini/article/6570893", "text": "ГЕРБ ще проведе на 26 ноември Четвърто редовно отчетно-изборно делегатско национално събрание. На събитието ще присъстват 1200 делегати от цялата страна и над 150 гости от България и чужбина, съобщиха от партията. На събранието ще има избори за председател, заместник-председатели, Изпълнителна комисия и Контролна комисия. Форумът ще се състои в първа изложбена зала на Интер Експо Център /бул. \"Цариградско шосе\" 147/ от 12.00 часа в неделя.", "date": "2017.11.24", "title": "ГЕРБ избира ново ръководство"}
{"url": "https://www.24chasa.bg/novini/article/6570920", "text": "Нов доклад на ООН предупреждава, че незаконната сеч и незаконната търговия с хайвер, както и бракониерството на диви животни, застрашават биологичното разнообразие в Дунавско-Карпатския регион, обхващащ над 15 европейски страни, сред които и България. Това съобщиха от WWF България, цитирани от БТА. Докладът \"Борба с престъпленията срещу природата в Дунавско-Карпатския регион\" на Програмата на ООН за околната среда, на WWF и на Eurac Research, представен тази седмица в Брюксел, разкрива, че престъпления като незаконна сеч, бракониерство и търговия с диви животни застрашават не само биоразнообразието, но и поминъка на населението в района. В Дунавско-Карпатският регион се намират едни от последните вековни гори на континента. В България горите осигуряват около 85 процента от водния отток в страната или около 3.6 млрд м3 ресурс от чиста питейна вода. Те съхраняват над 80 процента от защитените растения и над 60 процента от застрашените от изчезване видове животни в страната. Незаконният дърводобив обаче е сериозна заплаха за горските екосистеми, биоразнообразието в тях и екосистемните услуги, които горите предоставят. Според експертен анализ на статистическите данни годишно в България той достига 2,4 млн. куб. м или 1/4 от общия добив /при официален добив от 6,9 млн. куб. м към 2012 г., а сивият сектор в горското стопанство у нас генерира скрити приходи от над 100 млн. лв. годишно, са посочили от WWF България. Според доклада, процъфтяващ е и черният пазар за хайвер от есетри - емблематичен за Дунав и българския риболов вид. Незаконно добитият хайвер достига цена от 6000 евро за килограм на черния пазар - търговията възлиза на 22 милиона евро годишно. От WWF България са посочили, че през 2016 г. Министерството на земеделието, храните и горите, след дългогодишна работа с лесовъди, учени и различни организации, сред които и WWF, официално е обявило 109 000 ха вековни гори за защитени от изсичане.", "date": "2017.11.24", "title": "ООН: Незаконната сеч застрашава биологичното разнообразие"}
{"url": "https://www.24chasa.bg/novini/article/6570944", "text": "Турският президент Реджеп Тайип Ердоган и президентът на САЩ Доналд Тръмп обсъдиха в телефонен разговор днес последния развой на събитията в Сирия, двустранните отношения и срещата на високо равнище в Сочи от тази седмица, предаде агенция Ройтерс, като се позова на източници от кабинета на Ердоган. На среща в сряда руският президент Владимир Путин получи подкрепата на Турция и Иран в Сочи да бъде организиран Конгрес на сирийския национален диалог, предаде БТА. Писмено съобщение от кабинета на Ердоган за телефонния разговор с Тръмп ще бъде разгласено по-късно днес, информира Ройтерс.", "date": "2017.11.24", "title": "Ердоган и Тръмп обсъдиха по телефона Сирия и тристранната срещата в Сочи"}
{"url": "https://www.24chasa.bg/novini/article/6570958", "text": "Сингапур предвижда да създаде автобус без шофьор по своите пътища до 2022г, съобщи ББС. Сингапур се надява да подпомогне с пътуванията до гари и автогари в слабо населени  места, където има голям недостиг на работна ръка. \"Автоматичните превозни средства значително ще подобрят достъпността и свързаността на системата за обществен транспорт, особено за възрастните хора, семействата с малки деца и по-малко мобилните\", казва министърът на транспорта Khaw Boon Wan. Новите автобуси ще допълнят някои автобусни линии и първоначално ще се движат в извън работно време. Страната се надява да стане лидер в безпилотните технологии. Най-малко 10 компании тестват технологията за безпилотни автомобили.", "date": "2017.11.24", "title": "Сингапур прави автобус без шофьор"}
{"url": "https://www.24chasa.bg/novini/article/6570957", "text": "Пържени яйца на очи и картофено пюре. Това е било менюто на Адолф Хитлер малко преди да се самоубие в Берлин на 30 април 1945 г., предаде Би Би Си, цитиран от  Австрийски историк публикува писма на готвачката на фюрера Констанца Манциарли, в които се описват кулинарните навици на човека, водил Третия Райх от 1933 до края на живота си. Според жената Хитлер е бил вегетарианец, но харесвал нейните печива. Тя също е разказала, че е била назначена за готвач номер 1 на Нацистка Германия случайно. Нейният предшественик на поста е бил уволнен заради неарийски произход. \"Аз отначало не исках да отивам да работя за Хитлер. После обаче страхът надделя. Можеха да ме осъдят и да ме пратят в затвора, ако не бях приела предложението за работа\", написала е Манциарли. Готвачката също е посочила, че е била сред първите хора в света, разбрали за смъртта на Хитлер.", "date": "2017.11.24", "title": "Хитлер ял яйца на очи и картофено пюре минути преди да се самоубие"}
{"url": "https://www.24chasa.bg/novini/article/6570984", "text": "Най-малко 200 души са били убити и 130 - ранени, при днешното нападение срещу джамия в Египет, предадоха Ройтерс и Франс прес, като се позоваха на държавната телевизия. Малко по-рано властите съобщиха за 184 загинали и 125 ранени. Екстремисти взривиха бомба близо до джамията в размирната египетска провинция Северен Синай и откриха огън по богомолците. Нападателите са били шестима, съобщи вестник \"Ал Уатан\", цитиран от ТАСС. Джамията Ал Рауда се намира в селището Бир ал Абед, на 40 км от регионалната столица град Ариш, посочва Ройтерс. В Египет бе обявен тридневен национален траур в памет на жертвите. Нападателите обкръжили джамията с четири джипа по време на петъчната обедна молитва. Те взривили бомба сред молещите се, а след това открили безразборна стрелба по бягащите хора и дошлите на място линейки, отбелязва Ройтерс. Сред присъстващите в джамията имало и военнослужещи. Според вожда на бедуинско племе, което воюва срещу \"Ислямска държава\", атакуваният храм е известен като място за събиране на суфити - поклонници на мистично течение в исляма, което екстремистката групировка смята за ерес. Засега нито една от действащите в Египет екстремистки организации не е поела отговорност за атентата. Във всички болници в провинция Северен Синай е обявено извънредно положение. Подразделения на армията и полицията претърсват района. Малко след нападението президентът Абдел Фатах ас Сиси свика извънредно заседание на Съвета за национална сигурност, посветено на обстановката в Северен Синай. Министерството на вътрешните работи вече създаде специална комисия за разследване на атентата и въведе извънредно положение и в столицата Кайро. Силите на реда ще охраняват всички държавни учреждения и обекти от обществена значимост. Египетските сили за сигурност се борят с бунт на \"Ислямска държава\" в Северен Синай. След засилването на боевете през последните три години екстремистите са убили стотици полицаи и войници. Обикновено те нападат служители на силите за сигурност, но се опитват да разширят обхвата си и извън полуострова с нападения срещу църкви на египетските християни копти, отбелязва Ройтерс.", "date": "2017.11.24", "title": "Най-малко 200 са жертвите от атентата в Египет (Обновена)"}
{"url": "https://www.24chasa.bg/novini/article/6570987", "text": "Апелативен съд в Прага потвърди решението на по-долна инстанция, че руски гражданин, обвинен за хакерство срещу компютри на американски компании, може да бъде екстрадиран в Съединените щати, предаде Асошиейтед прес, цитиран от БТА. Евгений Никулин бе арестуван в чешката столица през октомври миналата година при съвместна акция с Федералното бюро за разследване (ФБР) на САЩ. Той е обвинен от американски прокурори, че е разбил защитите на компютри на компании от Силиконовата долина, включително социалните мрежи ЛинкдИн (LinkedIn) и Дропбокс (Dropbox), през 2012 г. Русия също иска Никулин да бъде екстрадиран по друго обвинение, за интернет кражба през 2009 г. Пражкият районен съд реши през май, че и двете молби за екстрадиция отговарят на необходимите юридически условия. Първоначално Никулин обжалва екстрадирането си в която и да било от двете страни. Впоследствие обаче той оттегли своята жалба срещу молбата на Русия да й бъде предаден. След днешното решение на Пражкия апелативен съд чешкият министър на правосъдието ще има последната дума за съдбата на руския хакер, отбелязва АП.", "date": "2017.11.24", "title": "Арестуван в Прага руски хакер може да бъде екстрадиран в САЩ"}
{"url": "https://www.24chasa.bg/novini/article/6570992", "text": "48-годишен мъж е починал, след като в жилището му възникнал пожар. Това съобщиха от ОДМВР- Силистра. Инцидентът е станал на 23 ноември около 23.15 часа в апартамент в кв. Деленки. Огнеборците са открили мъжа в безпомощно състояние, а по пътя за болницата той е починал. При пожара са унищожени мебели и битова техника и са опушени около 30 кв. м стени. Дежурна оперативна група е извършила оглед на местопроизшествието. Изясняват се причините за пожара и тези, довели за смъртта на мъжа.", "date": "2017.11.24", "title": "Силистренец загина при пожар в апартамента си"}
{"url": "https://www.24chasa.bg/novini/article/6571033", "text": "На 23 ноември 2017 г. Софийска градска прокуратура (СГП) привлече в качеството на обвиняеми Милен Балчев и Стефчо Минчев за извършено престъпление по транспорта, при което е последвала смърт на 19 моряци при потъването на кораба „Хера“ на 13 февруари 2004 г., съобщиха от пресцентъра на прокуратурата. И двамата са с обвинение по чл.340, ал.3 б.“б“ във вр. с ал.1, пр.3 ,алт.1 и 3 от НК във вр. с чл. 20 ал.2 от НК, затова че в периода 23.07. 2002 г. - 13.02.2004 г. в гр.Варна са допуснали да се повреди и потъне моторен кораб „Хера“, от което е последвала смърт за повече от едно лица – 19 български и чужди граждани. Към периода на деянието Милен Балчев е бил генерален директор и ръководител „Експлоатация“ на фирма „Провидънс шипинг енд трейдинг“ ООД. Това дружество, съгласно стандартен договор за мениджмънт на кораб Шипман 98 от 01.02.2002 г., е менажирало моторен кораб “Хера“, собственост на „MAESTRA SHIPPING S.A.“, плаващ под юрисдикцията на Правителството на Кралство Камбоджа. Милен Белчев е бил и пълномощник на собственика на фирма „MAESTRA SHIPPING S.A.“. През същия период Стефчо Минчев изпълнявал длъжността “Технически директор“, ръководител „Материално техническо снабдяване“, ръководител на бреговата структура на търговско дружество „Провидънс шипинг енд трейдинг“ ООД и ръководител „Морски операции“. За времето от 23 юли 2002 г. до 13 февруари 2004 г. двамата обвиняеми в съучастие допуснали да се повреди моторен кораб „Хера“, като не извършили необходимия ремонт и отказали извършването на планирани ремонтни дейности. На 02.09.2002 г. в гр.Варна те приели без забележки и последващи рекламации ремонта на моторен кораб „Хера“ с акт за край на ремонта. Същевременно разследването е установило, че била извършена замяната на листове ламарина от палубната обшивка и дънния настил с ламарини с дебелини, по-малки от редуцираните остатъчни дебелини спрямо новите построечни такива. В края на месец август 2003 г., след извършването на класификационен преглед на 22.08.2003 г. в гр.Варна, възложили и допуснали извършването на преустройство на кораба чрез свалянето на 16 броя товарни стрели с прилежащото им оборудване, като не уведомили упълномощената от Камбоджанския корабен регистър класификационна организация - Български корабен регистър (БКР) и в нарушение на Международната конвенция за безопасност на човешкия живот на море от 1974г. /SOLAS/ и Протокола към нея от 1988г., ратифицирани от Република България и Кралство Камбоджа. До 13.02.2004 г. след извършения ремонт от 23.07.2002 г. до 02.09.2002 г. и конструктивни промени на моторен кораб „Хера“, извършени след 22.08.2003 г., не снабдили капитана на кораба с актуална „Информация за устойчивостта на кораба за капитана“ в нарушение на Правило 22, глава 1-2 на Международната конвенция за безопасност на човешкия живот на море“ от 1974 г. и Протокола към нея от 1988 г. Най-общо, причините за потъването на кораба, според заключението на проведените множество експертизи, включително и в Института по хидродинамика и аеродинамика към БАН /ИХА/, са следните: В резултат на описаните ремонтни работи и конструктивни промени е било влошено якостното състояние на конструкцията на кораба и така бурята, на която той е бил подложен на 13 февруари 2004 г., е причинила деформация повече от допустимата в корпуса (в района на първия хамбар). От това е последвало разхлабване на крепежа на люковото закритие на хамбара, при което в него е навлязла голяма маса морска вода. Водата и въглищата, с които е бил натоварен „Хера“ са образували течна смес. При бурята и въздействието от нея, на което е бил подложен плавателния съд, движението на тази смес в товарната част на кораба е довело до загуба на устойчивост, накланяне на носовата част във водата и последвало потъване на „Хера“. Делото е образувано на 16 февруари 2004 г. непосредствено след потъването на плавателния съд. В хода на разследването са извършени множество следствени действия, събрани са документи, разпитани са свидетели, назначени са множество експертизи и е извършен и следствен експеримент. На 19 февруари 2010 г. разследването по делото е спряно, тъй като не са били събрани категорични доказателства за самоличността на извършителя. Разследването е възобновено на 9 май 2013 г. Двамата обвиняеми са с мярка за неотклонение „Подписка“, като им е наложена от наблюдаващия прокурор забрана да напускат пределите на страната.", "date": "2017.11.24", "title": "След 13 г. двама обвинени за потъването на кораба \"Хера\""}
{"url": "https://www.24chasa.bg/novini/article/6570173", "text": "Във всички случаи е по-добре, когато сме на един съвет, на една маса. Пак повтарям, много по-добре е президента на Армения и президента на Азербайджан да седят заедно и да водят един добър диалог, отколкото армиите им да се блъскат. Това каза Бойко Борисов пред журналисти в Брюксел. Премиерът е там за участие в петата Среща на високо равнище по Източното партньорство на Европейския съюз. \"Аз съм оптимист за това, което се случва по време на нашето председателство, източното партньорство да продължи. Надявам се този климат, по-добре да сме заедно, отколкото да отсъстват хора в преговорите, да бъде приложен и в Западните Балкани\", каза още Борисов. \"Черно море е едно прекрасно място. То може да стане място където да минават газопроводи, може да има пристанище, може да има бизнес, има огромни възможности\", добави премиерът. \"Има възможност да се обучават студенти. За мен е най-важно образованието, даваме възможност максимум студенти да идват да се обучват в България\", каза още Борисов. \"На 11 декември имаме среща с Тереза Мей и министри от Великобритания. Надявам се да поддържаме едни добри отношения, нека съм лош песимист в случая, най-добре да си останат в Европейския съюз. Истински се надявам Мишел Барние да успее да си свърши работата\", каза Борисов. \"С Ангела се прегърнахме да й дам кураж, дано състави правителство, защото докато Германия е блокирана, нищо не върви както трябва\", каза още премиерът.", "date": "2017.11.24", "title": "Борисов: С Ангела Меркел се прегърнахме да й дам кураж, дано състави правителство (Видео)"}
{"url": "https://www.24chasa.bg/novini/article/6570169", "text": "Варненската окръжна прокуратура и тримата признати за виновни за жестоко убийство, извършено преди 2 години във варненски мол, недоволстват от решението на Варненския окръжен съд. Страните предявиха претенциите си пред втора инстанция и поискаха делото да бъде върнато за ново гледане. Държавното обвинение иска присъди от по 20 години за тримата обвиняеми, а те искат по-леки присъди, или да бъдат оправдани. Жестокото убийство на психичноболния мъж предизвика много бурни реакции във Варна. 52-годишният Нягол Петров бе пребит до смърт от трима охранители в \"Гранд мол Варна\" без видима причина на 14 март 2015 година. Преди пет месеца първата съдебна инстанция присъди общо 49 години затвор на Ангел Николов, Красимир Димитров и Цветан Маринов. Те бяха признати за виновни за убийство, извършено в съучастие, по хулигански подбуди, с особена жестокост и по особено мъчителен за жертвата начин. Николов получи 18 години затвор, Димитров – 16 години и 15 за Маринов. Тримата са осъдени да изтърпят наказанието при първоначален строг режим, да изплатят общо 150 000 лева обещетение на брата на убития мъж, държавни такси върху обещетението, както и разноските по делото – които възлизат общо на близо 19 000 лева. Припомняме, че всеки един от подсъдимите беше оправдан по обвинението да е извършил деянието в качеството му на длъжностно лице, както и затова пострадалият да е бил в безпомощно състояние. На 14 март 2015 г. тримата охранители получили сигнал, \"за клошар, който проси пари от посетителите в мола\". Двамата открили човека и го повели към ескалатора, за да го изведат от търговския център. Преди това Нягол бил отведен до залата за видеонаблюдение в изпълнение на устни разпореждания на ръководството на Гранд мола, което забранявало лица с неподходящ външен вид да влизат в сградата. Според обвинението именно в тази зала охранителите започнали издевателствата. Побоят над Нягол, който страдал от психично заболяване, без да е агресивен, продължил 15 минути, а Николов дор снимал \"геройството\" с мобилния си телефон. При всеки опит на жертвата да се изтръгне от охранителите, побоят над него с ритници и юмруци по цялото тяло продължавал със значителна сила и агресия. По запис на охранителните камери, около 12,26 ч. пострадалият все още се намирал в мола, като се олюлявал и бил видимо дезориентиран. Минути след това жена подала сигнал за човек, паднал по гръб пред магазин в търговския център. Пристигналият медицински екип само констатирал смъртта на Нягол. Тройната съдебномедицинска експертиза, назначена по време на разследването на преброила близо 57 удара по тялото на убития. В протеста на Окръжна прокуратура Варна, който се поддържа от апелативния прокурор се казва, че наказанията спрямо тримата са явно несправедливи. Обвинението настоява за присъда, която да е 20 години, за да е близо до максималния размер, предвиден от закона. В последната си дума пред съда, подсъдимите поискаха също нов процес пред първата съдебна инстанция, където очакват по-ниски или оправдателни присъди. Варненският апелативен съд ще се произнесе с решение в определения от закона 2 месечен срок.", "date": "2017.11.24", "title": "Прокуратура и осъдени за убийството на Нягол в мол недоволстват от присъди"}
{"url": "https://www.24chasa.bg/novini/article/6570176", "text": "Този здравноосигурителен модел е изчерпан. Трябва да се търси начин за неговата промяна или надграждане. Това заяви здравният министър Кирил Ананиев от трибуната на пленарната зала в първия за него парламентарен контрол, откакто бе избран на поста. До 3 седмици той и експертите на МЗ ще направят анализ на дейността на всички болници в страната и ще излязат с предложение кои от тях трябва да бъдат преструктурирани и оздравени.", "date": "2017.11.24", "title": "Ананиев: Този осигурителен модел е изчерпан"}
{"url": "https://www.24chasa.bg/novini/article/6570224", "text": "Броят на учениците през 2016 г. в България е намалял със 17 процента в сравнение с 2002 г. и с 11 процента след 2006 г. заради ниската раждаемост и емиграцията, се посочва в Мониторинга на образованието и обучението през 2017 г. в България в рамките на Партньорското консултиране \"Приобщаващо образование за всички.  Отключване на потенциала на лицата и създаване на устойчиви партньорства за приобщаващо и устойчиво бъдеще на България\". Докладът беше представен днес от Стефан Херманс - директор на Дирекцията \"Политическа стратегия и анализ\" към Генералната дирекция \"Образование, младеж, спорт и култура\" на ЕК, в присъствието на заместник-министъра на образованието и науката Деница Сачева. В доклада се казва, че броят на учащите във висшето ни образование се е увеличавал до 2009 г., но оттогава е започнал да намалява. През последните пет години /2012-2016 г./ общият брой на учащите у нас намалява на всички нива, с изключение на началния етап на основното образование. Мониторингът констатира, че в България преподавателският състав е сред най-бързо застаряващите в ЕС. През 2015 г. почти 50 процента от учителите ни са били на възраст над 50 години, а 28 процента са били на 55 и повече години, което означава, че ще се пенсионират през следващите няколко години. За повишаване на привлекателността на учителската професия секторът \"Държавно управление\" е обявил планове за двойно увеличение на заплатите на учителите до края на мандата си /2012 г./ През септември 2017 г. учителските заплати бяха увеличени с 15 процента, се посочва в доклада. В него се отбелязва, че се увеличават българите с висше образование, но профилите на завършилите го показват дисбаланси по сектори. Със сегашните 33,8 процента България е на път да постигне своята национална цел от 36 на сто за завършилите висше образование /на възраст между 30 и 34 години/ по стратегията \"Европа 2020\". Това е под средното за ЕС /39,1 процента/, разликата намалява, но все още е налице голяма неравнопоставеност между половете - 41 процента от жените спрямо само 27,2 процента от мъжете между 30 и 34 години имат завършено висше образование. Делът на завършилите висше образование показва дисбаланси по сектори: през 2015 г. 50 процента от висшистите са учили социални науки, стопанско управление и право /средно за ЕС 33 на сто/, а само 7 на сто - науки, свързани със здравето /в ЕС е 13 на сто/, констатира мониторингът. За пет академични години /2012-2016 г./ броят на студентите в България е намалял с 12 процента и е достигнал 250 000, се отбелязва в доклада и се допълва, че този факт отразява както демографски фактори, така и все по-честото предпочитание на българите да учат в чужбина. През 2014 г. броят на българите, учещи в чужбина, е бил около 8 процента от всички студенти, а делът на чуждестранните студенти е бил 2,5 процента. Сред основните констатации в доклада са, че в България се обръща по-голямо внимание на приобщаващото образование, започнал е нов подход в борбата срещу преждевременното напускане на училище и се полагат усилия за повишаване на качеството на професионалното образование и обучение. За първи път образованието е толкова високо в политическия дневен ред, включително и на ЕК, каза заместник-министър Сачева. Тя заяви, че в доклада се отчита, че в България е нараснал делът на отпадналите от училище в периода 2013-2016 г., но ЕК отчита също и положителния факт, че правителството полага усилия за обхващане и задържане на децата в училище. В доклада положително се отбелязва, че България гарантирано ще увеличава разходите си за образование, включително чрез повишаване на учителските заплати и с инвестиции в образователната инфраструктура, посочи Сачева.", "date": "2017.11.24", "title": "Броят на учениците през 2016 г. у нас е намалял със 17% в сравнение с 2002 г."}
{"url": "https://www.24chasa.bg/novini/article/6570227", "text": "За това, което се случва по пътищата, има отговорни много други органи, преди МВР - не го казвам, за да извинявам министерството, ние си знаем мястото.Така вътрешният министър Валентин Радев коментира в кулоарите на НС зачестилите в последно време катастрофи, предаде БТА. Има пътища, за които отговарят общините, за други - държавата, има едни хора, които отговарят за обучението, за транспортните средства и накрая се появяваме ние, които контролираме лошите, наказваме и се опитваме да накараме нарушителите да не нарушават закона, описа веригата той. И апелира всички ангажирани институции да поемат отговорност, в т.ч и сдружението на общините, защото тя е обща и нещо трябва да бъде направено. Радев цитира актуалната справка, която показва, че за една седмица жертвите на пътни инциденти у нас са 31. Министърът обаче е категоричен, че вариантът е не непрекъснато да се увеличават патрулите, а са необходими мерки преди, а не след като нещо се случи. Валентин Радев увери също, че няма повишаване на престъпността, в частност на броя на убийствата. Вероятно, по думите му, картината някъде става по-тъмно червена, но това е временно,не е тенденция, която изисква по-специални мерки.", "date": "2017.11.24", "title": "Валентин Радев: Преди МВР има много други отговорни за случващото се по пътищата"}
{"url": "https://www.24chasa.bg/novini/article/6570254", "text": "Усилията за съставяне на новото германско правителство ще навлязат в нов рунд през следващата седмица. По данни на изданието Bild държавният глава на ФРГ Франк-Валтер Щайнмайер е отправил покана за съвместни разговори в двореца Белвю към председателя на Християндемократическия съюз (ХДС) Ангела Меркел, лидера на Християнсоциалния съюз (ХСС) Хорст Зеехофер и Мартин Шулц, който стои начело на Германската социалдемократическа партия (ГСДП), предаде \"Фокус\".  Разговорите между тях ще бъдат проведени в самото начало на следващата седмица – понеделник или вторник. След изненадващия колапс на преговорите за съставяне на новото коалиционно правителство в Берлин държавният глава на ФРГ Франк-Валтер Щайнмайер пое в свои ръце инициативата за извеждане на страната от политическата криза.  Пълното фиаско, с което приключиха сондажите за „ямайска“ коалиция между Съюза (ХДС/ХСС), Свободната демократическа партия (СвДП) и „Зелени“, провокира изострянето на тона на президента, който смъмри партиите и припомни, че по силата на резултатите от изборите за Бундестаг през септември, те носят отговорност за бъдещето на Германия, която не може „просто така“ да бъде върнато обратно в ръцете на избирателите. Това, което последва, бяха двустранни преговори с лидерите на всички партии, влизащи в парламента след гласуването от 24 септември.  Разговорите със социалдемократите бяха последни от серията, проведени в двореца Белвю, резиденцията на президентската власт в Германия. След тях бе съобщено, че ГСДП са декларирали готовност да участват в диалога за разрешаването на политическата криза. Така категоричният отказ на социалдемократите за участие в управлението с партията, водена от канцлера Ангела Меркел, изглежда разклатен. Към настоящия момент обаче ГСДП дава противоречиви сигнали за готовността си отново да се включи в голяма коалиция.", "date": "2017.11.24", "title": "Президентът на Германия свиква среща с партийни лидери"}
{"url": "https://www.24chasa.bg/novini/article/6570241", "text": "Британският премиер Тереза Мей нарече Русия враждебна държава и заяви, че трябва да се противостои на действията й, съобщиха Франс прес и ТАСС. \"Трябва да бъдем бдителни към враждебните действия на държави като Русия, които застрашават потенциалното развитие на Източното партньорство и които се опитват да разкъсат на части нашата колективна мощ. С нетърпение очаквам днес подновяването на ангажимента на европейските страни за взаимодействие, за да се противопоставим на общите предизвикателства в областта на сигурността и развитието\", каза Мей преди срещата на върха със страните от Източното партньорство, предава БТА. Според министър-председателката Великобритания възнамерява да играе \"водеща роля в опазването на европейската сигурност\". \"Може да напускаме Европейския съюз, но не напускаме Европа\", подчерта тя. Мей засегна и темата за отношенията на страната си с ЕС след Брекзита, като напомни, че днес ще се срещне с председателя на Европейския съвет Доналд Туск. Министър-председателката каза, че се надява на \"дълбоко и специално партньорство\" с ЕС след излизането на Обединеното кралство от съюза.", "date": "2017.11.24", "title": "Тереза Мей нарече Русия \"враждебна\" държава"}
{"url": "https://www.24chasa.bg/novini/article/6570285", "text": "Министърът на труда и социалната политика Бисер Петков обяви, че имат готовност да се подкрепи въвеждането на стандарти за екологични изисквания на твърдите горива. Министърът, който участва в конференцията \"Проблеми и решения за подобряване качеството на атмосферния въздух\" отбеляза, че около 205 хиляди души са подпомаганите с помощи за отопление в страната. От тях 80 процента използват твърдо гориво. Възприели сме принципния подход поетапно да търсим комплексно решаване на проблемите, каза Петков. Министърът на околната среда Нено Димов посочи, че стандартът за твърдите горива за битово отопление трябва да е готов до идната пролет, за да влезе в сила преди следващия отоплителен сезон. Министърът на транспорта Ивайло Московски посочи, че трябва да се прилагат механизми, които да стимулират използването на обществен транспорт, както и закупуването на превозни средства без вредни емисии. Министърът посочи, че като мярка срещу манипулирането на резултатите от техническите прегледи, в момента се работи по надграждане на софтуера, чрез който данните от прегледите директно да отиват в Автомобилната администрация. Според Московски санкциите за ползването на автомобил без катализатор трябва да са такива, че да откажат гражданина да кара неизправен автомобил. Той посочи, че Законът за движението по пътищата ще бъде разделен на три отделни закона, така че да има един, който да бъде свързан с техническата годност на превозните средства и в него ще бъдат записани и екологичните изисквания. Министърът на енергетиката Теменужка Петкова каза, че националната цел до 2020 г. е била 16 процента от крайното брутно потребление на електрическа енергия да е получена от възобновяеми енергийни източници. Според министъра още в края на 2013 г. тази цел е постигната. По думите й 41 процента от енергията в страната се дава от въглищните централи. Според нея се работи интензивно по решаването на този въпрос. За последните 12 години най-голямата ТЕЦ, която ползва въглищни горива - Марица Изток-2, е инвестирала 1,1 млрд. лв за сероочистващи устройства, над 15 млн. лв за прахоулавящи инсталации. Петкова каза още, че Министерството на енергетиката работи по проект, свързан с подпомагане на битовите потребители за подмяна на отоплението си с екологично чисто, като финансирането по нея е 10,5 млн. евро. Министърът на икономиката Емил Караниколов посочи, че се обсъждат насърчителни мерки за иновации, свързани с подобряване на околната среда и управлението на битовите отпадъци. Той добави, че с транспортното министерство водят разговори с производители на електромобили, като целта е да ги привлекат да създадат свои заводи в страната. Обмисля се и да се дават субсидии за закупуването на такива автомобили. Кметът на столицата Йорданка Фандъкова посочи, че до края на месеца ще получат седем газанализатори, които ще предоставят на КАТ в София, така че да се ползват при началната регистрация на автомобили и при последващия контрол. По думите й за няколко години средната възраст на средствата от градския транспорт е спаднала от 30 години на девет. Предприетите мерки ще доведат в следващите година - две до европейските стандарти, които са шест - седем години. Тя посочи, че има процедура за закупуване на нови 120 автобуса, предстои обявяването на процедури за закупуването на 50 електробуси. Кметът на Враца и член на УС на НСОРБ Калин Каменов каза, че в момента 11 български общини изпълняват проекти за актуализация на своите програми за подобряване на качеството на атмосферния въздух. Според него трябва да има и рестриктивни и стимулиращи мерки, за да има ефект. Трябва да се подпомогнат по-малките общини при обновяването на екологичния им градски транспорт, каза още Каменов.", "date": "2017.11.24", "title": "Вижте какви мерки се предприемат за опазването на чистотата на въздуха"}
{"url": "https://www.24chasa.bg/novini/article/6570303", "text": "\"Историческият период от преди 10-и ноември 1989 година се нуждае от нов прочит\". Това заяви лидерът на БСП - София Калоян Паргов по време на представянето на книгата \"Откровения\" на бившия министър на културата Георги Йорданов. Вторият том от поредицата \"Притаени мигове\" беше презентиран в централата на столичните социалисти по покана именно на Калоян Паргов. Това съобщиха от пресцентъра на БСП-София. \"При представянето на \"Откровения\" Георги Йорданов цитира думи на Аристотел - \"Платон ми е скъп приятел, но истината ми е по-скъпа\". В тази връзка мисля, че днешните поколения и българското общество имат нужда от различен прочит на историческия период от преди 10-и ноември, коментира Калоян Паргов. - Защото оценките от прехода, които бяха поставени на управлението на България преди 1989-а, бяха изкривени, за да обслужат политически интереси и цели. Тези интереси бих ги нарекъл антибългарски. Те работеха, а и продължават да работят срещу националния ни интерес. И доведоха дотам, че държава като нашата, с многовековна история, да бъде на опашката в Европейския съюз. И не само това, на прага на европредседателството ни ние нямаме нужното самочувствие в достатъчна степен и не си даваме сметка какви ползи и възможности можем да извлечем от него\". Лидерът на столичните социалисти благодари на държавника Георги Йорданов за историческия му принос в най-новата история на България чрез книгите, които пише. \"Благодарността е и затова, че открехна завесата за едни събития, от първо лице като пряк участник, за да може ние всички, четейки книгите му, да можем сами си дадем сметка следовници на кого сме. Да разберем, че България е имало и преди нас, ще има и след нас. И ние трябва да сме на висотата, не само на политическата, а най-вече и на националната отговорност, за да можем да мислим за бъдещите поколения и за нашето отечество\". Откровението в голямата политика е свързано с това да можеш за прозреш държавния интерес, да можеш да го отстоиш не само в собствената си държава, но и извън границите й в най-тежката ситуация, категоричен е Калоян Паргов. \"Истинският държавник трябва да умее да се извиси над дребните политически боричкания и да устои на всички провокации, коментира още той. - За това са нужни много знания, задълбочено познаване на процесите, талант и отлична политическа подготовка. Условия, които в последните 28 години българската политическа класа неглижира или направо пренебрегва. Както самият Георги Йорданов каза, \"много лаици се занимават с неща, които не са им присъщи\".", "date": "2017.11.24", "title": "Калоян Паргов: Нужен ни е нов прочит на историческия период от преди 10-и ноември"}
{"url": "https://www.24chasa.bg/novini/article/6570304", "text": "На територията на Португалия живеят и работят 12 хиляди наши сънародници. Това е съобщил днес председателят на парламентарната група за приятелство България-Португалия Борис Ячев по време на среща на групата с посланика на Португалия у нас Луиш Фераш, цитиран от пресцентъра на НФСБ. Борис Ячев, който е и депутат от НФСБ в \"Обединени патриоти\", изразил удовлетворението на групата за приятелство от изключително доброто ниво на двустранни отношения между България и Португалия - така, както съответстват връзките между две приятелски държави, между които няма неразрешени въпроси, предаде БТА. \"Много са общите теми, които можем да дискутираме - две държави-членки на ЕС и НАТО, но аз ще изтъкна само част от позитивните неща\", казал Борис Ячев. По думите му едно от тях е изключително топлият прием, който Португалия дава на нашите сънародници, които живеят и работят там. Приветствие в тази посока към посланика изразил и Петър Петров, също член на групата за приятелство и депутат от НФСБ в \"Обединени патриоти\". Борис Ячев подчертал още веднъж значимостта на подкрепата на Португалия за приемането на България в Организацията за икономическо сътрудничество и развитие, подкрепа, дадена през септември. Посланикът на Португалия у нас Н.Пр. Луиш Фераш е изразил удовлетвореността си от изключително доброто ниво на двустранните отношения. По думите му португалците търсят нови възможности за планински и ски туризъм - посока, в която България може да работи ефективно. По време на срещата е било потвърдено посещение на българска парламентарна делегация в Португалия през 2018 г., съобщил още Борис Ячев.", "date": "2017.11.24", "title": "12 хиляди българи живеят и работят в Португалия"}
{"url": "https://www.24chasa.bg/novini/article/6570309", "text": "Софийската окръжна прокуратура води досъдебно производство срещу турския гражданин – И.Й. (на 57 години), опитал да подкупи полицаи с 10 евро, съобщиха от пресцентъра на прокуратурата. На 16.11.2017г., в гр. Драгоман, на първокласен път I-8, обвиняемият Й. дал подкуп в размер на 10 евро на полицейските инспектори с цел да не извършат действие по служба, а именно - да не му съставят и връчат по надлежния ред Акт за установяване на административно нарушение на Закона за акцизите и данъчните складове. След задържането му за срок до 72 часа, по искане на Окръжна прокуратура – София съдът е наложил мярка за неотклонение „Задържане под стража“ на обвиняемия И.Й.", "date": "2017.11.24", "title": "Задържаха турчин, опитал да подкупи полицаи с 10 евро в Драгоман"}
{"url": "https://www.24chasa.bg/novini/article/6570321", "text": "Най-малко 85 души бяха убити и 80 ранени в размирната египетска провинция Северен Синай, след като предполагаеми екстремисти взривиха бомба близо до джамия и откриха огън по молещите се, предадоха Ройтерс и ТАСС, цитирайки местни медии. Джамията Ал Рауда се намира в селището Бир ал Абед, на 40 км от град Ариш, столица на провинция Северен Синай. Египет обяви тридневен национален траур в памет на жертвите, съобщава телевизия Он Ти Ви, като се позовава на изявление на президентската канцелария, предава БТА. Нападателите обкръжили джамията с четири джипа по време на петъчната обедна молитва. Те взривили бомба сред молещите се, а след това открили безразборна стрелба по хората. Във всички болници в провинцията е обявено извънредно положение. Подразделения на армията и полицията претърсват местността. Малко след нападението президентът Абдел Фатах ас Сиси свика извънредно заседание на Съвета за национална сигурност, посветено на обстановката в Северен Синай. Министерството на вътрешните работи вече създаде специална комисия за разследване на атентата и обяви извънредно положение в столицата Кайро. Силите на реда ще охраняват всички държавни учреждения и обекти от обществена значимост. Засега нито една от действащите в Египет екстремистки групи не е поела отговорност за атентата. Египетските сили за сигурност се борят с бунт на Ислямска държава в Северен Синай. След засилването на боевете през последните три години екстремистите убиха стотици полицаи и войници. Обикновено те нападат служители на силите за сигурност, но се опитаха да разширят обхвата си и извън полуострова с нападения срещу църкви на египетските християни копти, припомня Ройтерс.", "date": "2017.11.24", "title": "Десетки загинали при нападение срещу джамия в Египет (Обновена)"}
{"url": "https://www.24chasa.bg/novini/article/6570459", "text": "Ментета на световноизвестни марки, на стойност 120 000 лв., са конфискувани при акция на икономическа полиция във Варна. За едно денонощие са задържани рускиня и украинка, стопанисващи магазина. По случая е образувано досъдебно производство. Униформените извършили изненадваща проверка в магазина, който се намира близо до кооперативния пазар във Варна. Операцията била за установяване и документиране на престъпления против интелектуалната собственост. В магазина били открити дрехи, чанти, портмонета, аксесоари и накити на различни известни търговски марки, без необходимата документация за изрично съгласие от страна на притежателя им. Иззетите стоки са на обща стойност около 120 000 лв. Магазина държали 37-годишна рускиня, продължително пребиваваща у нас и 29-годишна украинка, със статут на временно пребиваваща.", "date": "2017.11.24", "title": "Варненската полиция конфискува ментета за 120 000 лв."}
{"url": "https://www.24chasa.bg/novini/article/6570464", "text": "Тийнейджърка от Варна потроши стъклото на врата на автобус, след скандал с контрольорката. Момичето досега е било с чисто досие. Хулиганството й е предадено на районна прокуратура Варна. Инцидентът станал в четвъртък, около 22.25 часа вечерта. Момичето спорило разпалено с контролата, автобусът спрял на спирката в центъра на кв. \"Аспарухово\" и девойката набила здрав ритник на една от вратите, счупила стъклото и успяла да избяга. Малко по-късно е задържана близо до мястото на инцидента. Още едно непълнолетно дете е предадено на разследващите. Момче от Игнатиево е задържано за джебчийска кражба на портмоне, извършена на автобусна спирка, близо до автогарата в морската столица. Младежът преджобил негова връстничка. В портмонето на момичето имало документи и малко пари. Несръчният крадец е задържан. Той е стар познат на полицията от т.нар. \"Игнатиевска школа\", обучила множество джебчии. Храктерното за тях е, че в повечето случаи за кражби се използват малолетни и непълнолетни деца, които не попадат под ударите на закона.", "date": "2017.11.24", "title": "Тийнейджърка потроши автобус след скандал с контрольорка"}
{"url": "https://www.24chasa.bg/novini/article/6570460", "text": "Пиян мъж от монтанското село Ерден скочил на бой на полицаите, изпратени да укротят развилнелия се. Опияненият от алкохолни градуси буйствал и предизвикал възмущение у хората в центъра на селото. Служителите на реда били дежурни по това време и веднага решили да задържат разбеснелия се. Когато обаче отишли на мястото, полицаите не успели да усмирят пияницата Г. М. на 63 години. Той се държал грубо и арогантно с тях и не преставал да псува и обижда. Униформените едва успели да му щракнат белезниците и да го откарат в ареста в Монтана. Докато го карали към районното полицейско управление в Монтана със служебен автомобил той налитал на бой. Г.М. продължавал да сипе обиди по адрес на ченгетата, като дори успял да изрита шофьора на патрулката в ръката, докато карал. Никой от полицейските служители не е пострадал при екшъна. Срещу пияния мъж е образувано досъдебно производство. Той ще бъде съден за хулиганство, уточниха от полицейската дирекция в Монтана.", "date": "2017.11.24", "title": "Пиян нарита полицай в патрулка"}
{"url": "https://www.24chasa.bg/novini/article/6570491", "text": "Седемнадесет години „лишаване от свобода“ за мъж, умъртвил новородената си дъщеря в село Игнатово, постанови монтанският окръжен съд. Подсъдимият Васил Ангелов (на 32 години) от 2009 г. живеел на съпружески начала със С. Ц. първоначално в с. Долни Цибър, а след това в с. Игнатово, област Монтана. От съжителството те имат две деца – на 7 и 4 години. През пролетта на 2015 г. жената разбрала, че е бременна. С мъжа си решили на никого да не споделят този факт, като промените във външния вид обяснявали на близките с бъбречни проблеми. Вечерта на 22.07.2015 г. Ангелов се прибрал в къщи и заварил жена му да ражда. Бебето се родило живо, плачещо и мърдащо крачетата си. Бащата изхвърлил пъпната връв, след което изнесъл новороденото момиченце в двора. Там го увил в дреха и го притиснал в областта на шията, след което усетил, че то спряло да се движи. Тогава подсъдимият отишъл до външната тоалетна и го изхвърлил в нея. Когато се върнал в къщата Ангелов заварил жена си да лежи на пода в неконтактно състояние. Той я залял с вода, опитал се да й помогне, след което потърсил медицинска помощ на телефон за спешни случаи 112. С.Ц. била приета в МБАЛ – Лом, където след реанимация била стабилизирана. При извършения по-късно преглед, лекарите установили признаци на скорошно раждане. От заключението на съдебномедицинска експертиза на трупче на новороденото е видно, че детето е било родено доносено и жизнеспособно, без външни и вътрешни аномалии. За извършеното от Ангелов престъпление съдът му е наложил наказание от седемнадесет години „лишаване от свобода“, което да бъде изтърпяно при първоначален „строг“ режим.", "date": "2017.11.24", "title": "17 години „лишаване от свобода“ за мъж, умъртвил и изхвърлил бебе в тоалетната"}
{"url": "https://www.24chasa.bg/novini/article/6569811", "text": "Гъста мъгла покри столицата днес. Видимостта е изключително ограничена. От \"Пътна инфраструктура\" предупреждават шофьорите да се движат с повишено внимание и с ограничена скорост.                                                                                                                                                                                                                                                                                                                                                                                                                                                                                                                                                                                                                                               ", "date": "2017.11.24", "title": "Гъста мъгла в столицата (Снимка)"}
{"url": "https://www.24chasa.bg/novini/article/6569125", "text": "Трагедията в Хитрино преобърна съдбите на десетки семейства. Сълзите още парят, ужасът не е преживян. Eдна година след взрива на гарата в селото хората събират парчета от разбития си живот - броят къщите, които се издигат, броят дните, за които селото ще се възстанови. Броят майките и бащите, които нямаха шанс за спасение. Броят и децата, които останаха сираци. Броят, броят, но сметката на отминалия щастлив живот не излиза. Търсят опори, които да дадат смисъл на живота им след трагедията. На 10 декември 2016 г. рано сутринта няколко вагона от товарен влак, превозващ полипропилен, се обърнаха в центъра на Хитрино. Изтеклият газ се запали, а огнените пламъци пометоха селото и преобърнаха съдбата на десетки семейства. “Много ми е трудно. На крак съм само заради един човек - сестра ми. Севги има нужда от майка, от баща и от кака. Трябва аз да съм всичко”, казва през сълзи Рейханя Рагуб. Самата тя има нужда от опора, но не я намира. Родителите ѝ били затрупани от стоварилия се върху главите им дом. Последните им думи изгарят душата ѝ, а тя стиска телефона и единствената оцеляла снимка на семейство Рагуб. “Няма спасение от туй нещо, лягай - ще умрем”, казал баща ми. А майка отговорила: “Какво ще правят децата?” Това бил последният разговор на Акиф Рагуб и на съпругата му Файме Сали, които малката Севги - сестричката на Рейханя, чула в ужасната декемврийска утрин. Ударната вълна е затрупала и двете момичета, но те имали шанса да оцелеят. Извадени били изпод тухлите и гредите живи. “Искам да живея, още съм млада”, казала 22-годишната Рейханя, когато лекари и пожарникари я извадили от отломките на разрушената къща. Тя обаче не ги помни. Помни само, че се осъзнала в болницата и попитала къде са родителите и сестра ѝ. “След два месеца и половина научих, че майка ми и баща ми са починали. Ходих на гробищата и не вярвах, че те лежат там”, разказа Рейханя. Преживяла е десетки операции, защото най-сериозно са пострадали очите ѝ. Последната била преди две-три седмици, когато лекари извадили поредното парче стъкло, стигнало чак до роговицата. Времето заличава физическите рани, но не облекчава болката. Двете сестри живеят разделени - едната в Хитрино, другата в Самуил. За тях се грижат лелите им. И двете със сетни сили продължават учението си Малката Севги свири на пиано и пее народни песни. Дни след трагедията анонимен дарител подари пиано на 12-годишната Севги, за да продължи да свири. Свирила на пиано до фаталния ден. Обожава музиката.    Каката Рейханя е IV курс студентка в ШУ “Епископ Константин Преславски”, специалност “Сигнално-охранителна дейност”. “Трябва да го завърша в памет на майка ми. Тя заради мен не е учила. Аз трябва да следвам нейното желание и да завърша”, казва Рейханя, която черпи сили от учението и от подкрепата на преподавателите си в университета. Благодари на учителите си, които ѝ помогнали да се върне и да продължи. Те направили жест, освободили четвъртокурсничката Рейханя от такса. Скоро е сесията, но тя вярва, че ще се справи и ще издържи всички изпити. “Когато съм сред хората, се чувствам духом по-силна. Това ми е единственото спасение да завърша университета”, казва младата жена. В невижданата трагедия 7 души загинаха и 29 бяха ранени. В радиус от 300-400 метра къщите бяха срутени. Ужасяващата трагедия докара държавниците в селото. Премиерът Бойко Борисов, министърът на вътрешните работи Румяна Бъчварова и директорът на пожарната главен комисар Николай Николов поеха ръководството на безпрецедентна спасителна операция. Селото беше евакуирано. В него останаха само спасителите. Десет дни продължи обезопасяването на цистерните и транспортирането им на безопасно място. Операцията изискваше прецизност и техническа подготовка, за да не се предизвика нова катастрофа. Полипропиленът се източваше от цистерните, след това те се изправяха, а огромен кран ги товареше върху камиони, които ги изнасяха от Хитрино. Това продължи 10 денонощия, напрегнати за пожарникарите и за другите специалисти. Дните бяха мъчителни и за хората, защото не знаеха какво се случва в домовете им, които напуснаха ужасени. И напрежението изригна в протест - местните смятаха, че се крие информация. Според тях обезопасяването и ваденето на цистерните се бави. Питаха отровен ли е въздухът, чиста ли е водата. В нажежената атмосфера главен комисар Николай Николов застана лице в лице с недоволните и обясни сложността на операцията и отговорността му към живота и здравето на над 700 специалисти, които се справяха със ситуация, описана само в учебниците. Пожарникари, полицаи, кранисти, шофьори и експерти се бореха с последиците от трагедията в селото, което беше затворено. Отвън хиляди хора следяха новините в медиите и съпреживяваха трагичната участ на десетките невинни жители на Хитрино, които пострадаха от инцидента. Трогнати, хиляди хора започнаха да даряват. За няколко дни в дарителската сметка на БЧК се събраха близо 2,07 млн. лв. Правителството отпусна 10 млн., а 20 млн. лв. дойдоха от Европа. Към Хитрино потеглиха камиони с хуманитарна помощ - дрехи, храни, лекарства, санитарни материали и още ред стоки от първа необходимост и най-важното - надежда. В близкото село Тимарево беше щабът, където помощите се разпределяха и раздаваха Доброволците от БЧК също работеха денонощно. На 11-ия ден от трагедията блокадата беше вдигната и жителите на Хитрино се върнаха в домовете си. За първи път те видяха счупените прозорци, изкъртените врати, строшената покъщнина, срутените им дългогодишни житейски усилия да градят дом и семейство. Пожарни екипи с газанализатори замерваха за опасни вещества или газ в жилищата. Започна и поетапното пускане на електричеството.    На хората от разрушените домове бяха предоставени фургони, оборудвани с най-необходимото - две малки стаи, кухня и санитарен възел. Подвижните домове бяха разположени до срутените им къщи. Жителите на Хитрино нямаха търпение да се върнат към нормалния живот. Комисии обиколиха селото и описаха щетите. Общественият съвет, председателстван от националния омбудсман Мая Манолова и от председателя на БЧК Христо Григоров, разпредели средствата, които хиляди българи дариха със есемеси. Пострадалите бяха разделени на три групи. Най-много средства - 2900 лв. за електроуреди и 12 000 лв. - за мебели, са за хората от първата група. Преди това домовете им трябва да бъдат построени. Останалите пострадали също получиха материална помощ. Възстановяването и строителството в Хитрино започнаха на 19 май т.г., когато премиерът Бойко Борисов и представители на Камарата на строителите направиха първа копка на новите къщи на мястото на напълно разрушените домове. Началото беше благословено от християнски и мюсюлмански духовник. Оттогава в Хитрино се чуват багери, бетоновози, строители градят тухла по тухла. На 11-те къщи, които Камарата на строителите вдига, им се вижда краят. Красивите двуетажни жилища заместиха грозните руини, които багерите изравниха със земята. Още 13 жилищни сгради ще бъдат направени, но със средства от Социалния фонд. Пет са на етап изливане на основи, а строителството на 3 още не е започнало - забавянето е от неуредени наследствени права. Животът бавно се възстановява. Ремонтирани са покривите на 37 къщи, по 14 се работи, а за още 15 покрива предстои да се сключат договори. Където не се успее за цялостен ремонт, ще са поправят частично, за да не тече в домовете. Очаква се съвсем скоро да бъдат подписани договорите за ремонт на обществената инфраструктура и рехабилитацията да започне през пролетта. Общо 32,98 млн. лв. е помощта за Хитрино. Реално са похарчени 7,268 млн. лв. основно за строителство и ремонт на къщи, помощ за лечение на пострадалите, обезщетения за близки на загиналите. “Ако някой си е мислил, че в рамките на 7-8 месеца ще заличим всичко и няма да има следа, не се е занимавал с подобни ситуации”, заяви скоро кметът на община Хитрино Нуридин Исмаил на пресконференция. Той направи пълен отчет на изразходваните средства. Но парите за Хитрино разделиха хората така, както жп линията дели селото на две. Носят се слухове, че се отклоняват средства, като се надписват стойностите на ремонтите. “Селото едно време беше много обединено, всички си вярваха, бяха единни. Сега никой на никого не вярва, всеки се пази и от сянката си”, казват някои, но желаят да останат анонимни. Рейханя, чиято къща съвсем скоро ще бъде готова, също усеща завистта на хората, сякаш са забравили, че тя и сестра ѝ са сирачета.   “Искам хората да не ме питат кога ще е готова къщата. На мен не ми е за къщата, искам родителите ми да са живи”, споделя мъката, която изгаря сърцето ѝ. След 11 месеца разследване прокуратурата обяви виновните за трагедията - внесен бе обвинителен акт срещу двамата машинисти Димитър Михнев и Радослав Петков. Според обвинението по непредпазливост машинистите са причинили смъртта на 7 души, а на 14 са причинили телесни повреди. Материалите по делото са събрани в 40 тома, а обвинителният акт е от 75 страници. Според обвинението при наредено влизане в гара Хитрино на трети отклонителен коловоз локомотивният машинист Димитър Михнев не е изпълнил незабавно, точно и безусловно указанията на сигнала на предупредителния семафор. Той управлявал влаковата композиция със скорост от 78 км/ч и не е намалил до разрешените 40 Вторият локомотивен машинист Радослав Петков не е предприел действия за незабавно спиране на влака, след като Михнев не е показал с действията си, че управлява безопасно композицията. Заради допуснатите нарушения от двамата машинисти е последвало дерайлиране на влака и повреждане на вагоните цистерни от състава на композицията, изтичане на газ-пропилен и последвал взрив. Разследването е установило, че произшествието не е предизвикано от повреди в железопътната инфраструктура, не се дължи на повреди в осигурителната техника, не е предизвикано от техническа неизправност на подвижния състав, не се касае за техническа неизправност, свързана с превозвания товар или претоварване. Двамата машинисти са на свобода, но с наложена забрана за напускане на страната. Димитър Михнев е с мярка за неотклонение “парична гаранция” от 10 000 лв., а Радослав Петков - с “подписка”. За първи път ще се явят в съда на 15 януари 2018 г. от 9,30 ч, когато започва наказателното дело срещу тях. На 10 декември в Хитрино ще има курбан и хората ще се помолят, да не се повтаря никога бедствието.", "date": "2017.11.24", "title": "Сестрите, затрупани в съня си след взрива в Хитрино, живеят разделени"}
{"url": "https://www.24chasa.bg/novini/article/6569829", "text": "\"Коалицията е стабилна. Правителството е стабилно. Ние изпълняваме управленската си програма\". Това заяви пред NOVA министърът на туризма Николина Ангелкова. Тя коментира разминаването на позициите си с вицепремиера Валери Симеонов във връзка с преместваемите обекти по Южното Черноморие. Преди дни Симеонов заяви в телевизионно интервю, че на общественото обсъждане на въпроса са били поканени \"мутренски групировки, които държат най-доходните плажове\". Тя отхвърли това обвинение с аргумента, че на последната дискусия са присъствали организации като КРИБ, АИКБ, Съюзът на собствениците в \"Слънчев бряг\" и политици: \"Поканили сме всички заинтересовани организации, които са изразили мнение по въпроса. И 90% от тях са абсолютно против пълното премахване на преместваемите обекти\". ?\"Министерството на туризма още със самото си създаване винаги е прокламирало, че трябва да има специален статут на националните курорти, че трябва да има ред. Но не и да има пълна забрана за преместваеми обекти на всички плажове. Това тотално ще доведе до абсолютно различно предлагане на туристическия продукт\", уточни Ангелкова. В същото време тя беше категорична, че няма проблем нито с коалицията, нито с вицепремиера.", "date": "2017.11.24", "title": "Николина Ангелкова: Коалицията е стабилна"}
{"url": "https://www.24chasa.bg/novini/article/6569847", "text": "\"Много ще се учудя, ако банката има вина за случилото се с Мартин Петров\", заяви икономистът Владимир Каролев пред  , след като стана ясно, че от банковата сметка на футболиста са били \"източени\" 3.8 милиона лева без негово знание. \"Според мен или има случай на измама, или господин Петров е бил невнимателен, предоверил се е\", коментира той. Според него е невъзможно без пълномощно да се теглят пари и да се правят прехвърляния от една сметка в друга. \"Значи става въпрос за измама. Но един човек не може да направи такова нещо\", заяви икономистът. И изрази увереност, че ако банката е виновна, тя със сигурност ще възстанови \"източените\" пари на Петров.", "date": "2017.11.24", "title": "Каролев за \"ужиления\" Мартин Петров: Той се е предоверил (Видео)"}
{"url": "https://www.24chasa.bg/novini/article/6569877", "text": "За пореден път бяха открити наркотични вещества в Затворническо общежитие - Смолян. Дежурен надзирател е подал сигнал в полицията, че при извършена проверка на помещения на първия етаж в затвора са намерени и иззети следните наркотични вещества: 2 броя хартиени свитъци с кафяво прахообразно вещество с общо бруто тегло 10,8 грама, реагиращо на хероин; 1 бучка бяло прахообразно вещество с бруто тегло 1,4 грама, реагираща при извършения полеви наркотест на амфетамин; 1 брой ръчно свита цигара с жълтеникава тревна маса и част от таблетка, които не реагират на наркотични вещества при извършения полеви наркотест. Местопроизшествието е посетено от дежурна оперативна група при ОД МВР и РУ-Смолян. По случая е образувано досъдебно производство.", "date": "2017.11.24", "title": "Откриха за пореден път дрога в затвора в Смолян"}
{"url": "https://www.24chasa.bg/novini/article/6569883", "text": "Полски учени от университета във Вроцлав разясниха еволюционните корени на любовта - тя гарантирала на рода по-добри репродуктивни шансове и пречела на детеубийствата, пише в. \"Дейли мейл\". Екипът подробно изучил начина на живот на племето хадза в Танзания, което не използва съвременни контрацептивни методи. Учените установили, че страстните любовни партньорства водели до по-многобройно потомства. Това е важало и за нашите далечни праисторически предци. Любовта им е давала еволюционно предимство пред останалите, предава БТА. Установило се също, че любовта пречи на мъжките екземпляри, както при приматите, така и при хората, да посягат на своите деца и да ги нараняват. Екипът на Пиотр Сороковски включил три компонента, за да измери силата на любовта- интимност, страст и отдаденост. Те се основават на Триъгълната теория, създадена през 1985 година от психолога Робърт Стърнбърг. Най-важни в случая били страстта и отдадеността, които увеличавали броя на сношенията - а оттам и шансовете за по-многобройна челяд. Любовта карала обема на човешкия мозък да расте и стимулирала нашите възможности да се грижим един за друг и да си сътрудничим. А това от своя страна довело до още по-големи възможности пред взаимната любов.", "date": "2017.11.24", "title": "Учени разясниха защо се влюбват хората"}
{"url": "https://www.24chasa.bg/novini/article/6569259", "text": "5694 са язовирите в страната, показват данни на Държавната агенция за метрологичен и технически надзор(ДАМНТ). Оказва се, че собствеността им не е чак толкова разпиляна. 90% от всички водоеми в страната, или 4523, са на общините ( . Държавни са едва 340 водоема. От тях 37 стопанисва НЕК, 189 са на “Напоителни системи”, 9 са на регионалното министерство, а 21 са на земеделското. На частници са 103, има на земеделски кооперации, на сдружения за напояване, 17 са със смесена собственост. 554 язовира са с неизяснена собственост или за тях се водят съдебни и други спорове. От агенцията обясниха, че има случаи, в които при реституция на едни собственици се пада язовирната стена, на други - самият водоем. Докато текат съдебни дела за собствеността, за тях отговарят областните управители. Безстопанствени водоеми няма, категорични са от агенцията. В сряда обаче главният прокурор изпрати писмо до премиера Борисов да вземе мерки за безопасността на язовирите и срещу бездействието на контролния орган - Държавната агенция за метрологичен и технически надзор. В четвъртък по БНТ зам. главният прокурор Ася Петрова заяви, че проверките на прокуратурата са провокирани от бездействието на контролните органи и държавните институции, компетентни да обезпечат безопасното експлоатиране на язовирите. В сряда зам. главната прокурорка заяви, че 205 язовира са неизправни и опасни, в четвъртък уточни, че тези 205 язовира са с невисока степен на опасност, а с висока степен са 129 язовира и техните собственици не са изпълнили предписанията за ремонт. Прокурорката е възмутена от бавните процедури за язовир “Бели Искър”. Тя заявява, че безспорно е установено на база технически документи, че състоянието му е неизправно с частична работоспособност. И че ремонтът се бави. Тя е гневна, че шест години не са стигнали да се издаде акт за публична държавна собственост на водоема “24 часа” вече припомни, че водоемът до 2009 г. е собственост на Столичната община, но акт за публична-държавна собственост е издаден едва тази година. Въпреки смяната на собствеността концесионер си остава “Софийска вода”, която всъщност прави първия етап на ремонта на язовирната стена на водоема от 2001 до 2003 г. Вторият етап на укрепването на стената обаче се бави. Според Петрова без акта за публична държавна собственост не могат да се предприемат следващите стъпки, а именно ремонтът. По повод проверките на другите язовири Петрова заяви, че те са извършени, но резултат и ефект няма. Според нея причината е, че се пишат само предписания за ремонт. “Не се налагат санкции. Констатира се неизпълнение на дадените предписания. Това е административно нарушение и то трябва да бъде санкционирано с глоба. Има съставени актове, но няма издадени наказателни постановления или ако има, те са не повече от десетина, твърди Петрова. Нямало нито една принудителна административна мярка. От Държавната агенция за метрологичен и технически надзор съобщиха, че са извършили от началото на годината 4175 проверки на язовири и са съставили 395 акта за установяване на административни нарушения. Показателно за активността на дирекцията е, че през 2017 г. средно всеки ден се издава акт на собственик на язовир, съобщават оттам. Контролът на язовирите бе възложен законово на агенцията от 1 януари 2016 г. след наводненията в Монтанско и с. Бисер. И тогава имаше скандали и дебати за неяснотата чии са язовирите и кой отговаря за тях. Сега поне е ясно, че контролът на язовирните стени и на съоръженията е на агенцията. След наводненията в Бургаско тази година министърът на икономиката Емил Караниколов отново лансира идеята да се създаде единен държавен орган. Според него и в момента натоварените с отговорността институции са под шапката на различни ведомства. “Общините нямат пари да извършат тези ремонти и може би много сериозно трябва да се замислим да се направи анализ дали язовирите трябва да имат различна собственост”, заяви той в парламента. Караниколов смята, че първото, което трябва да се направи, е категоризация, която не е правена от години. И агенцията подготвя промени в Закона за водите, като първото нещо е категоризацията на язовирите. Това означава в зависимост от размерите - височина на язовирната стена и обема на водохранилището, да се извършва класификация на язовирите на “големи” и “малки”. С въвеждането на класификация на язовирите по степени на потенциална опасност ще се даде възможност за определяне на различна периодичност на проверките. Агенцията настоява и за промяна в компетенциите на комисиите, които се назначават от областните управители за инспектиране на язовирите. Те да се ограничат в проверка и оценка на язовирите с висока степен на потенциална опасност на територията на съответната област в нормални, екстремни и аварийни условия. А не на всички водоеми. Другите промени са свързани с регламентиране на случаите, когато ДАМТН може да прилага принудителни административни мерки, начина за тяхното приложение и реда за тяхното обжалване. Това щяло да даде възможност за законосъобразното им прилагане. Въпросните мерки да бъдат изрично изброени в закон или указ, предлагат от агенцията. Оттам искат и обособяване в един имот на язовирите и водохранилищата им ведно с принадлежащите им земи и съоръжения. ", "date": "2017.11.24", "title": "5694 са язовирите, 90% от тях са общински"}
{"url": "https://www.24chasa.bg/novini/article/6569904", "text": "Технически проблем блокира работата на КАТ-София в петък сутринта. От МВР уточняват, че временно няма да се работи с граждани.  Работи се по отстраняването на проблемите. Засега няма информация колко време гишетата на столичния КАТ ще останат затворени, предаде БТА.                                                                                                                                                                                                                                                                                                                        ", "date": "2017.11.24", "title": "КАТ-София спря работа в петък"}
{"url": "https://www.24chasa.bg/novini/article/6569929", "text": "При възникнал конфликт на бензиностанция в Кюстендил вчера е бил извършен грабеж, съобщиха днес от полицията. Извършителят е установен и задържан. Сигналът за грабежа е постъпил в 14.05 часа в полицията. Предприети са незабавни действия, на място е установен потърпевшият - 62-годишен мъж от София. Той е съобщил, че е имал конфликт с друг мъж за отнето предимство, последвало сбиване и усетил, че непознатият му изтръгва чантата, в която имало 2500 лв., документи и мобилен телефон. После непознатият заминал в неизвестна посока с л.а. \"Пежо\". При проведените издирвателни мероприятия, криминалистите установили извършителя. В автомобила му е намерена чантата с 2400 лв., телефона и другите посочени вещи. Извършителят на грабежа Р. Е. /37 г./, е задържан с полицейска заповед за 24 часа. Той е известен на полицията с множество противозаконни деяния. По случая е започнато досъдебно производство в РУ Кюстендил, уведомен е и дежурен прокурор.", "date": "2017.11.24", "title": "Задържаха мъж, нападнал друг заради отнето предимство и му откраднал чантата"}
{"url": "https://www.24chasa.bg/novini/article/6569905", "text": "Френски активист прекосил Атлантическия океан, като се хранил съзнателно само с продукти с изтекъл срок на годност, и получил халюцинации, съобщи Лента. Пътешествието от Париж до Ню Йорк отнело на 29-годишния Батист Дюбанше 10 месеца. През януари той напуснал френската столица и прекосил с велосипед Франция и Испания. В Мароко активистът се преместил в лодка, задвижвана с педали. На нея той прекосил Атлантическия океан и стигнал до Маями, САЩ. От там той поел към Ню Йорк с велосипед. По пътя Дюбанше се хранел с леща, чийто срок на годност бил изтекъл преди девет години, ориз, развален от 2011 г., и мед, закупен преди около 50 години. Целта била да покаже колко храна е ненужно изхвърляна, предава БТА. По време на плаването се счупил радарният детектор на пътешественика, който го предупреждавал за приближаващи кораби. Затова на мъжа се наложило да се буди на всеки 20 минути и да проверява дали не го грози опасност от сблъсък с други плавателни съдове. В океана започнали и халюцинациите му. Обикновено виждал хора във водата и чувал гласове. Французинът си обяснява това с недоспиването и продължителното време, прекарано сам. Активистът призна, че си е мечтал за нормална храна. \"Пицата, която изядох, когато стигнах сушата, ми достави голямо удоволствие\", каза той. Мъжът отдавна се бори с ненужното унищожаване на продукти. Той мисли, че храната трябва да се лиофилизира - да се замрази, а след това изсуши и вакуумира. Според него зърнените и насипните продукти изобщо не трябва да имат срок на годност. На сайта Change.org Дюбанше е поместил петиция, която призовава да се откажем от указването на срока на годност на продуктите. Събрал е над 9 хиляди подписа. ", "date": "2017.11.24", "title": "Французин яде нарочно развалена храна и прекоси Атлантическия океан с лодка (Видео)"}
{"url": "https://www.24chasa.bg/novini/article/6569942", "text": "Изследователи от Института за медицински открития към Станфордския университет откриха прост и ефективен способ за възстановяване на повредени кръвоносни съдове, съобщава сайтът Юрикалърт, цитиран от БТА.  По данни на учените задействането на механизма за регенерация на съдовете е било възможно с помощта на белтъчната активизация на протеинкиназата. При това възстановяването на повредените съдове с тази \"белтъчна терапия\" се оказва значително по-просто и евтино, в сравнение с отглеждането на нови съдове чрез създаването на ендотелий. С новия метод частично може да се реши възстановяването на вътрешни слой на кръвоносните съдове с помощта на наситени клетки VEGF. Ако клиничните тестове с новия метод преминат успешно, може да бъде осъществен исторически пробив в лечението на сърдечносъдовите заболявания.", "date": "2017.11.24", "title": "Специалисти откриха начин да възстановяват кръвоносни съдове"}
{"url": "https://www.24chasa.bg/novini/article/6569953", "text": "Главният секретар на МВР гл. комисар Младен Маринов и директорите на ГДНП, ГДГП и СДВР се срещнаха с Мишел Делпюеш - префект на полицията на Париж, съобщи пресцентърът на МВР. В рамките на разговорите бе изразено задоволство от постигнатото динамично сътрудничество между полицейските служби. Двете страни заявиха готовност да работят за неговото задълбочаване, бе обсъдена и възможността за обучение на български полицаи във френската столица. Полицейската префектура има за задача да се бори с престъпността, нарушенията на обществения ред. Тя се намесва и при кризи при бедствия, пътни инциденти и аварии. Структурата е ангажирана и с предоставянето на административни услуги на гражданите, управление на трафика и паркирането, включително и с дейности по защита на потребителите. В определени случаи тя оказва и експертна помощ, защото разполага с научни звена, работещи в областта на правото и криминологията.", "date": "2017.11.24", "title": "Българската делегация проведе среща с префекта на полицията на Париж"}
{"url": "https://www.24chasa.bg/novini/article/6569960", "text": "Най-сериозния проблем по чистотата на атмосферния въздух е превишението на нормите на фини прахови частици /ФПЧ/. Това каза министърът на околната среда и водите Нено Димов при откриването на конференцията \"Проблеми и решения за подобряване качеството на атмосферния въздух\", цитиран от БТА. Във форума, който е организиран от Министерството на околната среда и водите /МОСВ/, участват вицепремиерът Валери Симеонов и министрите Ивайло Московски, Теменужка Петкова, Емил Караниколов, Бисер Петков, кметът на София Йорданка Фандъкова. По проблемите на местно и национално ниво министър Димов посочи, че все още има кметове и общини, които не разпознават този проблем, или не го разпознават като достатъчно сериозен и не му отделят внимание. Той допълни, че това е проблем на недостатъчно финансиране и даде пример с общините, които имат най-много трудности - Видин, Монтана Враца, където има голяма безработица и малко финансови средства. По-малките общини нямат капацитет да определят проблема, нито да намерят решение, или да отделят средства за решаването му, отбеляза Димов. Според него трябва да се повиши гражданската активност. Сред проблемите на национално ниво е забавянето на изработването на национална програма за качеството на атмосферния въздух, което ще доведе до закъсняване на отпускането на ресурса от 115 млн. лв, предвидени в Оперативна програма \"Околна среда\", за този сектор, поясни министърът. Димов очерта два основни проблема за високото ниво на фини прахови частици във въздуха - битовото отопление и транспорта. За битовото отопление той каза, че трябва да има ясни изисквания за съдържанието на пепел и сяра за продаваните горива; да е по-ниска влажността на дървесината, която се ползва за отопление; въглищата и брикетите да се продават пакетирани. Според министъра трябва да има ясен режим за санкции, както и да се стимулира и подкрепя подмяната на уредите за отопление. По отношение на транспорта, трябва да се води борба с изпускането на вредни емисии, като една от мерките е КАТ да може да отказва първа регистрация на коли с липсващ катализатор. Друга мярка е КАТ да може да контролира по пътищата за наличието на катализатор в автомобилите. Трябва да се промени законодателството, така че пунктовете, които изкупуват отпадъци, да не могат да изкупуват катализаторите. Вицепремиерът Валери Симеонов каза, че подобряването на атмосферния въздух е основен приоритет на правителството. Надявам се че всички институции ще започнат да работя заедно, посочи той и допълни, че наказателната процедура срещу България за чистотата на въздуха не трябва да се допуска. Трябва да вземем превантивни спешни мерки, допълни той.", "date": "2017.11.24", "title": "Димов: Най-сериозният проблем за въздуха е превишението на фините прахови частици"}
{"url": "https://www.24chasa.bg/novini/article/6569240", "text": "        Двойно повече деца са посегнали на живота си през 2017-а в сравнение с 2016 г., сочат данните на отдел “Аналитичен” във Върховната касационна прокуратура (ВКП). 42 са случаите на самоубийства или опити за самоубийства на непълнолетни или малолетни през първите 9 месеца на тази година, съобщи прокурор Малена Филипова. При 37 от тях на живота си са посегнали тийнейджъри между 14 и 18 години, а при 5 - малчугани под 14 г. Според данните на прокуратурата през миналата година фаталното решение са взели 23 деца. При всяко самоубийство или опит прокуратурата образува дела за склоняване към самоубийство. Дали обаче някой е повлиял на детето, няма как да се установи. Един от последните трагични инциденти бе в началото на септември в Стрелча. Тогава 11-годишният Венислав се простреля в главата с ловната пушка на баща си на втория етаж в семейната къща. Детето бе записало в телефона си и предсмъртно послание към родителите си: Не сте виновни вие. Обичам ви В джиесема му разследващите откриха и видеофайлове, в които ученикът обяснявал как ще сложи край на живота си. През май 14-годишно момиче от София загина след опит да си направи снимка на покрива на висока сграда в столицата.  Осмокласничката загуби живота си на недовършен строеж, падайки от 12-ия етаж. 1811 деца на възраст между 14 и 18 години са станали жертва на престъпление от началото на 2017 г., сочат данните на прокуратурата. 1221 са пострадалите малолетни, т.е. под 14 г. 25 са убитите, а 11 - отвлечените. Един от зловещите примери е убийството на 11-годишната Никол, която на 8 септември бе открита мъртва в асансьор в блок в бургаския кв. “Меден рудник”. За смъртта ѝ бе задържано 15-годишно момче. Според версията на полицията повод за конфликта между двамата бил къде да пушат наргиле. Близките на момичето обаче не вярват това да е причината, защото петокласничката не проявявала интерес към това развлечение, особено модно през последните години. В хода на разследването обаче стана ясно, че детето е имало над 2000 приятели в социалните мрежи 9 дела пък са образувани през тази година за държане на деца в плен, през миналата те са били 6. Пак по данни на ВКП 108 са невръстните жертви на грабеж от началото на 2017 г. Това е престъпление, което оставя трайни следи върху психиката им, обясни прокурор Филипова. 75 от тях са непълнолетни, а 33 - малолетни. Почти толкова са били жертвите на грабеж и през миналата година. Тогава са се водели 128 досъдебни производства. 82 са за ограбване на тийнейджър между 14 и 18 г., а 46 за малолетни. За първите девет месеца на годината 60 деца са станали жертва на изнасилване, 14 от тях са били под 14 години, а 46 - между 14 и 18 г. Други 16 техни връстници са склонявани към проституция, но прокурорите признават, че бройката е твърде условна и едва ли отговаря на реалността. В лапите на сводници са попаднали едно малолетно дете и 15 непълнолетни. През м. г. случаите на изнасилени деца са били 85. 19 дела пък се водят за блудство с дете от същия пол. Тревожна е и статистиката по отношение на семейното съжителство между дете и възрастен мъж. Никой друг освен прокуратурата не обръща внимание на този проблем, който се обяснява с традициите, каза прокурор Филипова. От началото на годината образуваните дела са 530, а през миналата са били 639. Значителен е и броят на децата, пострадали при катастрофи. За първите 9 месеца на годината те са 169, а през миналата са били 255. - Важно е, че прокуратурата повдига въпроса като обществен проблем, защото трябва да се говори за него. Да, смятам, че има увеличение, защото стресът и агресията в обществото ни нарастват. Расте и пропастта между родители и деца, между учители и деца. Нямаме време и не улавяме сигналите. Тийнейджърите гледат на света през увеличителни стъкла, през лупа. За нас може даден проблем да е буря в чаша вода, а за тях - огромен. Те са под силен натиск за резултат, за успешност. Чувстват живота си несигурен, защото и родителите им се чувстват несигурни в работата и в живота. От друга страна, не виждат в училище, а понякога и вкъщи, мотивирани и заинтересовани хора, които искрено да ги подкрепят и да им обръщат внимание. Лично аз не правя голяма разлика между чист опит за самоубийство и това дете да се качи на влак или да падне от висока сграда. Дали е плод на съзнателни действия, или не, от гледна точка на психоанализата и от настъпилия край резултатът е един и същ. - Поставя ги под сериозен натиск, особено ако нямат помощ и са оставени сами с проблемите си. Отчайват се. - По същите причини като възрастните. Депресията и защото към момента не виждат изход от ситуацията. Разбира се, има разлика, защото юношите не си представят истински дългосрочно последствията от своя акт. Самоубийството е свързано не само с отчаяние, а и с яд и желание за реванш към възрастните. То е последният отчаян зов да бъдат чути. Децата правят и повече истински опити за самоубийство, което е вид комуникация. Много са опасни мислите за самоубийство при децата. За съжаление, те не са рядкост и не се изразяват по същия начин както при възрастните. Често просто си казват: Аз не искам да съм тук, искам да ме няма. Самоубийството е агресивен акт към околните, защото цели две неща - юношата да разреши проблемите си и психичната си болка, която е непоносима за момента. Другото е да даде урок на възрастните, и то на най-близките си, които са го наранили. Да ги накаже така, както той се чувства наранен от тях. - За съжаление, понякога стават нещастни случаи, т.е. децата пробват. Имала съм случай, когато покрай годишнината от обесването на Левски дете беше пробвало как се случва и се беше обесило. Но случайността невинаги е случайна. Натрупват се фактори. Случвало се е да кажат: Тя, без да иска, падна от балкона на четвъртия етаж. При нас, психолозите, няма понятие “без да иска”, защото това е една комбинация от несъзнаван стремеж към себеразрушение и нелепа случайност. - Ние нямаме нито един случай на дете, повлияно от социалните мрежи. Децата, които извършват този акт, са много самотни, в социалните мрежи трябва някой да ги подбужда, но нищо не може просто така да подбуди. Може да сложи последната капка, да даде идея, но здраво, щастливо, жизнерадостно дете, което е в близък контакт със семейството си и с приятелите, е в относително безопасно положение. При юношите има много рязка смяна на настроенията. Те може да са в много дълбока дупка, депресия, тъга, а на другия ден да им няма нищо. Но е рядкост човек абсолютно импулсивно да посегне на живота си. ", "date": "2017.11.24", "title": "Двойно повече деца са се самоубили през 2017 спрямо  2016 г."}
{"url": "https://www.24chasa.bg/novini/article/6569987", "text": "Гръцкият премиер Алексис Ципрас в интервю за в. \"Фигаро\" изразява увереност, че \"перипетиите\" на Гърция ще свършат през август догодина, когато изтича срокът на спасителната програма на страната, съобщава в.\"Вима\". За първи път вярвам, че това вече не е мечта. Гърция плати една много тежка цена за европейската криза и гръцкият народ бе подложен да направи големи жертви през последните седем години. Бяха допуснати много грешки, както от гръцка, така и от европейска страна. А те бяха заплатени много скъпо, казва Ципрас, предава БТА. Пред \"Фигаро\" Ципрас посочва, че с колективни усилия неговото правителство е успяло да избегне най-лошото и страната да остане в твърдото ядро на еврозоната. С общи усилия избегнахме разделения в Европа и обърнахме гръб на онези, които готвеха този сценарий. Две години по-късно растежът в Гърция се завръща, до 2 на сто през 2017 г., а прогнозите за 2018 г. са за растеж от 2,5 на сто. Огтраничихме социалната несправедливост и работим усилени с европейските си партньори и всички сили в страната, за да може \"перипетиите\" за Гърция да свършат през август догодина, казва гръцкият премиер пред френсккия вестник. Алексис Ципрас смята, че Европа трябва да стане по-привлекателна за младите хора. Нужно е европейските институции да станат по-демократични. Не може повече всички решения да се взимат при закрити врата, допълва Ципрас. ", "date": "2017.11.24", "title": "Ципрас: Перипетиите на Гърция ще свършат\nпрез август догодина"}
{"url": "https://www.24chasa.bg/novini/article/6570013", "text": "В Европа има недостиг на 300 хил. IT специалисти и България може да бъде лидер за справянето с това предизвикателство. Това каза еврокомисарят по цифрова икономика и общество Мария Габриел след откриването на Националната програма „Обучение и IT кариера“, което е част от Европейската седмица на професионалните умения, предаде  „Фокус“. Символичният старт на програмата бе даден от еврокомисарят Мария Габриел и министърът на образованието и науката Красимир Вълчев. Тя ще даде възможност на 250 български ученици от цялата страна за безплатно тригодишно обучение по професия „Приложен програмист“. „В момента в Европа има недостиг от 300 хил. IT специалисти, а нашите анализи показват, че до 2020 г. тази цифра ще бъде 500 хил. Днешното събитие е прекрасен пример как можем да отговорим на това предизвикателство, защото само когато има връзка между училището, университета и бизнес пазара на труда, можем да имаме подготвени специалисти. И нещо повече – те да владеят новите цифрови технологии, защото други стряскащи цифри, с които разполагаме, са, че след 2020 г. над 90% от работните места ще изискват основни цифрови умения, а в момента само 37% от активната работна сила на Европа ги притежава. Това е едно невероятно предизвикателство, но всички заедно можем да направим така, че да се справим с него. Защото новите технологии вече не са само за IT специалистите. Те са част от ежедневието ни и променят начина ни на работа, учене и живеене. Затова изказвам възхищение към младите хора на България, че приемат това предизвикателство не със страх, а с мотивация. И поздравления за България, че показва как институциите могат да бъдат мост между партньорите. И благодарение на общите ни усилия да покажем, че България може да бъде лидер в това предизвикателство, пред което е изправена цяла Европа“, каза още еврокомисарят Мария Габриел. Министър Вълчев обясни, че в програмата са включени пет професионални гимназии и четири висши училища, като целта й е да разшири базата от софтуер специалисти. „Програмата ще започне с 250 ученици, които са избрани от близо 1200 кандидатствали. Но предвиждаме още следващата година да увеличим обхвата й, тъй като виждаме, че има интерес. Самото обучение ще бъде 3 години – започва се от 9 клас и ще продължи до 11 клас, като уроците ще се провеждат в събота и неделя и през ваканциите, като обучението ще бъде присъствено и онлайн“, обясни той.", "date": "2017.11.24", "title": "Мария Габриел: В Европа има недостиг на 300 хил. IT специалисти"}
{"url": "https://www.24chasa.bg/novini/article/6570037", "text": "IAB Mixx Awards е глобален форум, който награждава най-добрите решения в дигиталния маркетинг. Фестивалът се провежда за трети път в България. Работата на DDB Sofia се отличи сред 140 заявки на 40 агенции и общо над 70 рекламни кампании, реализирани в дигитална среда. Свидетелство за успеха са 7-те златни награди, които агенцията печели с проекти за Теленор България, Теленор Унгария, ЕВН и ABSOLUT водка. Кампаниите на DDB Sofia бяха отличени в категориите Campaign Effectiveness, Engagement, Lead Generation, Mobile and Apps, Rich Media and Display ads, Search Engine Marketing и Branded Content. „Наградите са висока оценка за целия екип на DDB Sofia. В последните месеци положихме много усилия, за да предлагаме все повече дигитални решения за интегрираните ни кампания. Фактът, че имаме 14 финалисти за девет наши партньори, показва, че вървим напред“, заяви Ангел Искрев, Head of Digital, DDB Sofia. „Инвестирахме в страхотни таланти и сме много горди с това признание за екипа ни. Споделяме златото с нашите клиенти. Благодарни сме, че техните високи критерии за креативност и взаимното усилие да открием неоткритото са постоянна величина в съвместната ни работа“, каза Боян Панайотов, Изпълнителен директор, DDB Sofia. „Преди digital-ът беше подкатегория на рекламните услуги. Сега е най-важната платформа за връзка между брандовете и хората. Именно затова сме щастливи, че сме отличени в толкова много категории“, добави Васил Петраков, Творчески директор ДДБ София Победителите в конкурса поставят новите тенденции в бранша и се превръщат в еталон за постижение в дигиталния бизнес на световно ниво.", "date": "2017.11.24", "title": "DDB Sofia със 7 златни отличия в IAB Mixx Awards 2017"}
{"url": "https://www.24chasa.bg/novini/article/6570038", "text": "При стабилно управление и пълен 4-годишен мандат на правителството заплатите на учителите в България ще продължат да растат и ще достигнат обещаното двойно увеличение. Това увери в \"Европа сутрин\" министърът на образованието Красимир Вълчев. Красимир Вълчев - Министър на образованието и науката: \"В началото на тази година средната заплата беше 930, при двойно увеличение трябва да стане 1860, брутната заплата. Основната ще бъде по-малко, а минималната още по-малко. Тя беше в началото на годината 660, сега е 760 - това е заплатата, при която постъпва един млад учител. При двойно увеличение трябва да стане 1320, но тук механично го казвам. Това са въпроси, които ще преговаряме със социалните партньори във формата отраслово тристранно сътрудничество.\" От септември заплатите на учителите бяха увеличени с 15% и средната вече достигна 1080 - а лева. През 2018 - а година ще има ново повишение средно с 15 на сто като в проектобюджета са предвидени допълнителни 330 милиона лева за възнаграждения на преподавателите. Увеличението на заплатите на учителите е и една от мерките за мотивиране на високообразовани млади хора да станат учители, особено в по-малките населени места, които не са толкова атрактивни като условия за живот. Друга важна задача е да се върне престижа на професионалното образование, защото в следващите години хора, завършили този тип училища може да взимат по-добри заплати от висшистите, прогнозира Вълчев. Преди дни правителството отпусна 3 милиона лева допълнително за професионалните паралелки в училищата, но това е само началото на една сериозна кампания в обществото. Красимир Вълчев - Министър на образованието и науката: Предвиждаме също така и допълнителни стипендии. Ние направихме една крачка, диференцирахме средствата за стипендии, дадохме повече средства за стипендии на професионалните училища. В бъдеще ще дадем повече средства за стипендии точно в тези паралелки, но най-важното е да променим нагласите. Заедно с работодателите, това беше тема на разговорите в последните срещи, в последните дискусии. Трябва да кажем на родители и децата, че си заслужава да се включат в професионално образование, дори след това те да имат намерението да се включат в системата на висшето образование. Сериозните мерки, които планира образователното министерство за професионалните паралелки са опит да се реши проблемът с липсата на кадри на пазара на труда, който ще се задълбочава все повече в следващите години. Що се отнася до висшето образование, Вълчев се обяви за промени. Той подчерта, че прекаленото разрастване за университетите у нас и като брой, и като специалности е довело до намаляване на качеството на подготовката. Затова от министерството увеличават финансирането на специалностите, от които има най-голяма нужда икономиката като инженерните. Проблем е и, че през последните години броят на свободните места изпреварва броят на кандидат - студентите. През 2017 - а година завършилите средно образование са били около 45000, а свободните места във висшите училища - 55 000, тоест с 10 000 повече.", "date": "2017.11.24", "title": "Вълчев: 1860 лева ще бъде средната брутна работна заплата на учителите през 2021 г."}
{"url": "https://www.24chasa.bg/novini/article/6570029", "text": "Парламентът задължи министъра на енергетиката да предприеме всички мерки в защита на националния интерес по дело на ЕК срещу страната, а ресорният вицепремиер да контролира дали министърът изпълнява решението. Това съобщи пред журналисти в парламента зам.-председателят на енергийната комисия Таско Ерменков, цитиран от БТА. По негово предложение и на колегата му Жельо Бойчев депутатите разгледаха казуса и обсъдиха какви действия да бъдат предприети за приключване на дело COMP/B1/AT.39849 - БЕХ Газ на закрито заседание. В мотивите на вносителите се посочва, че то е във връзка с дело на Европейската комисия срещу \"Български енергиен холдинг\" ЕАД, \"Булгартрансгаз\" ЕАД и \"Булгаргаз\" ЕАД за разследване на възможно нарушение на член от Договора за функциониране на ЕС, изразяващо се във възможна злоупотреба с господстващо положение на газовите пазари у нас. Не се съгласихме да признаем вина, така че няма да произлязат никакви щети, категоричен беше Ерменков.Той подчерта, че от 179 депутати в залата 179 са подкрепили решението и това е доказателство, че, когато има политическа воля и интересът на държавата е на първо място, се постига консенсус. Защитаваме национален интерес, защитаваме суверенитет и се опитваме да бъдем в полза на държавата, обясни зам.-председателят на енергийната комисия. Той уточни, че, докато няма окончателно решение, България има ходове и перспектива да не се допускат излишни разходи на финансови средства.", "date": "2017.11.24", "title": "Задължават Петкова да защити националния интерес по дело на ЕК срещу страната за енергетиката"}
{"url": "https://www.24chasa.bg/novini/article/6570050", "text": "Служители на полицейското управление в Горна Оряховица, разследват пожар на лек автомобил „Пежо“, паркиран пред жилище в железничарския град. Сигнал за случилото се е получен тази сутрин около 06,00 ч. След намесата на огнеборците возилото е изгасено. Огънят е унищожил предно панорамно стъкло, преден капак, част от двигателния отсек. На местопроизшествието е извършен оглед. Причините за пожара са в процес на изясняване. По случая е започнато досъдебно производство за престъпление по чл. 330, ал. 1 от НК.", "date": "2017.11.24", "title": "Разследват пожар в лека кола в Горна Оряховица"}
{"url": "https://www.24chasa.bg/novini/article/6554404", "text": " е една от водещите институции за обучение по хотелски мениджмънт и туризъм, официален университетски клон на Les Roches Швейцария. Кампусът на учебното заведение в Испания се намира в един от най-привлекателните курорти на Средиземно море –  , популярен като перлата на европейския луксозен туризъм! За първи път тази година представители на   ще гостуват в София и Варна, за да се срещнат с българските студенти и да представят своите програми за обучение на английски език. Презентациите ще се проведат в следния график: • София – 27 ноември, 18:30 ч.,х-л „Маринела“ (бивш „Кемпински“) • Варна – 28 ноември, 18:30 ч., х-л „Голдън Тюлип“ В класацията на   Les Roches се нарежда   висши учебни заведения по хотелиерство в света, на   сред работодателите и на  . В Les Roches Marbella можете да изузчавате програмата   с възможност за специализация в сферите: • Hospitality Entrepreneurship • Digital Marketing Strategies • Resort Development and Management • Hotel Financial Performance Management Колежът предлага и   на магистърско ниво в следните направления : • Postgraduate Intensive Diploma in International Hotel Management • Postgraduate Diploma in Marketing Management for Luxury Tourism • Postgraduate Diploma in International Hotel Management – Executive Program Освен солидна академична подготовка,   осигурява и възможности за професионален стаж по време на следването (4-6 месеца). В зависимост от избраната програма студентите могат да прекарат от 1 до 3 работни практики в различни краища на света, а партньори на учебното заведение в програмите за стаж са едни от най-престижните хотелски вериги като  . Повече за предимствата на обучението по хотелски мениджмънт и туризъм в Испания, ще научите лично от представителите на   на  ! Входът за събитието е свободен с предварителна регистрация  .", "date": "2017.11.24", "title": "Швейцарско образование по хотелиерство и туризъм в Испания"}
{"url": "https://www.24chasa.bg/novini/article/6569163", "text": "Искам да уча и да помагам на деца като мен. Знам какво е да си израснал в дом, мога да им бъда много полезна. Мечтата ми е отново да живея нормално, да ходя и да запиша университет - да уча социални дейности. Това казва 21-годишната Антония Спасова, която остана без крака след опит за самоубийство. На 6 ноември, отчаяна от трудностите, с които цял живот се е справяла сама, Тони се хвърли под влак на бургаската гара “Владимир Павлов”. Момичето остана живо, но краката му останаха на релсите. Единият е прерязан в областта на бедрото, а другият - на глезена. Близо 3 седмици по-късно Антония много съжалява за постъпката си и обещава да не пропилее втория шанс за живот, който получи. Тя е силна, но на моменти губи опора, въпреки че е обградена от грижи и внимание. Кампанията на “24 часа” - “Да помогнем на Тони да стъпи в живота с нови крака”, набира все по-голяма популярност. Инициативата е подкрепена от кмета на Бургас Димитър Николов и депутатката от ГЕРБ Диана Саватева. МБАЛ-Бургас, където Антония се възстановява под грижите на медиците от ортопедичното отделение, също се присъедини към кампанията. На името на болницата бе открита банкова сметка, в която се събират средства за лечението на момичето. Основната цел е да се финансират протезите, които Антония няма как да плати сама. “Възстановяването на Антония върви добре, следващата седмица ще бъдат свалени конците”, каза шефът на отделението по ортопедия д-р Стоян Христов. Вече откликнаха и няколко центъра за протезиране, които са готови да осигурят първоначални прегледи със специалисти. Те трябва да преценят колко време ще е нужно за рехабилитация, преди да се сложат протезите и Тони отново да може да ходи. В готовност да помагат с каквото е необходимо са и работодателите от хотел в Слънчев бряг, в който Тони е работила 3 г. и е била честен и трудолюбив служител. “Сега действаме за откриване на телефонен номер, на който да се изпращат есемеси за Тони”, заяви Ростислава Димитрова, управител на хотела. “Нямам големи възможности, пенсията ми е 200 лв., но ще отделя от тях за това момиченце”, каза 74-годишната Ганка от Стара Загора, която потърси вестника ни за повече информация. От известно време едно напълно непознато момиче от Бургас, също с трудна съдба, всеки ден ходи при Антония и я окуражава. Николета Стоянова е направила и страница във фейсбук “Да помогнем на Антония”. “Когато прочетох статията за Тони, видях нещо познато. Аз също израснах без родители, изпадала съм в депресивни състояния, но не съм стигала до такива крайности”, споделя 27-годишната Николета. Тя работи като управител на магазани и въпреки ангажиментите си не пропуска ден, в който да не отскочи до болницата.", "date": "2017.11.24", "title": "Да помогнем на Тони да стъпи в живота с нови крака"}
{"url": "https://www.24chasa.bg/novini/article/6570003", "text": "Ръководството на община Свищов организира среща с управители на сдружения на собственици, във връзка с изпълнение на Инвестиционна програма на Община Свищов по Оперативна програма „Региони в растеж“ 2014 – 2020, Инвестиционен приоритет „Енергийна ефективност в административни и жилищни сгради”, Приоритетна ос 1 „Устойчиво и интегрирано градско развитие“, съобщиха от местната администрация. Целта беше да се запознаят гражданите с условията и процеса на кандидатстване по програмата пред Община Свищов. Общинското ръководство информира представителите на сдружения за възможността, която се предоставя за саниране на жилищни блоково по ОП „Регони в растеж“ 2014-2020, след което беше направена презентация, която запозна присъстващите с указанията по програмата за допустимост на кандидатите. Кметът Генчо Генчев обясни, че средствата за саниране на жилищните сгради, в размер на близо 2.8 млн. лв., са отпуснати благодарение на отличната работа на община Свищов, която е една от трите общини, заедно с Пловдив и Габрово, по бързо и качествено усвояване на предоставените от програмата финансови ресурси за градско развитие. На този етап Общината е изпълнила над 70% от Инвестиционната програма, усвоява средствата правомерно и по тази причина Министерството на регионалното развитие и благоустройството отпуска на община Свищов допълнителни средства за саниране. Директорът на дирекция АПИОУПЕВ Стоян Парашкевов разясни на присъстващите сроковете за кандидатстване пред Община Свищов и даде указания за необходимите документи, които е необходимо да се представят в срок до 15 декември. Кметът Генчев обясни, че Общината ще направи всичко по силите си тези средства да бъдат усвоени правомерно, експедитивно и безпроблемно, за да може да се кандидатства отново за средства към програмата и да се санират повече блокове.", "date": "2017.11.24", "title": "В Свищов ще санират блокове по ОП \"Региони в растеж\" 2014-2020"}
{"url": "https://www.24chasa.bg/novini/article/6570097", "text": "Министър-председателят Бойко Борисов е в Брюксел за участие в петата Среща на високо равнище по Източното партньорство на Европейския съюз. Той е придружаван от вицепремиера Екатерина Захариева. Това съобщиха от Министерски съвет. Източното партньорство е основна инициатива на ЕС в рамките на Европейската политика за съседство, която има за цел постигането на политическа асоциация и икономическа интеграция на източните съседи със Съюза. Тя е и сред приоритетите на Българското председателство на Съвета на ЕС в рамките на Програмата на Триото – Естония, България и Австрия. На петата Среща на високо равнище по Източното партньорство на ЕС ще бъде направен преглед и оценка на постигнатото през последните две години и ще бъде очертано бъдещото развитие на инициативата. Ще се състои и церемония по подписването на Споразумението за всеобхватно и засилено партньорство между Европейския съюз и Армения.", "date": "2017.11.24", "title": "Борисов в Брюксел за среща за Източното партньорство на ЕС (Видео)"}
{"url": "https://www.24chasa.bg/novini/article/6570098", "text": "Второ посегателство с кирка срещу новата камера на Околовръстното шосе край Казичене.  , предаде  . Потребител публикува снимка във Фейсбук група, на която се вижда отново повредената камера. От полицията все още не знаят кой е извършителя на вандалския акт.", "date": "2017.11.24", "title": "Пак кирка в камерата на Околовръстното в София (Снимка)"}
{"url": "https://www.24chasa.bg/novini/article/6570136", "text": "По-малко от 24 часа след пилотното пускане на автоматизираната билетна система по линия номер 10 на градския транспорт във Варна е направен опит за разбиване на машината за продажба на билети на сп. \"Тракия\". Сигналът за вандалския акт е бил регистриран в 5.15 ч. в контролния център. Извършена е проверка на място от екип на полицията, застрахователите, мобилни групи на ДЗЗД \"Обединение модерен транспорт\" и представители на Община Варна, предаде БТА. Отстранени са нанесените щети, няма липсващи парични средства, машината за продажба на билети вече е в изправност и работи. Тя разполага със сигнално и звуково устройство, чрез които е в постоянна връзка с контролния център, където информацията се следи 24 часа в денонощието, съобщи Биляна Якова, ръководител на проекта \"Интегриран градски транспорт\".", "date": "2017.11.24", "title": "Вандали опитаха да разбият машина за билети във Варна"}
{"url": "https://www.24chasa.bg/novini/article/6570060", "text": "Криминалисти от полицейското управление в областния град задържаха мъж, непосредствено след извършена кражба на телевизори. В четвъртък в полицията е получен сигнал за мъж, който изнасял телевизори от къща за гости в областния град. На мястото незабавно е изпратен полицейски екип, който установил 26-годишния Х. Е. от София. Непосредствено преди задържането му той е натоварил три телевизора в таксиметров автомобил. Телевизорите са установени и иззети. Х. Е. е задържан за срок до 24 часа по ЗМВР. По случая е започнато бързо производство.", "date": "2017.11.24", "title": "Пипнаха крадец на телевизори в действие в Търново"}
{"url": "https://www.24chasa.bg/novini/article/6570147", "text": "Акцизни стоки без бандерол иззеха служители на сектор «Противодействие на икономическата престъпност» в Областната дирекция на МВР във Велико Търново и Агенция «Митници» при проверка на гараж в Старата столица. Проверката е извършена в четвъртък в хода на специализирана полицейска операция за противодействие разпространението на акцизни стоки без бандерол. В помещението са установени и иззети 20 кг тютюн. При последвали разследващи действия в имот в с. Присово са намерени и иззети още 870 литра спирт и 540 литра алкохол с различен мирис, без документ за произход и платен акциз. По случая е образувано досъдебно производство по описа на Агенция «Митници».", "date": "2017.11.24", "title": "Акцизни стоки без бандерол иззеха от гараж и къща във  Великотърновско"}
{"url": "https://www.24chasa.bg/novini/article/6570517", "text": "Белгийският премиер Шарл Мишел дойде в офиса на България в сградата на Европейския съвет, за да поднесе поздравите си за блестящата игра и борбеността на Григор Димитров на турнира на шампионите в Лондон миналата седмица. Това написа премиерът Бойко Борисов във фейсбук. \"И двамата сме на мнение, че спортисти като Григор Димитров и Давид Гофен са отличен пример за младите да се занимават със спорт и да вярват, че и най-големите цели, които си поставят, са постижими\", написа още Борисов. ", "date": "2017.11.24", "title": "Белгийският премиер поздрави Григор Димитров за победата пред Борисов"}
{"url": "https://www.24chasa.bg/novini/article/6570580", "text": "Десетки деца - съученици и приятели на убития на пешеходна пътека край Атия 16-г. Костадин Джардов препълниха храма \"Св. Никола\" в Черноморец. Там преди минути приключи траурната церемония и в момента опечалените се придвижват към гробищата в Черноморец, където момчето ще бъде погребано. \"Не мога да повярвам, че това е истина, ридаеше майката на Дани, както всички наричат загиналото момче. Тя живее в Беларус и пристигна 2 дни след трагедията. В тежко състояние е и бащата Апостол, който излезе от църквата, подкрепян от трима свои приятели. \"На баба момчето\", ридаеше неудържимо възрастна жена - бабата на Костадин, при която той живеел в село Атия. В Черноморец пристигна целия клас на тийнейджъра, който учеше в паралелка за дуално обучени в бургаската гимназия по туризъм. 16-г. Костадин бе погребан в бял ковчег. Той бе премазан от джип призори на 20 ноември, докато пресичал пешеходна пътека на кръстовището на Атия, за да отиде на училище в Бургас.", "date": "2017.11.24", "title": "Църква пълна с деца изпрати убития на пешеходна пътека Костадин (Видео)"}
{"url": "https://www.24chasa.bg/novini/article/6570570", "text": "Гърция е един от най-лошите пазари на недвижими имоти за 2017, което я поставя в 9-то място зад Тайланд, който е 8-ми, а цените продължават да падат, според Business Insider. Резултатът е на базата на тримесечна анализ от ръководството на Global Property, \"Бизнес Инсайдър\" направи списък на деветте страни с най-голям спад в цените на недвижимите имоти през второто тримесечие на 2017, предаде в.  „Десетилетието на пропадане на пазара на жилища в Гърция все още не е свършило,“ твърди Global Property Guide , отбелязвайки, че цените на жилищата в Атина, постоянно намаляват от 2008 г. насам. Цените на жилищата в Гърция са спаднали 2,53% спрямо същия период на година през второто тримесечие на 2017 г. след спад от 1.55% през 2016. Пуерто Рико е на върха на списъка, като цените падат 9,59% през второто тримесечие на 2017 г. От друга страна, пет-силните пазари на имоти, според същото изследване са Исландия (21.28% увеличение), Хонконг (+ 19.27%), Ирландия (+ 13.52%), Канада, 08%) и Румъния (+ 8.87%) , казва Business Insider. Деветте най-лоши пазара на недвижими имоти в света са: 1. Пуерто Рико 2. Русия 3. Катар 4. БЮРМ 5. Египет 6. Украйна 7. Сингапур 8. Тайланд 9. Гърция", "date": "2017.11.24", "title": "Гърция - девета в класация за най-лошите пазари на недвижими имоти в света"}
{"url": "https://www.24chasa.bg/novini/article/6570624", "text": "Край Пловдив откриха първия \"16+1 Логистичен център и Павилион за електронна търговия със селскостопански и други продукти\" с Китай и страните от Централна и Източна Европа /ЦИЕ/. Създаденият център има за цел да промотира възможностите на икономиките на нашите страни и да насърчава търговският стокообмен с Китай. \"Вярваме, че той ще се превърне в модерен мост чрез технологиите на 21 век за по-успешно сътрудничество между ЦИЕ и Китай. Надяваме се логистичният център да бъде пример и за останалите страни от ЦИЕ в разгръщането на сътрудничеството с китайската икономика.\" Това каза по време на откриването Лозана Василева, зам.-министър на земеделието, храните и горите. Тя добави, че през последните три години търговският оборот със селскостопански стоки на България в тези страни възлиза на над 2 милиарда долара годишно, като това е 26-27% от общия селскостопански стокообмен на България. България предоставя възможности за транспортни връзки със страните от Европа, Азия, Африка и съответно за провличане на част от транспортните потоци между Западна и Централна Европа и Азия. Потенциалът ни е свързан и с развитието на транзитния трафик. България е страна с утвърдена политическа стабилност, което е предпоставка за развитието на транспортните връзки и активизиране на търговските взаимоотношения, както с Европа така и с Източноазиатските държави, посочи Димитър Геновски, зам.-министър на транспорта, информационните технологии и съобщенията. По думите му, привличането на китайски инвеститори ще допринесе за развитието на транспортната инфраструктура, която в последствие ще се превърне в част от новия \"път на коприната\". Любомир Ганчев, съветник на министъра на икономиката съобщи, че за последните десет години българският износ към Китай се увеличил седем пъти. Голяма част от реализираните китайски инвестиции са в сферата на селското стопанство, хранителни продукти, етеричните масла, козметични продукти, вино и минерална вода. За нас \"Инциативата 16+1\" е платформа към нови възможности за засилване на инвестиционното и търговско сътрудничество с Китай, посочи още Ганчев. Проектът\"16+1 Логистичен център и Павилион за електронна търговия със селскостопански и други продукти\" в Китай и страните от ЦИЕ е резултат от среща на министрите на земеделието на Китай и страните от ЦИЕ през август в Любляна, Словения. Целта е насърчаване на развитието на двустранната и многостранната електронна търговия със селскостопански и други продукти между Китай и страните от ЦИЕ.", "date": "2017.11.24", "title": "Край Пловдив откриха първият \"16+1 Логистичен център за електронна търговия с Китай\""}
{"url": "https://www.24chasa.bg/novini/article/6570665", "text": "Председателят на БСП и вицепрезидент на Социалистическия интернационал Корнелия Нинова взе участие в заседанието на Съвета на световната организация, което се провежда в Барселона. На форума Нинова представи визията на българските социалисти за развитието на Европа, съобщиха от БСП. „Искаме запазване и развитие на обединена Европа, която да съществува заради своите граждани, тяхното благополучие и сигурност, а не заради политическите си елити. В тази връзка трябва да дадем категоричен отговор на въпроса - икономиката ли съществува, за да обслужва гражданите или те съществуват, за да обслужват икономиката. За нас прогресивният отговор е очевиден - приоритет са гражданите. Ние тук трябва да дадем перспектива на народите си“, заяви вицепрезидентът на СИ. По думите й това е и причината от ляво да се противопоставят на тезата на десните, на неолибералните позиции, че намесата на Съюза в социалната политика трябва да бъде ограничен. „Левицата защитаваме тезата, че ЕС може да бъде ефективен само, ако има социален дневен ред, основан на солидарност и насочен към преодоляване на неравенствата и гарантиране на равните права на всички европейци“, каза още тя. Корнелия Нинова заяви, че след три десетилетия дерегулация на пазара сме се научили на следното - пазарът, оставен без надзор от страна на обществото, може да се изроди в състезание между хищници, в което жертва е почтеният, работещ човек. „Именно той губи работа, перспектива и смисъл. Той се оказва сведен до просто оръдие на труда, което във всеки момент може да се окаже излишно. Научили сме се и на още нещо - в тази ожесточена игра най-силни се оказват финансовите играчи, които присвояват ресурса от реалната икономика за сметка на работните места, сигурността и перспективата на гражданите“, каза още тя. „Ще се борим за възстановяване на социалната Европа със следните принципи - социални права, създаване на справедлив пазар на труда, недопускане на дискриминация и неравенство на половете, спешни мерки за справяне с бедността“, каза в заключение Корнелия Нинова. Форумът на социалистите продължава по темите за сигурността и мира, както и за адекватните мерки за хуманитарните кризи.", "date": "2017.11.24", "title": "Нинова пред световни леви лидери: Длъжни сме да дадем перспектива на народите си"}
{"url": "https://www.24chasa.bg/novini/article/6570681", "text": "Фондът за рискови инвестиции Eleven Ventures, базиран в София, привлече в управлението си Васил Терзиев, съосновател на софтуерната компания Телерик и на образователната организация Телерик Академия. Заедно с останалите партньори в Eleven – Даниел Томов и Ивайло Симов, Васил ще участва в бъдещето развитие на Eleven, което включва стартиране на изцяло нов частен фонд, изграден върху философията „от предприемачи за предприемачи“, съобщиха от \"Телерик\".  Васил Терзиев е един от водещите технологични предприемачи в региона с дългогодишен опит като съосновател и изпълнителен директор на Телерик и като главен директор „Иновации“ в Progress, придобила Телерик през 2014 г. Той е активен участник в българската стартъп екосистема като бизнес ангел и инвеститор в някои от топ стартиращите компании в страната, включително и в стартъпи от портфолиото на Eleven. „Васил е един от малкото наистина успешни предприемачи в Централна и Източна Европа, които служат за пример на развиващите се стартъпи. Много от компаниите в портфолиото ни вече се възползват от безценните му експертиза и съвети. С опита и контактите си, натрупани през годините, Васил ще има ключова роля в стратегическото развитие на нашите компании, както навлизането им на нови пазари“, коментира Даниел Томов, партньор в Eleven. Като съосновател на Телерик Академия, Васил ще продължи да развива визията на Академията като партньор на всички компании в България. Той също така е член на борда на директорите на американския доставчик на хостинг услуги – MacStadium, член на борда на директорите на Endeavor България и участва в настоятелството на Американския университет в България. От 2012 г. за три години Eleven e инвестирал 12 млн. евро в повече от 115 проекта с висок потенциал за растеж от Централна и Източна Европа, основно с фокус върху B2B софтуер и SaaS, хардуерни продукти и marketplace решения. Компаниите в Eleven са привлекли общо 15 млн. евро ко-инвестиции, които продължават да нарастват. Над 500 ментора и партньора от цял свят са работили с 300 основатели от 25 националности в портфолиото на фонда досега. Сред успешните компании в портфолиото на Eleven са Kanbanize, Content Insights, Melissa, Dronamics, Enhancv, Sensika, GymRealm и др. Като един от най-големите фондове за ранни инвестиции в Централна и Източна Европа, Eleven има и огромен принос за развитието на стартъп екосистемата в региона.", "date": "2017.11.24", "title": "Васил Терзиев става партньор в Eleven Ventures"}
{"url": "https://www.24chasa.bg/novini/article/6570706", "text": "Слабо земетресение е усетено в Шумен и Мадара в 14:13 часа. То е било с магнитуд 2,8 по Рихтер и епицентър югоизточно от Шумен - съобщиха за от Института по геофизика на БАН. Трусът е усетен предимно по високите етажи на сградите                                                                                                                                                                                                                                                                                                                       ", "date": "2017.11.24", "title": "Земетресение край Шумен и Мадара"}
{"url": "https://www.24chasa.bg/novini/article/6570734", "text": "Българският лекарски съюз настоява от средствата, които ще отидат в извънболничната помощ догодина, повече да бъдат заделени за профилактика, за майчино и детско здравеопазване, заяви председателят на съсловната организация д-р Венцислав Грозев пред журналисти в Добрич, цитиран от БТА. По думите му при преговорите с Националната здравноосигурителна каса за новия рамков договор са планирани 14 000 000 лева за дейностите на общопрактиекуващите лекари и 10 000 000 лева за извънболничната специализирана помощ. Трябва да се завишат цените на профилактичните прегледи, за да не се стига до заболявания, които изискват хоспитализации, а това е най-енергоемката част от здравната система, каза председателят на БЛС. Д-р Венцислав Грозев коментира, че най-големият проблем в здравната система остава остойностяването на медицинския труд. По думите му заради липсата на такъв основен финансов механизъм продължава огромният недостиг на лекари и особено на медицински сестри. Ако допреди шест-седем години съотношението лекари- медицински сестри бе 1 към 2.5, сега е 1 към 0.9 в полза на лекарите, посочи д-р Грозев. Той добави, че в БЛС всяка година подписват около 400-450 свидетелства на медици за напускане на страната. Средната възраст на лекарите в България е достигнала 55-56 години по данни на съсловната организация.", "date": "2017.11.24", "title": "Лекарският съюз настоява за повече средства за профилактика"}
{"url": "https://www.24chasa.bg/novini/article/6570763", "text": "Новият президент на Зимбабве Емерсън Мнангагва обеща днес да създаде работни места, да намали бедността и да се бори с корупцията, предаде Франс прес, цитирана от БТА. \"Ще създаваме работни места за нашата младеж и ще намалим бедността на цялото население\", заяви Мнангагва в първата си реч след встъпването си в длъжност като държавен глава. Той каза също, че корупционните практики трябва да се прекратят незабавно. Новият президент обеща догодина да свика демократични избори, както е планирано, и заяви, че страната се обновява след 37-годишното управление на предшественика му Робърт Мугабе, посочва Асошиейтед прес. Мнангагва призова Зимбабве да надмогне порочните политики от близкото минало. \"Не бива да изпускаме тази възможност. Не бива да оставаме заложници на миналото си\", призова той и отдаде дължимото на Мугабе на фона на хладни ръкопляскания от страна на множеството. Мнангагва обеща също да възмезди белите фермери, чиито земи са били отнети при поземлената реформа при управлението на Мугабе, макар да изтъкна, че случилото се е необратимо. Той защитите реформата като нещо, което е било необходимо, отбелязвайки, че свързаните с нея политики и програми са били неизбежни. При полагането на клетва днес Мнангагва каза, че поема властта с дълбоко смирение след изключителната поредица от събития, започнали с уволняването му от Мугабе от вицепрезидентския пост по-рано този месец. Мугабе подаде оставка във вторник, подложен на огромен натиск от военните, управляващата партия и народа. Бившият президент не присъства на днешната церемония по полагане на клетва. Висши представители на управляващата партия казаха, че той ще остане в Зимбабве с тяхното обещание да бъде в безопасност и да запази авторитета си на герой от борбата за независимост на Зимбабве - бивша британска колония.", "date": "2017.11.24", "title": "Новият президент на Зимбабве Мнангагва обеща да намали бедността и корупцията"}
{"url": "https://www.24chasa.bg/novini/article/6570784", "text": "Огромна опашка от деца и тийнейджъри се изви пред една от централните книжарници на Пловдив за премиерата на книгата \"Пътят нагоре\", която описва живота на Кристиан Талев - Криско. Момичета стискаха томчето и търпеливо чакаха. За да няма блъскане, беше направен коридор от ленти. Майки също чакаха с децата си. Изпълнителят представи своята автобиография и раздаде автограф на феновете си. Книгата описва живота на младия музикант, в нея има откровения, което засилва интересът на младите. Криско твърди, че творбата е написана за тези, които го харесват. Той се леко се притеснява дали опитът му за писане ще допадне на почитателите му. Но в същото време се радваше на огромния интерес, поглеждайки към опашката от чакащи.", "date": "2017.11.24", "title": "Тийнейджъри луднаха за автограф от Криско в Пловдив"}
{"url": "https://www.24chasa.bg/novini/article/6570785", "text": "Президентът на Съединените щати Доналд Тръмп планира да разговаря по телефона с турския си колега Реджеп Тайип Ердоган, за да обсъдят мира в Близкия изток, съобщи в социалните мрежи американският лидер, цитиран от ДПА. \"Ще говоря с президента на Турция Реджеп Тайип Ердоган тази сутрин за това как да донесем мир в тази бъркотия, която наследих в Близкия изток\", написа Тръмп в Туитър, предава БТА. Турция се противопостави на американската инвазия в Ирак през 2003 г. - решение, което засили напрежението между двете страни, но събитията в последно време обтегнаха отношенията между двете съюзнички от НАТО до невиждани от десетилетия нива, а Анкара се държи с Русия по-приятелски от всякога, коментира агенцията. Двете правителства имат сериозни разногласия по отношение на бъдещето на Сирия, като Съединените щати подкрепят сирийските кюрди във войната срещу Ислямска държава - позиция, която предизвиква гнева на Анкара. Според Турция сирийските кюрдски Сили за защита на народа са терористична организация, свързана с Кюрдската работническа партия /ПКК/.", "date": "2017.11.24", "title": "Тръмп ще говори с Ердоган за мира в Близкия изток"}
{"url": "https://www.24chasa.bg/novini/article/6570789", "text": "Факелно шествие \"Български марш\" ще се състои в неделя в София по повод 98-годишнината от подписването от Ньойски договор, който отнема от страната ни изконни български територии, съобщиха организаторите от ВМРО, цитирани от БТА. Шествието ще тръгне в 18.30 ч. от Паметника на Незнайния воин, ще продължи по ул. \"Г.С. Раковски\" и бул. \"Патриарх Евтимий\" до градинката пред НДК и статуята на лъва от войнишкия мемориал. На събитието ще присъстват членове и симпатизанти на ВМРО и \"Обединени патриоти\". Факелното шествие ще бъде водено от вицепремиера, министър на отбраната и лидер на ВМРО Красимир Каракачанов и заместник-председателя на партията и евродепутат Ангел Джамбазки.", "date": "2017.11.24", "title": "С \"Български марш\" отбелязват в неделя годишнина от Ньойския договор"}
{"url": "https://www.24chasa.bg/novini/article/6571043", "text": "Уважено е било искането на Районната прокуратура във Варна за определяне мярка за неотклонение „Задържане под стража“ спрямо 57-годишния А.И, съобщиха от пресцентъра на прокуратурата Мъжът е бил привлечен като обвиняем за изнасилване на 89-годишна жена от варненското село Садово, представляващо опасен рецидив – престъпление по член 152, ал. 3, т. 5 от Наказателния кодекс. На 22 срещу 23 ноември 2017 г. през нощта А.И. проникнал в дома на възрастната жена и я насилил. Престъплението се наказва с лишаване от свобода от 3 до 15 години.", "date": "2017.11.24", "title": "Задържаха мъж, насилил възрастна жена във Варненско"}
{"url": "https://www.24chasa.bg/novini/article/6571058", "text": "Египетските сили за сигурност убиха 15 екстремисти, които са участвали в атентата срещу джамията в Северен Синай днес, съобщи телевизия \"Скай нюз - Арабия\", цитирана от ТАСС. В операцията срещу нападателите са използвани безпилотни самолети. Обезвреждането на атентаторите продължава, предаде БТА. , предаде Ройтерс, цитирайки египетската държавна телевизия.", "date": "2017.11.24", "title": "Убиха 15 екстремисти, участвали в атентата срещу джамията в Египет"}
{"url": "https://www.24chasa.bg/novini/article/6571067", "text": "Министерството на външните работи категорично осъжда терористичното нападение, извършено днес в Ал Рауда в Северен Синай, Египет. Това се заявява в съобщение на пресцентъра на МВнР, цитирано от БТА. \"Този варварски акт, извършен по време на петъчната молитва, разкрива истинското лице на екстремистката идеология и следва да ни обедини в усилията да отстраним в дълбочина корените на радикализма и тероризма\", се допълва в изявлението. Изразяваме своята дълбока съпричастност към страданията на близките на десетките жертви и пострадали и се надяваме в способностите на приятелския египетски народ да превъзмогне и тази трагедия и да се справи успешно с предизвикателствата на тероризма, допълват от външното министерство.", "date": "2017.11.24", "title": "Външно осъди терористичното нападение в Северен Синай"}
{"url": "https://www.24chasa.bg/novini/article/6571066", "text": "Германската канцлерка Ангела Меркел каза, че е уверила другите лидери от Европейския съюз по време на срещата на върха на Източното партньорство в Брюксел днес, че Германия продължава да има правителство, твърдо ангажирано с ЕС, въпреки закъснението с формиране на нова управляваща коалиция в страната, предаде Ройтерс. Говорейки пред журналисти в Брюксел, тя подчерта колко важно е ЕС да продължи да се развива, предаде БТА. \"Действайки като служебно правителство, ние изпълняваме нашите европейски задължения, - каза Меркел. - Ние провеждаме консултациите (по сформиране на ново правителство след изборите), от които има нужда, с нашия парламент, за да бъдем в състояние да взимаме необходимите решения.\"", "date": "2017.11.24", "title": "Меркел: Германия изпълнява задълженията си към ЕС, въпреки трудностите"}
{"url": "https://www.24chasa.bg/novini/article/6571110", "text": "Омбудсманът Мая Манолова изпрати за трети път остро становище до председателя на 44-ото Народно събрание Цвета Караянчева и до народните представители, в което настоява да отпаднат текстове в проектозакона за бюджета на Националната здравноосигурителна каса (НЗОК) за 2018 г., с които на практика се въвежда мораториум върху сключването на договори от болниците по нови клинични пътеки. Това съобщиха от пресцентъра на омбудсмана. „Още веднъж бих искала да обърна внимание, че ако забраната за сключване на договори на болниците с НЗОК за нови дейности бъде приета, това ще доведе до финансова несъстоятелност на много от лечебните заведения, повечето от които общинска собственост, които и към момента са на ръба на оцеляването“, пише в документа на омбудсмана до депутатите. Мая Манолова е категорична, че от това ще пострадат пациентите от съответните региони, лишени от достъп до болнична медицинска помощ, както и правата на работещите в сферата на здравеопазването там. Освен това „мораториумите по същество забраняват иновациите. Ако всички сме съгласни, че здравната система се нуждае от промяна, то как може да бъде постигната такава, чрез мораториум върху промяната“, аргументира се общественият защитник. Омбудсманът възразява и срещу въвеждането на ограничения върху заплащането от НЗОК на нови лекарствени продукти, с ново международно, непатентно наименование, без да е предвидена възможност за изключения. „Считам, че това ще създаде реален риск пациенти със социално значими, в това число злокачествени заболявания, да останат без жизненоважно за тях лечение, особено в случаите, при които новото лекарство е единствено и няма равностойна алтернатива“, допълва Мая Манолова. „Като национален омбудсман разбирам и подкрепям необходимостта от оптимизиране на разходите на НЗОК, но смятам, че това трябва да стане чрез ефективен контрол, а не по най-лесния начин и за сметка на правата на пациентите“, категорична е тя.", "date": "2017.11.24", "title": "Манолова към депутатите: Вдигнете мораториума над новите клинични пътеки"}
{"url": "https://www.24chasa.bg/novini/article/6571135", "text": "Новият президент на най-голямата неправителствена организация в Европа - European Movement International (EMI), ще бъде евродепутатката Ева Майдел. Това стана ясно днес по време на изборите за нов председател на EMI в Брюксел. Майдел бе избрана с общо 174 от 177 гласа за мандат от две години. EMI e най-голямата мрежа от про-европейски организации. Основана е през 40-те години и е с представители в 39 държави. Майдел е евродепутат от квотата на партия \"ГЕРБ\" и Европейската народна партия. Тя е първата жена и най-младият председател в 70-годишната история на EMI, както и първият от страна от Централна и Източна Европа. Кандидатурата ѝ бе издигната едновременно от трите най-големи партии в Европейския парламент - Европейската народна партия, Партията на европейските социалисти и Алианса на либералите, националните съвети на Европейското движение в България, Германия, Испания, Белгия, Македония и Сърбия, както и от младежки и браншови организации, членове на движението. \"Европейското движение през годините е доказало, че може да бъде в центъра на дебата за това каква Европа искаме да имаме, като е било една от организациите, която най-силно се е застъпила за прекия избор на Европейския парламент, както и за случването и учредяването на Съвета на Европа. Точно затова смятам, че от тук нататък трябва да имаме 3 приоритета. Първият, тъй като организация иска да се трансформира, трябва да застъпим най-вече участието на младите хора. Бихме искали новото поколение да бъде активен участник във формирането на приоритетите за бъдещето на Европа. Изключително важно е да намерим правилния език, с който да говорим не за гражданите, а всички политики да идват от гражданите. Да следваме модела от долу на горе, тоест всяка една политика, която отстояваме в движението, бихме искали да идва от гражданите, но най-вече бъде застъпена в позицията на младите\", заяви Майдел пред журналисти, след като бе избрана за председател. Според нея младите трябва яростно да отстояват европейския проект с теми и идеи, които те също залагат и предлагат. \"Другата идея, която бихме искали да заложим с новото ръководство, е да засилим националните ни съвети. Европейското движение е представени в 39 европейски държави и има изключително много организации, които представляват, както бизнеса, така и работодатели, артисти, представители на различни сектори\", добави евродепутатката. Майдел бе категорична, че всички членове на организацията трябва да се активизират, за да може Европа и нейните послания да \"присъстват по-ярко в националните дебати\". \"Също така трябва да засилим допълнително ролята на движението тук, в Брюксел, пред европейските институции, защото веднъж, когато имаме нашите посланици и политики, събрали сме от хората темите, които са най-важни за тях, чрез нашите съвети можем да достигнем до възможно най-голяма широка общественост. Много е важно движението на европейско ниво, тук в Брюксел, да има много добро представяне, за да може европейските институции да го използват като една важна организация, заедно с която да взимат решения\", каза още Майдел. По думите ѝ е важно председателят на организацията да бъде консенсусна фигура и \"да намира и гради моста между различните позиции\" на членовете в нея. \"В днешния свят, особено днешното поколение не може да отстоява безсмислена конфронтация. По-скоро трябва да намерим начин как да не градим стени, а по-скоро да изграждаме мрежи от връзки, защото свързаността по всяка една тема и общите ни позиции наистина могат да доведат до това да се обединяваме по-често и да намираме съединението на общите ни позиции, каквото е и логото и посланието на Българското председателство\", заяви Майдел. \"Важно е да покажем на гражданите какво Европа е направила и какви са предизвикателствата пред нас. Един начин да направим това е чрез публични дебати в държавите членки. За да бъде още по-ефективна организацията, трябва всеки гражданин да бъде въвлечен в дебата, независимо дали част от движението или част от някоя от тези асоциации. Един от начините да популяризираме организацията в България е да направим тези дебати по-ефективни и за това ще работими по време на българското председателство\", обяснява евродепутатката. Идеята е на дискусиите да бъдат поканени активни политици, които са били председатели или участници в движението. \"Ще се постараем да поставим акцент върху важни теми за България като членството ни в Шенген, в еврозоната. Европейското движение е точно тази платформа, която е благоприятна за поставянето на акцент на тези теми в държави, които биха искали да станат част от Шенген и еврозоната и за държави, които биха искали да имат Европейска перспектива, като Западните Балкани. Това е още една платформа, с която да допринесем към позициите на нашата страна, но и на други страни, които искат да видят европейското си бъдеще\", заключи Майдел.", "date": "2017.11.24", "title": "Ева Майдел е новият шеф на най-голямата неправителствена организация в Европа"}
{"url": "https://www.24chasa.bg/novini/article/6571128", "text": "Обвиненият за убийството в квартал \"Хиподрума\" Ясен Хедеяр е пращал заплашителни СМС-и на бившата си жена Росица Бърдарова след раздялата им. Той нахлувал нощно време из жилището, в което тя живеела с новия си съпруг - убития Борислав Бърдаров. Ясен, който е от смесен брак между българка и иракчанин, не можел да се примири с раздялата със жена си и че тя заживяла с неговия доскорошен приятел Борислав. Не Борислав обаче бил причината за раздялата между съпрузите, а изключително тежкия и агресивен характер на Хедеяр. Близки го описвали пред разследващите като крайно вербално-агресивен. С бившата му жена имали дете, което в момента живее при майката на Ясен в Лондон. След раздялата той изпаднал в депресия и лежал в психиатричната клиника на \"Александровска болница\", като последно е напуснал лечебното заведение на 17 май 2017г. В резултат на заболяването той получил 76% нетрудоспособност.  Хедеяр притежавал заложни къщи в квартал \"Хиподрума\", където и живеел. В същият квартал живеел и Борислав. Хедеяр е бил разследван и за отвличане, пак покрай семейните му отношения. Делото обаче е прекратено. Срещу него се води и дело за тормоз, който упражнявал срещу бившата си жена. В Софийски градски съд стана ясно, че е прострелял с три куршума съперника си Борислав и му е прерязал гърлото. Най-вероятно оръжието, което още не е открито, е преработен газов пистолет. След убийството Ясен се прибрал в дома си и се преоблякъл, а дрехите изхвърлил. Той поиска да не излиза от ареста, защото го било страх от отмъщение. Съдът го остави зад решетките, като каза,че може да извърши и друго престъпление.", "date": "2017.11.24", "title": "Обвиненият за убийство в \"Хиподрума\" пращал заплашителни СМС-и на бившата си"}
{"url": "https://www.24chasa.bg/novini/article/6571161", "text": "Папа Франциск порица остро онези политици, които насаждат страх от мигрантите, като каза, че по този начин те подстрекават към насилие и расизъм. Той ги призова вместо това да бъдат практични и благоразумни, за да помогнат за интеграцията на чужденците, предадоха Ройтерс и Асошиейтед прес. Светият отец посочи това в послание, предварително подготвено по случай Световния ден на мира, който Римокатолическата църква отбелязва на 1 януари. Посланието, което за 2018 г. ще носи заглавието \"Мигрантите и бежанците: мъже и жени, търсещи мир\", по традиция се разпраща на държавни глави, правителства и международни институции, предаде БТА. Без да споменава конкретни страни, папата посочва, че в много страни има демагогско политическо говорене за рисковете, които миграцията поражда за националната сигурност, или за високите разходи по приемането на мигранти. Светият отец остро осъжда политиците, които експлоатират проблема с миграцията за политическите си цели, и призовава хората да разглеждат глобалната миграция като възможност за укрепване на мира, а не като заплаха.", "date": "2017.11.24", "title": "Папата порица политиците, които насаждат страх от мигрантите"}
