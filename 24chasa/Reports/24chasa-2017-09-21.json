{"url": "https://www.24chasa.bg/novini/article/6459951", "text": "Британската полиция съобщи, че един от арестуваните във връзка с взрива в лондонското метро миналата седмица, 21-годишен мъж от сирийски произход, е бил освободен, без да му бъде предявено обвинение, предаде Асошиейтед прес, цитиран от БТА. Младежът бе задържан пред ресторант за бързо хранене в Лондон в събота - ден след терористичната атака на метростанция \"Парсънс Грийн\". 30 души бяха ранени, след като саморъчно изготвена бомба, поставена в пластмасова кофа и увита в найлонова торба от супермаркет, се взриви частично в един от вагоните в час пик сутринта. Още човека души са задържани по случая и засега остават в ареста, включително и 18-годишен младеж от Ирак, задържан в събота на пристанище Дувър на Ламанша. Трима мъже бяха арестувани в Нюпорт, Уелс, в началото на тази седмица, а 17-годишен тийнейджър бе задържан рано тази сутрин в Южен Лондон. На нито един от заподозрените досега не са повдигнати обвинения. Имената им не бяха разкрити.", "date": "2017.09.21", "title": "Пуснаха един от 6-имата задържани за взрива в метрото в Лондон"}
{"url": "https://www.24chasa.bg/novini/article/6459896", "text": "Министър Николина Ангелкова взе участие в изненадваща проверка на Пречиствателна станция за отпадни води (ПОСВ)- Елените заедно с представители на РИОСВ и ВиК. Това съобщиха от пресслужбата на Министерството на туризма. На място и с документи е установено, че пречиствателната станция няма лиценз за ВиК оператор, а събира такси. Водите се пречистват без разрешително. Според инспектори капацитетът на пречиствателната станция е изчерпан, а се приемат допълнителни количества. Установихме нередности, се казва в съобщението. Те трябва да бъдат отстранени още за следващия летен сезон, категорична бе министър Ангелкова. От документи от предишни проверки на РИОСВ става ясно, че е констатиран незадоволителен ефект на пречистване на отпадъчните води и значително превишение на нормите, определени в Наредба 8/2001 г. за качествата на крайбрежните морски води. За установените превишения при всяка проверка са налагани санкции, които възлизат общо на над 4 млн. лв., а с лихвите достигат 5 690 894,32 лв. (по данни от НАП). Санкциите, наложени на дружеството, не са обжалвани, но не са и платени. ПОСВ-Елените е придобита при приватизационна сделка заедно с ваканционно селище Елените преди 2002 г. от \"Виктория Туристик\" АД. Експерти на Министерството на туризма по категоризация на местата за настаняване провериха СПА хотелите \"Роял Парк\" и \"Роял Касъл\", които се намират също в Елените, съвместно с РЗИ, НАП, Икономическа полиция, инспекцията по труда и противопожарната служба. В четиризвездния \"Роял Парк\" бе установено, че няма фитнес зала, обезопасен контакт в баните, нито паникбутон в санитарните възли. Съществен пропуск е, че в детския басейн не е отбелязана дълбочината му, констатираха инспекторите. Липсват паркомясто за хора с увреждания, на рецепцията не е обозначено място за обслужване на такива гости, нито е обособена специална стая за хора с увреждания. Всичко това са изисквания, на които по закон трябва да отговарят 4-звездните хотели. В \"Роял Парк\" са установени и други неизпълнени изисквания за категорията. В СПА хотел \"Роял Касъл\" - 5 звезди при проверката се установи, че номерът за връзка с рецепцията не е 9, както се изисква по нормативните документи, а 4000. За проверките в двата хотела са съставени констативни протоколи.", "date": "2017.09.21", "title": "Министър Ангелкова установи нередности при проверка в пречиствателна станция Елените"}
{"url": "https://www.24chasa.bg/novini/article/6459732", "text": "Държавният секретар на САЩ Рекс Тилърсън е наредил на имиграционни служби по света да използват нови по-строги изисквания, с които да се отказва издаването на визи или по-лесно да се депортират чужденци от страната, съобщи в. “Ню Йорк таймс”. Мерките няма да засягат 38 държави, включително повечето от Европа и дългогодишни съюзници на Вашингтон като Япония, Австралия и Нова Зеландия. Според новите правила по време на интервю за виза кандидатът трябва подробно да описва целта на пребиваването си и тя да бъде следена дали се спазва за поне 3 месеца след пристигането в САЩ. Ако през този срок посетителят направи нещо по-сериозно, което не е споменал - например да се ожени за американски гражданин, да си намери работа или да тръгне на училище или университет - това ще се възприема като умишлена лъжа от властите. Ако това стане, ще бъде много трудно и практически невъзможно на чужденците да удължат престоя си, да получат нова виза или да я променят в такава с различен статут, твърди “Ню Йорк таймс”. Ако установяването на умишлена лъжа стане, докато лицата са на американска територия, те подлежат на законно депортиране. В случай че недекларираната промяна настъпи след третия месец, това ще бъде проблематично за визовия статут, но няма да се оценява като умишлено прикриване. Досегашният срок за погрешно представяне на целта на пребиваване бе 1 месец след влизането в САЩ. “Ако някой дойде в САЩ като турист, влюби се и сключи брак в следващите 90 дни, след което кандидатства за зелена карта, молбата му ще бъде отхвърлена”, заяви Даян Риш, директор за връзки с администрацията към Американската асоциация на адвокатите, работещи по имиграционни казуси. Според нея това е значителна промяна в политиката на САЩ. ", "date": "2017.09.21", "title": "Затягат влизането в САЩ и визите"}
{"url": "https://www.24chasa.bg/novini/article/6459796", "text": "124,4 млн. лв. на година се спестяват на бизнеса от намалената административна тежест. Това е в резултат на изпълнени 79 мерки от третия план за действие в периода 2015 - юни 2017 г. Правителството прие в четвъртък отчета за третия план за намаляване на административната тежест, внесен от министъра на икономиката Емил Караниколов. Констатира се, че към края на юни тежестта е намаляла с 26%. Правителството одобри и промени в Закона за посевния и посадъчния материал, с които се изменят 11 други закона. Одобри и промени в Правилника за прилагане на Закона за собствеността и ползването на земеделските земи. С тези мерки отпадат 4 и се облекчават 30 регистрационни и лицензионни режима. Те включват поддържане на електронни регистри на интернет страниците на администрациите, утвърждаване на образци на документи и възможност за подаване на заявления онлайн. Няма да се иска документ за платена такса, ако това е станало по електронен път. Облекчават се процедурите за промяна на предназначението на земи по Закона за горите и по Закона за опазване на земеделските земи и други и други. ", "date": "2017.09.21", "title": "124,4 млн. лв. спестени на бизнеса от реформата"}
{"url": "https://www.24chasa.bg/novini/article/6459793", "text": "Министърът на туризма вече ще съставя актовете за нарушения и ще прави проверки. Това предвиждат промени в Закона за туризма, публикувани за обществено обсъждане. Досега контролните функции бяха задължение на Комисията за защита на потребителите и на икономическото министерство. С промените се облекчават изискванията за категоризация на заведения и места за настаняване и отпадат редица изисквания за хартиени документи.", "date": "2017.09.21", "title": "Министърът  на туризма ще съставя актове"}
{"url": "https://www.24chasa.bg/novini/article/6459867", "text": "Президентът на САЩ Доналд Тръмп подписа указ за налагане на санкции срещу търговските партньори на Северна Корея и го определи като „мощно“ оръжие, целящо изолирането и денуклеаризацията на Пхенян, предава американската телевизия Fox News, цитирана от \"Фокус\" Американският президент обяви новата мярка по време на срещата си с президента на Южна Корея Мун Дже- ин и японския премиер Шинзо Абе в кулоарите на Общото събрание на ООН в Ню Йорк. Той обясни, че указът се отнася за лица и компании, които търгуват с Пхенян и уточни, че той прехвърля повече правомощия към Министерството на финансите на САЩ да прилага мерки срещу субектите, които осъществяват значима търговия с режима, включително чуждестранни банки. „Неприемливо е да позволяваме на някои да подкрепят финансово криминалния режим“, каза Тръмп. Освен това, той добави, че „чуждестранните банки са поставени пред избор. Или да правят бизнес със САЩ, или да търгуват с незаконния севернокорейски режим.“ Американският президент изказа похвали за Китай, след като се разбра, че правителството в Пекин е наредило на държавните банки да не работят повече със Северна Корея. В понеделник китайските банки са получили документ, чрез който им се забранява да извършват финансови услуги на севернокорейски клиенти, в резултат от стриктните разпоредби на резолюцията, приета от СС на ООН по-рано този месец. „Нашите банки изпълняват международните задължения и прилагат санкциите наложени от ООН срещу Северна Корея. В резултат от това, ние отказваме да предоставяме кредити на лица свързани с тази страна“, пише в документа, според източници. „Оценяваме това“, подчерта Тръмп днес.", "date": "2017.09.21", "title": "Тръмп подписа указ за налагане на санкции срещу търговските партньори на Пхенян"}
{"url": "https://www.24chasa.bg/novini/article/6459784", "text": "Светослав Спасов - постоянният представител на България към ООН, ОССЕ и други международни организации във Виена, става вицепрезидент на Международната агенция по атомна енергия в рамките на 61-ата сесия на Генералната конференция на организацията. Това е върховният политически орган на МАЕЕ и се провежда всяка година. На нея се разглежда програмата на агенцията и се обсъждат и приемат резолюции в областта на ядрената сигурност, ядрената безопасност и др.", "date": "2017.09.21", "title": "Светослав Спасов става вицепрезидент на МАЕЕ"}
{"url": "https://www.24chasa.bg/novini/article/6459721", "text": "Забрана на бурките в Австрия влиза в сила от 1 октомври, съобщи Анадолската агенция. Тя бе наложена с решение на парламента във Виена през май. Носенето на бурка ще се наказва със 150 евро глоба. Забраната важи за всички публични места, включително градския транспорт. Полицията ще има право да иска бурката да бъде махната. В случай на отказ провинилите се ще бъдат отвеждани в полицейското управление, където ще им бъде наложена глоба. Когато законът бе приет през май, недоволните го нарекоха дискриминационен. Първа в Европа Франция въведе забрана на бурките през 2011 г. ", "date": "2017.09.21", "title": "Без бурки в Австрия от 1 октомври, глоба 150  евро"}
{"url": "https://www.24chasa.bg/novini/article/6459635", "text": "Радев обсъжда с шефа на Световната банка Джим Йон Ким 25-годишното сътрудничество между България и международната институция. Държавният глава Румен Радев е поканил президента на САЩ Доналд Тръмп и вицепрезидента Майк Пенс да посетят България, стана ясно по време на 72-ата сесия на Общото събрание на ООН. Радев подчерта, че графикът и на двамата е много натоварен, но се надява да намерят време за визита в страната, съобщиха от прессекретариата на президента. Радев добави, че по време на приема, даден от Тръмп, е било потвърдено стратегическото партньорство на България със САЩ. “За да се справи с коренните причини за продължителните военни конфликти, ООН се нуждае от всеобхватен подход, който да обединява усилията на превантивната дипломация, посредничеството и изграждането на мира - заяви българският президент в първото си обръщение пред Общото събрание. - Само така можем да възстановим управлението и да стабилизираме политическите, икономическите и социални условия в засегнатите от кризи държави.” В изказването си Румен Радев изрази и позицията на страната ни, която категорично осъжда многократните ядрени опити и изстрелване на ракети от КНДР, което води до последваща ескалация на напрежението в региона и подкопава международния мир и сигурност. Президентът призова за мирно, дипломатическо и политическо решаване на въпроса. Само чрез съвместни усилия като Глобалния пакт по миграция можем да осигурим балансиран подход, който да включва спазването на човешките права и международното хуманитарно право, както и ефективен контрол на границите и реадмисия, подчерта още Радев. “Силният граничен контрол е от изключително значение, особено за предотвратяване на нелегалната миграция и за изкореняване на трафика на хора”, смята президентът. Радев обсъди европейската политика към мигрантите и на среща с председателя на Общото събрание на ООН Мирослав Лайчак. Президентът разговаря и с холандския премиер Марк Рюте за провеждането на правосъдната реформа в България и евентуалното присъединяване на страната ни към шенгенското пространство. Рюте поискал да се запознае с опита на България за недопускане на външна намеса в изборния процес и вътрешните работи на страната. София очаква в скоро време посещение на холандския външен министър, който да се запознае на място с българския опит. В Ню Йорк президентът се видя с председателя на Световната банка Джим Йон Ким и участва в Глобалния бизнес форум на Майкъл Блумбърг. Мелания Тръмп покани на обяд в американската мисия в ООН съпругите и съпрузите на държавните глави, представящи страните си на сесията на Общото събрание. Пред тях тя изнесе кратка реч по проблем, върху който се е съсредоточила като първа дама на САЩ - защитата на децата, особено от тормоз в социалните мрежи. Изказването ѝ бе топло аплодирано от останалите първи дами, настанени на дузина маси, украсени с рози. За настроението на обяда се грижеше джаз квартет. Вместо да коментират посланията в речта на Мелания обаче, някои медии се съсредоточиха върху ексцентричния ѝ яркорозов тоалет с бухнали ръкави. Мрежата изригна от коментари, че този тоалет, на цена 3000 долара, е бил твърде неподходящ за защита на социални каузи.  Външният министър на Северна Корея оприличи речта на американския президент Доналд Тръмп пред Общото събрание на ООН на “кучешки лай”, съобщи Си Ен Ен. Говорейки пред ООН във вторник, Тръмп обяви, че ще унищожи напълно Северна Корея, ако лидерът ѝ Ким Чен Ун заплаши САЩ или техните съюзници. Коментарите на първия дипломат на КНДР бяха първата официална реакция на Пхенян на речта. “Има поговорка, която гласи: Кучетата си лаят, керванът си върви”, заяви външният министър Ри Йон Хо в централата на ООН в Ню Йорк. На речта остро реагира и президентът на Иран Хасан Рохани. Техеран отказва да предоговаря ядреното споразумение от 2015 г. и ще реагира “решително”, ако Доналд Тръмп го денонсира, предупреди иранският президент Хасан Рохани пред ООН. Той посочи, че ще е жалко, ако споразумението бъде унищожено от “новите бандити в международната политика”, имайки предвид САЩ, които заплашват да излязат от договора. Междувременно 42 страни подписаха в сряда новия договор за забрана на ядрените оръжия, срещу който се противопоставят ядрените сили. През юли той вече бе одобрен от 120 страни. За да влезе в сила, документът трябва да бъде ратифициран от поне 50 държави. ", "date": "2017.09.21", "title": "Радев говори пред ООН, кани Тръмп и Пенс у нас (Обзор)"}
{"url": "https://www.24chasa.bg/novini/article/6459829", "text": "ЕС ще наложи нови санкции срещу Северна Корея, в контекста на усилията на международната общност да накаже Пхенян за последните му ядрени изпитания, предава AFP, позовавайки се на информация от анонимен източник от Европейския парламент. Ръководството на ЕП е взело решение да наложи нов пакет от мерки, включително забрана за инвестиции в Северна Корея и ембарго на петролните доставки, идващи от ЕС, е заявил източникът, предаде \"Фокус\".", "date": "2017.09.21", "title": "ЕС ще наложи нови санкции срещу Северна Корея"}
{"url": "https://www.24chasa.bg/novini/article/6459788", "text": "Няма да се спира токът на потребителите на “Енерго-Про”, които не са платили сметките си, през предстоящите почивни дни - 22, 23 и 24 септември. Това заявиха от компанията. Компанията ще преустанови и планираните ремонти през тези три дни. В празничните дни отчетниците на компанията ще продължат да отчитат електромерите по предварително обявения график. През трите почивни дни ще има 63 дежурни екипа, който ще са в готовност да реагират при аварии по мрежите в Североизточна България. Касите на “Енерго-Про” в салоните на “Български пощи” и “Информационно обслужване” няма да работят в почивния ден петък, 22 септември. Клиентите на компанията, които не са платили сметките си за ток, ще могат да се възползват обаче от възможностите за безкасово плащане. Потребителите ще могат да платят задълженията си и в събота и неделя - 23 и 24 септември, в работещите каси на “Български пощи”, “Изи пей” и “Фаст пей”. ", "date": "2017.09.21", "title": "“Енерго-Про” няма да спира  тока през почивните дни"}
{"url": "https://www.24chasa.bg/novini/article/6459603", "text": "Както вече писахме, на българския пазар стъпи нова марка козметика от Мъртво море –  . Днес се срещаме с „виновника“   да стане достъпен и за българската жена – Ирена Велева, която вдъхновено разказва как е открила козметиката и защо вярва силно в нейните предимства и качества. - Казвам се Ирена Велева, на 31 години съм. Смятам, че всяка жена дължи на себе си най-добрата грижа и аз самата винаги съм се старала да поддържам безупречна кожа. От доста години се занимавам с продажбата на самолетни билети и в работата си съм срещала най-различни хора, с които често сме обменяли информация за козметичните продукти по света. Държа много на козметиката, която ползвам, като напоследък съм станала огромен фен на натуралната козметика. - Веднъж попаднах на крема за ръце на Juman, останах очарована и удивена колко бързо се абсорбира от кожата и същевременно как кожата на ръцете ми остава хидратирана през целия ден. Заинтересувах се от марката и разбрах, че нямат представителство в България. Успях да се сдобия с още няколко продукта, приятел ми ги донесе от Йордания - съответно кална маска за лице с колаген и авокадо, лосион за тяло и крем за изключително суха кожа. Резултатът беше впечатляващ! Още след първото намазване с маската бях убедена, че трябва да вкараме този продукт в България. Абсолютно на сляпо направихме първата поръчка с всички останали продукти. Бях проверила само за надеждността на фирмата и за мненията на други клиенти в интернет. Прочетох толкова възторжени коментари от цял свят, че бях убедена, че Juman трябва да има и в България! Като дойдоха продуктите, още преди да ги пуснем на пазара, използвах всеки един от тях върху себе си, за да се уверя в качествата му. Само след две нанасяния калната маска успя да почисти кожата ми в дълбочина - нямаше вече черни точки и онзи неравномерен тен, който никой друг продукт не беше успявал да изравни. Имайки предвид, че моята кожа е много чувствителна, ме беше малко страх от реакцията, но благодареие на това, че продуктите са 100% натурални, те всъщност са подходящи за всякакъв тип кожа. - Защото напоследък все повече хора залагат на натуралното. Защото Juman не е от онези продукти, които ще те смаят с лъскавата си опаковка и после ще останеш разочарован от съдържанието. Защото философията на Juman е, че трябва да проивежда продукти с такова качество, че всеки клиент след това да се върне. За да успеем да задържим клиентите, ние не правим компромис с качеството. Всеки ден получаваме десетки емейли от доволни клиенти, които казват колко време е хидратирана кожата им след лосиона за тяло или как им са се сбогували със стриите, или колко чисто и свежо лице имат след маските. Никога не съм се съмнявала, че ще успеем да наложим продукта на пазара. - Козметиката е на европейския пазар от декември месец 2016. И в Италия, и в Германия е направила истински фурор. Най-продаваният продукт в Италия например е серумът за лице. В Гермния пък са луднали по солите за крака и калната маска за тяло. От малко по-дълго време марката е на пазара в Русия. Там, както знаем, конкуренцията е голяма, но Juman се е наложила на пазара им и се приема много добре. Даже лятото няколко пъти имахме запитвания от различни хотели по Черноморието, които работят предимно с руски туристи, които са търсели именно тази козметика. - Много вода и спорт. И, разбира се, по-малко стрес. - Както вече споменах, продуктите ни са предназначени за всякакъв тип кожа. Например кремът за много суха кожа се приема доста добре и от хора с нормална кожа. Който пък има нужда от маска, нека опита кална маска, но задъжително трябва да се вземе и крем към нея, защото тя почиства в дълбочина и после е добре да покрием кожата с богат филм крем, който да я предпази от изсушаване. А ако искаме да се отъврем от целулита например, бих препоръчала скрабта с кафе. Познавайки свойствата на кафето, сме наясно, че то се използва наистина само в проблемните зони, затова е хубаво да си вземем и скраб за останалата част от тялото. - Това лято бестселърите бяха мехлемът за тен и лосионът за тяло. Мехлемът за тен беше предпочитан, защото е за директно почерняване без изгаряне и така хората с по-бяла кожа имаха възможност да изпозват един натурален продукт, който същевременно ги хидратира и ги предпазва от зачервяване. Лосионът за тяло е предпочитан и до ден днешен - това е нашият тотален бестселър. Толкова бързоабсорбиращ и хидратиращ продукт, с една много приятна и ненатрапчива миризма. Сега, в края на лятото, масово започнаха да се купуват от калните маски и хидратиращите кремове за лице с цел възстановяване на кожата след сънчевите бани. Скрабта също много се харесва - тя премахва мъртвата кожа. Изобщо есенният период е важен за грижата за кожата, която цяло лято е била излагана на слънчеви лъчи и изсушаване. Не познавам по-сигурен начин една жена да направи най-доброто за кожата си от натуралната козметика. Който е опитал с нея веднъж, никога повече не се връща към тежката и безсмислена химия.", "date": "2017.09.21", "title": "Ирена Велева: Натуралната козметика от Мъртво море е способна на чудеса"}
{"url": "https://www.24chasa.bg/novini/article/6459850", "text": "Районният съд в Айтос остави циганина Атанас Демирев  зад решетките. Той бе задържан заради нападение над полицай на 20 септември. Въпреки опитите си да накара магистратите да се смилят над него с обясненията, че имал много деца, съдът му наложи постоянна мярка \"задържане под стража\". Неговата половинка Албена обаче бе пусната под домашен арест. Според разследването тя също е ударила служителя на МВР с дървен прът по главата. До инцидента се стигнало след като полицаят Тошко Т. и негов колега получили сигнал за семеен скандал в циганскаа махала на Айтос. Заседанието в районния съд в Айтос се проведе след 17,30 ч. тази вечер. Двамата извършители са с повдигнати обвинения за нанасяне на леки телесни повреди. Пострадалият полицай е настанен в отделението по неврохирургия в УМБАЛ Бургас. Той е приет с диагноза комоцио.", "date": "2017.09.21", "title": "Оставиха в ареста циганина, бил полицай в Айтос, но пуснаха жена му"}
{"url": "https://www.24chasa.bg/novini/article/6459734", "text": "Спасители опитват да извадят 12-годишно момиченце, заклещено под развалините на училище в мексиканската столица след мощното земетресение с магнитуд 7,1, съобщи Ройтерс. Те успели да разговарят с детето под отломките, чието име е Фрида София. То казало, че наблизо има още 5-ма ученици, но не може да каже дали са живи. Изпод развалините на училището в столицата Мексико досега са извадени мъртви 21 ученици и четирима възрастни. Учител и двама ученици са изпратили текстови съобщения изпод развалините. Спасителните екипи периодично призовават събралите се наоколо хора за пълна тишина, за да чуват молбите за помощ. Всички млъкват веднага и настъпва гробно мълчание. Най-малко 237 души са загинали при земетресението. “Все още падат блокове, има наклонени и разцепени сгради”, каза пред bTV българката Красимира Димитрова, която от 17 г. живее в Мексико. Тя се е включила в акциите на Червения кръст. “Газта е спряна навсякъде, за да няма експлозии”, допълва българката. ", "date": "2017.09.21", "title": "Откриха живи деца под отломки в Мексико"}
{"url": "https://www.24chasa.bg/novini/article/6459864", "text": "Южноафриканският инвестиционен фонд NEPI Rockastle купува най-големият мол в България - софийския \"Парадайз център\". Това потвърдиха запознати пред \"24 часа\". Сделката е на стойност над 250 млн. евро. Наскоро фондът купи и мол \"Сердика\".  Компанията разширява присъствието си освен в България, и в Европа. Преди два дни стана ясно, че NEPI купува търговски център и в Будапеща, а стойността на сделката е около 270 млн. евро. ", "date": "2017.09.21", "title": "Южноафриканци купуват и мол \"Парадайз\""}
{"url": "https://www.24chasa.bg/novini/article/6459766", "text": "Френската бизнесдама и   почина на 94 години. Новината бе съобщена от дъщеря й, пише \"Ню Йорк Таймс\". Тя е смятана за най-богатата жена в света. Семейство Бетанкур, което е основало компанията, има 33 процента дял в нея. \"В този болезнен за нас момент, от името на семейството ни, искам да потвърдя ангажираността и лоялността ни към \"Лореал\" и да подновя доверието си в президента на компанията Жан-Пол Агон\", написа дъщеря й Франсоаз в имейл до изданието. Агон е председател и главен изпълнителен директор на \"Лореал\" от 2011 г. насам. Тогата френски съд обяви Лилиан Бетанкур за за слабоумна. Наследничката на “Л'Ореал” страда от деменция и алцхаймер и трябва да бъде поставена под опеката на роднините й, реши парижки съд. Така бе сложен край на 3-годишната война между богатата наследница и дъщеря й Франсоаз, която непрекъснато се опитваше да докаже, че майка й е неспособна да се разпорежда със семейното състояние. По данни на \"Форбс\" от тази година състоянието на Лилиан Бетанкур възлиза на 39.5 млрд. долара, което я прави най-богатата жена в света. Превод: \"24 часа онлайн\"", "date": "2017.09.21", "title": "Почина най-богатата жена в света - Лилиан Бетанкур"}
{"url": "https://www.24chasa.bg/novini/article/6459695", "text": "По случай утрешния Световен ден без автомобили много хората от различни държави ще се придвижат до работните си места и други дестинации пеша, с велосипеди или с обществен транспорт, предаде ТАСС. Денят се провежда, за бъде привлечено вниманието на обществото към екологични и социални проблеми, причинени от прекомерното използване на автомобили. Освен това той цели да бъдат увеличени инвестициите в развиването на обществения транспорт и създаването на безопасна и удобна градска среда за пешеходците и колоездачите, предава БТА. Първоначално Световният ден без автомобили бил отбелязан през януари-февруари 1974 г. в Швейцария, когато властите в страната призовали хората да изоставят автомобилите си за четири дни. Причината била криза с горивата. Идеята за планирани акции за отказване от личния автотранспорт за първи път била формулирана от американския политолог и екологичен активист Франсис Ерик Бритън. През 1998 г. списанието \"Карбъстърс\" (настояще онлайн издание на организацията \"Уърлд карфрий нетуърк\") предложило денят да се чества на 22 септември. Световният ден без автомобили се отбелязва от 1999 г. първоначално в Европа, а от 2000 г. в над 1100 града по света.", "date": "2017.09.21", "title": "Утре е Световният ден без автомобили"}
{"url": "https://www.24chasa.bg/novini/article/6459693", "text": "Най-малко 14 души са загинали на карибския остров Доминика, след като от там премина урагана „Мария“, а много от оживелите са лишени от всичко, което са притежавали и \"едвам оцеляват\", според думите на говорителя на министър-председателя на страната Чарлс Йонг, цитирани от CNN. Екип на американската телевизия е прелетял над карибския остров на хеликоптер и засне тежките поражения, нанесени от „Мария“, предаде \"Фокус\".  Населението на Доминика, от 73 хиляди души, в момента бедства, а почти цялата природа на острова е унищожена – дърветата са прекършени или изкоренени, съобщиха от американската телевизия.", "date": "2017.09.21", "title": "Най-малко 14 жертви взе ураганът „Мария“ в остров Доминика (Снимки)"}
{"url": "https://www.24chasa.bg/novini/article/6459709", "text": "Стратегическото партньорство между България и САЩ е предпоставка за много по-активно двустранно икономическо и инвестиционно сътрудничество, заяви президентът Румен Радев на работна среща с представители на компании, инвестирали или планиращи да инвестират в България, организирана от Бизнес съвета за международно разбирателство. На срещата държавният глава призова бизнес общността в САЩ да използва благоприятните условия, които страната ни предоставя за инвеститорите със своето ключово разположение и като фактор на стабилност в Югоизточна Европа, с членството си в ЕС и НАТО, квалифицираната работна ръка и конкурентното данъчно облагане. Това съобщиха от прессекретариата на държавния глава. „През последните десетилетия България и САЩ доказаха, че могат да бъдат добри партньори и да постигат успехи в сфери като отбраната и сигурността и в развитието на информационните технологии“, заяви Румен Радев. Президентът подчерта, че България запазва добрите си позиции на образователен център и българските участници в международни олимпиади по математика, физика и информационни технологии неизменно заемат едни от призовите места. „Нашата цел е да създадем възможности тези млади хора да останат и да реализират своя потенциал в България и затова институциите ще подкрепят добрите бизнес начинания, особено в сфери с висока добавена стойност“, добави държавният глава. Разширяването на транспортната и енергийна инфраструктура е една от областите, в които страната ни догонва своите партньори от ЕС и това е свързано със значителни финансови вложения, посочи още президентът. По думите на държавния глава интерес за инвестиции в тази сфера у нас проявяват големи компании както от Европа, така и от Китай и други страни, и това създава конкурентна среда, с добри възможности за бизнеса. Представителите на американския бизнес поставиха въпроси, свързани с опазването на интелектуалната собственост, развитието на транспортната и енергийната инфраструктура в България, развитието на отбранителната индустрия, перспективите за утвърждаването на страната ни като технологичен център в Югоизточна Европа и други. В срещата участваха представители на IBM, Motorola Solutions, ViaSat, FEDEX, Comcast, AES и други.", "date": "2017.09.21", "title": "Радев в САЩ: Партньорството ни е предпоставка за много по-активно инвестиционно сътрудничество"}
{"url": "https://www.24chasa.bg/novini/article/6459743", "text": "Съветът за сигурност на ООН упълномощи следователи на световната организация да помогнат на Ирак за събирането на доказателства, които могат да послужат за основание екстремистите от групировката \"Ислямска държава\" да бъдат съдени за военни престъпления, предаде Асошиейтед прес, цитиран от БТА. Съветът единодушно одобри резолюцията, която възлага на ООН да създаде разследващ екип, който да помогне на Ирак да разкрие деяния, \"които могат да представляват военни престъпления, престъпления срещу човечеството и геноцид\", извършени от ИД. Проекторезолюцията бе внесена от Ирак и Великобритания. Миналия месец иракският външен министър Ибрахим Ал Джаафари посочи в писмо (до ООН), че неговата страна иска \"да използва международния опит\" за изправяне на групировката ИД на съд. Британската адвокатка и правозащитничка Амал Клуни също прегърна идеята. Тя действа от името на иракчани, които са били изнасилени и отвлечени от джихадистите на ИД. Адвокатката е съпруга на актьора Джордж Клуни.", "date": "2017.09.21", "title": "ООН помага на Ирак да събира материали за съд над \"Ислямска държава\""}
{"url": "https://www.24chasa.bg/novini/article/6459746", "text": "Няма как да се кажат конкретни числа за увеличение на полицейските заплати към момента. Това каза пред БНТ  Красимир Ципов, зам.-министър на вътрешните работи във връзка с проблем, който възникна днес. \"Заявявам категорично, че е рано тепърва числа не могат да се кажат. Най-рано края на месец октомври ще има яснота. Тогава, когато в МС се приеме законопроектът за бюджетът за 2018. Крайното решение ще се вземе от парламента през декемеври в НС се гласува бюджетът и влиза в сила от следващата година.\", бяха думите на зам.министърът \"Има такива идея за увеличение и не само за заплати, но тепърва предстои да се водят дискусиите за конкретни параметри. Може да се разговоря какви са възможностите. Справедливо е да има увеличение. Аргументите са дадени, те са на масата. Относно униформеното облекло той заяви, че има пари, просто през годините е имало проблеми с провеждането на процедурите за обществени поръчки. Не е получавана цялата униформа, зимна или лятна, но е имало процедури. По думите му процедури трябва да се провеждат през всяка конкретна година. За лимита на бензин той каза, че вече е отпаднал, а е бил необходим, за да се вместят в бюджета. \"91% от бюджета отиват за заплати и осигуровки, а едва 9% за издръжка и капиталови разходи, където са гориво и униформи.\", каза още Ципов.", "date": "2017.09.21", "title": "Ципов: Няма как да се кажат конкретни числа за увеличение на полицейските заплати"}
{"url": "https://www.24chasa.bg/novini/article/6459757", "text": "От Столичната община информираха за оранизацията на движението във връзка с мач на националния стадион \"Васил Левски\" на 24 септември. Забранява се престоят и паркирането на пътни превозни средства, с изключение на автомобилите на участниците във футболната среща - от 00.00 часа до приключване на футболната среща на 24 септември при сектор \"Г\" на Националния стадион \"Васил Левски\"; от 16.00 до 23.00 часа на 24 септември на моста пред Националния стадион \"Васил Левски\"; от 19.00 часа на 24 септември до приключване на футболната среща, само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по ул. \"Ген. Гурко\" - между бул. \"Васил Левски\" и бул. \"Евлоги и Христо Георгиеви\"; бул. \"Евлоги и Христо Георгиеви\" - между пл. \"Орлов мост\" и бул. \"Черни връх\"; бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\". От пресцентъра на Столичната община съобщиха още, че от 00.00 часа утре до 24.00 часа на 1 октомври се забранява влизането на пътни превозни средства през западната част на кръстовище бул. \"Княз Ал. Дондуков\" - бул. \"Васил Левски\". От утре до 24.00 часа на 1 октомври се променя маршрута на тролейбусната линия 11 /в посока ж.к. \"Дружба\" 1 - пл. Сточна гара/ - по маршрута си до кръстовище бул. \"Васил Левски\" - бул. \"Княз Ал. Дондуков\", по бул. \"Княз Ал. Дондуков\", по ул. \"Кракра\" - надясно по ул. \"Оборище\", наляво по бул. \"Васил Левски\" и по маршрута си. Тролейбусите ще спират на всички съществуващи спирки в променения участък от маршрута. Спирката \"Ул. Кракра\" с код 2012 става начална и крайна за маршрута на тролейбусна линия 11. Закриват се спирките - двупосочна \"Пл. Сточна гара\" с кодове 1313 и 1319; двупосочна \"Ул. Искър\" с кодове 1964 и 1965; \"Пл. Васил Левски\" с код 1242.", "date": "2017.09.21", "title": "Променят движението в София заради мач в неделя"}
{"url": "https://www.24chasa.bg/novini/article/6459762", "text": "Косовският премиер Рамуш Харадинай съобщи днес, че е оттеглил молбата за членство на Косово в Интерпол, която трябваше да бъде разгледана на предстоящото Общо събрание на международната полицейска организация на 26 септември в Китай, съобщи порталът Коссев. \"Много страни вече засвидетелстваха доверие на Косово да стане член на Интерпол, но това не е достатъчно за присъединяването на Косово към тази световна организация\", посочи Харадинай. Той благодари на всички косовски институции, които са били включени в процеса на кандидатстване за членство, както и на всички международни партньори, като ги призова да продължат да работят, за да бъде прието Косово в Интерпол на следващото Общо събрание. Макар че молбата за членство бе подадена през 2016 г., Косово активно лобира за приемане в Интерпол от 2015 г. Официален Белград, който не признава независимостта на бившата си област Косово, е твърдо против членството й в международната полицейска организация.", "date": "2017.09.21", "title": "Косово оттегли молбата си за членство в Интерпол"}
{"url": "https://www.24chasa.bg/novini/article/6459773", "text": "Омбудсманът на Република България Мая Манолова заяви задоволството си от приетите промени в призоваването, които да гарантират, че повече няма да има граждани, които да бъдат съдени без да знаят. Относно промените, които тя предлага, касаещи, частните-съдебни изпълнители, Мая Манолова каза, че има много сериозна съпротива, но вярва, че този път промените ще се случат, информира \" \". Битката за промени, касаещи частните съдебни изпълнители е драматична, съпротивата е батална, но съпротивата на гражданите, е огромна и имам пълната убеденост, че този път промените ще се случат, защото наистина ситуацията е нетърпима. Промяната се очаква от десетки хиляди граждани. Няма как депутатите да останат глухи към този проблем на избирателите. Няма български гражданин, който да не е убеден, че в частно-съдебната система няма проблем. Омбудсманът показа официалната тарифа какви са таксите за определени услуги, които варират, а някои от тях са абсурдни и по-големи от самия дълг.  Трябва да има някакъв разум и справедливост. Разбирам, че на частните-съдебни изпълнители не им е изгодно да събират малки дългове, но те от малки ги превръщат в големи. Те взимат такса върху всяко действие, включително накрая върху събраните пари. Става дума за огромен икономически интерес, за огромните хонорари,които те получават от обикновените граждани. Мая Манолова коментира още, че не са само съдебните изпълните ,които натоварват малкия длъжник, а има всякакви различни такси. \"Нека всички да направят необходимия компромис, така че да бъде справедлива сумата, с която ще бъде натоварен един.\" За двойния стандарт при храните тя каза, че това също е голяма кауза на омбудсмана, работи активно с комисарят по защита на потребители и правосъдие, министърът и евродепутатите и вярва, че България трябва да защитава своите граждани с необходимото самочувствие и това е тема, по която институциите трябва да се обединят.", "date": "2017.09.21", "title": "Манолова: Повече няма да има граждани, които да бъдат съдени, без да знаят"}
{"url": "https://www.24chasa.bg/novini/article/6459786", "text": "Най-малко осем мигранти са загинали и близо 90 са в неизвестност след корабокрушение край бреговете на Либия, предаде Франс прес, като се позова на военен източник. Генерал Аюб Касем, говорител на либийските въоръжени сили, на свой ред цитира оцелели, съобщи БТА. Потъналото корабче отплавало преди няколко дни от град Сабрата, Западна Либия, към Европа. Оцелели са трийсетина мигранти. Те се държали за отломки в продължение на пет дни преди да бъдат изхвърлени на плаж близо до Зуара, на около 45 километра от отправната си точка. На борда на корабчето имало между 120 и 130 човека, включително жени и деца, от различни африкански държави.", "date": "2017.09.21", "title": "Осем загинали и близо 90 изчезнали \nмигранти след корабокрушение край Либия"}
{"url": "https://www.24chasa.bg/novini/article/6459805", "text": "Пуерто Рико е напълно унищожен от урагана Мария, заяви днес президентът на САЩ Доналд Тръмп, цитиран от Франс прес, след като вчера обяви с указ бедствено положение на карибския остров, който е американска територия. Пуерто Рико е в много, много тежко положение. Електроснабдителната мрежа е разрушена, каза Тръмп в кулоарите на Общото събрание на ООН в Ню Йорк, предлага БТА. На среща с украинския си колега Петро Порошенко американският президент каза, че ще посети острова, но не уточни кога, посочва Ройтерс. Той съобщи също, че американските кризисни служби са започнали да оказват помощ за възстановяването на тази територия. Кметицата на пуерториканската столица Сан Хуан, Кармен Юлин Крус, се изказа по сходен начин за мащаба на причинените от урагана щети. \"Сан Хун вече не е това, което беше\", каза тя. Според нея островът и неговите 3,5 милиона жители вероятно ще живеят без електричество през следващите четири до шест месеца. Ураганът Мария, който вече е от трета категория по петстепенна скала, се очаква да премине днес на стотина километра северно от Доминиканската република и да продължи пътя си към британските острови Търкс и Кайкос. Ураганът взе 10 жертви при преминаването си над Гваделупа и остров Доминика.", "date": "2017.09.21", "title": "Тръмп пред ООН: Пуерто Рико е пометен от\nурагана Мария"}
{"url": "https://www.24chasa.bg/novini/article/6459825", "text": "Конституционният съд на Испания взе единодушно решение да наложи тежки глоби на членовете на избирателната комисия на Каталуния, отговорна за произвеждането на забранения от централното правителство референдум за отцепване на автономната област, предадоха Асошиейтед прес и ТАСС. Седмината членове на каталунската Централна избирателна комисия ще плащат по 12 000 евро глоба всеки ден, докато не се подчинят на правителството в Мадрид, а 15-те членове на териториалната администрация на автономната област - по 6000 евро на ден, предаде БТА. Всички те могат да избегнат наказанието, ако се откажат от своите действия до 24 часа от публикуването на съдебното решение, което се очаква утре. В противен случай начисляването на глобите започва от 10 ч. сутринта след деня на обявяването му, т. е. от събота. Каталунското правителство е насрочило референдума на 1 октомври, но според Мадрид той е незаконен.", "date": "2017.09.21", "title": "Испания налага тежки глоби на организаторите на референдума в Каталуния"}
{"url": "https://www.24chasa.bg/novini/article/6459803", "text": "Европейската банка за възстановяване и развитие ще работи в България за намаляване на броя на необслужваните заеми. Те пречат на банковия сектор и възпрепятстват икономиката. Това обяви ЕБВР. Тя ще си сътрудничи с МФВ, ЕК и Световната банка. Необслужваните заеми се смятат за спънка пред съживяването на кредитните пазари, защото отнемат от времето на банковите мениджъри и тези на фирмите и оскъпяват другите заеми. Делът на необслужваните заеми може да се намали чрез повече инвестиции. ", "date": "2017.09.21", "title": "ЕБВР помага на България срещу лошите заеми"}
{"url": "https://www.24chasa.bg/novini/article/6459633", "text": "Интензивен е трафикът по магистралите „Хемус“ и „Тракия“ на изход от града, както и по главния път София-Калотина. Това съобщиха за „Фокус“ от ОДМВР-София. Няма сериозни инциденти, които да затрудняват движението. Допълнителни патрули на ОДМВР-София са разположени в натоварените участъци с оглед подпомагане на движението и реагиране при необходимост. Очаквайте подробности.", "date": "2017.09.21", "title": "Интензивен трафик по \"Хемус\" и \"Тракия\" на изход от столицата"}
{"url": "https://www.24chasa.bg/novini/article/6459554", "text": "Горски пожар, който избухна тази сутрин на йонийския остров Закинтос, приближава към манастир, което принуждава огнеборците да удвоят усилията си, съобщава в. \"Катимерини\", цитира БТА. Шест пожарни коли, 15 пожарникари и три самолета се опитват да овладеят пламъците в областта Койлиоменос, които обхванаха сухи храсталаци и иглолистни гори. Засега не е ясно дали манастирът е обитаем и какви стъпки са предприети за защита на евентуалните му обитатели. Междувременно, службата за гражданска защита предупреди за опасност от пожари заради силните ветрове в голяма част от страната и нетипично високите за сезона температури.", "date": "2017.09.21", "title": "Пожар на гръцкия остров Закинтос доближава манастир там"}
{"url": "https://www.24chasa.bg/novini/article/6459561", "text": "Американският президент Доналд Тръмп заяви днес, че Съединените щати ще въведат още санкции срещу Северна Корея, предаде Ройтерс, цитиран от БТА. \"Ще наложим още санкции срещу Северна Корея\", отговори Тръмп на зададен въпрос по време на среща с афганистанския си колега Ашраф Гани. Във връзка с Афганистан президентът на САЩ отбеляза, че американските военни там имат по-скоро ръководни, отколкото бойни функции.", "date": "2017.09.21", "title": "Тръмп: САЩ ще наложат още санкции на Северна Корея"}
{"url": "https://www.24chasa.bg/novini/article/6459541", "text": "Нищо мистериозно няма в оставката ми. Изпълних всичко това, за което бях избран, изпълних и много повече. Това каза Калоян Топалов за Би Ти Ви. Припомняме, че оставката на   - Софийския градски, е най-загадъчната в системата изобщо. Освен като председател той се оттегли и като съдия. Не посочва и мотиви защо, въпреки че до края на мандата му има 3 г. \"Необичайно е, защото сме свикнали на нашите ширини, като се докопаш до пост да останеш там максимално дълго. Изпълнихме всичко и много повече и то в условията на една безпрецедентна атака към цялото ръководство на съда, през повечето време бяхме абсолютно сами. Тръгвам си с гордо вдигната глава, защото се справихме и в тези условия. Струва ми се, беше свършено повече от това, за което бяхме избрани, за съжаление на много хора\", каза Топалов. \"Не считам, че е абдикация, считам че оттук нататък бих се превърнал в една съдебна номенклатура. Струва ми се, че пред мен има други предизвикателства, на които може би съм готов да откликна. Ръководителят на едно от двете граждански отделения Биляна Балинова също напусна\", добави той. \"Засега смятам да си почина, защото го заслужавам\", заяви Калоян Топалов. \"Няма нищо общо конфликтът ми с главния прокурор Сотир Цацаров. Нашите взаимоoтношения са били принципни. Моето становище винаги е било за спазването на закона\". \"Нямам информация да има разследване в Софийски градски съд. Този бум от слухове след оставката ми тръгна в тази насока, но няма нищо такова. В тежките моменти на СГС сме доказали, че няма никакво въздействие върху нас и върху мен лично. Това стана ясно в самото начало - никога никой не си е позволил да ми оказва въздействие, защото това би довело до обратния ефект\". \"Тезата за натиск се използва, за да могат да бъдат сплашени кандидати за поемането на този пост, защото се вижда, че той не е комфортен\", каза Топалов. \"Не считам, че нямам чувство за отговорност. Това се вижда от резултатите 2 години и половина след поемането ми на СГС\", добави той. Съдийската колегия на Висшия съдебен съвет (ВСС) ще гласува оставката на Топалов на 26 септември. ", "date": "2017.09.21", "title": "Калоян Топалов: Няма мистерия в оставката ми, изпълних всичко, за което бях избран"}
{"url": "https://www.24chasa.bg/novini/article/6459349", "text": "\"Като партия със 126-годишна история и общинска организация в Бургас със 123-годишни традиции, сме длъжни да заявим, че БСП никога не е била зависима от една личност, независимо с какви ресурси е разполагала, още по-малко от своите симпатизанти, независимо от техните финансови възможности\". С такава позиция излезе изпълнителното бюро на БСП в Бургас две седмици след скандала с ролс ройса на техния общински съветник Бенчо Бенчев.  Досега от соцпартията в морския град не реагираха публично, но търпението им преляло с изказването на боса: \"Хора казват, че аз мога без БСП - Бургас, но дали БСП - Бургас може без мен\". Затова Изпълнителното бюро на партията спешно се събрало, за да излезе с позиция. \"БСП се крепи на силата на своите идеи, които изповядва, на духа и влиянието на своите членове и симпатизанти. Ние изказваме нашата благодарност към хората от средите на бизнеса, които безкористно са помагали и помагат през годините на БСП, включително и на г-н Бенчо Бенчев, но общинската организация на БСП никога не е поставяла и не поставя дейността си в зависимост от една или друга личност\", се казва още в становището на партията. Преди заседанието се появиха слухове, че общинската организация на БСП в Бургас може да свали доверието си от Бенчев и той да остане извън групата на БСП в местния парламент. \"Нито са излизали, нито сме обсъждали подобни предложения. Просто взехме едно принцзипно становище по случая. Г-н Бенчев е от гражданската квота в БСП и не можем да му оказваме давление\", заяви пред \"24 часа\" общинският лидер на партията Живко Господинов. Бенчо Бенчев не бе открит за коментар.", "date": "2017.09.21", "title": "БСП: Не сме зависими от Бенчо с ролс ройса"}
{"url": "https://www.24chasa.bg/novini/article/6459355", "text": "\"БДЖ-Пътнически превози\" ЕООД ще увеличи с допълнителни вагони съставите на някои влакове, които пътуват по основните направления в страната, съобщиха от дружеството. Увеличението се прави с цел да бъде осигурено удобното придвижване на клиентите по време на почивните дни и по повод на Деня на Независимостта на България - 22 септември. От днес до 25 септември включително националният железопътен превозвач ще предостави над 5600 допълнителни места във влаковете по най-натоварените маршрути в страната. Основните направления, по които влаковете ще се движат с допълнителни вагони, са София - Варна - София; София - Бургас - София; София - Пловдив - София; София - Стара Загора - София; София - Свиленград - София; София - Мездра - София; София - Горна Оряховица - София; София - Русе - София; София - Лом - София; София - Видин - София, и София - Петрич - София. \"БДЖ-Пътнически превози\" ЕООД напомня на клиентите си, че при купуване на билети за отиване и връщане, могат да ползват от 10 до 30 процента намаление от редовната цена на билета в зависимост от различните търговски оферти на дружеството. Подробна информация за разписанията на влаковете клиентите на националния железопътен превозвач могат да получат на телефон 0700 10 200.", "date": "2017.09.21", "title": "БДЖ осигурява над 5600 допълнителни места във влаковете за почивните дни"}
{"url": "https://www.24chasa.bg/novini/article/6459358", "text": "Окръжната прокуратура във Варна образува досъдебно производство за причиняване смъртта на работник при трудова злополука. Престъплението по член 123, ал. 1 от Наказателния кодекс се разследва от следовател при Окръжния следствен отдел към Окръжната прокуратура във Варна. Това съобщиха от пресцентъра на Апелативна прокуратура – Варна. На 19 септември около 10,30 часа постъпил сигнал за пострадал 63-годишен мъж при изпълнение на трудовите му задължения по ремонт на козирка на магазин от голяма търговска верига. С множество наранявания пострадалият Ст.И. е приет в болницата, където починал няколко часа по-късно. Причиняването на смърт поради незнание или немарливо изпълнение на занятие или друга правно регламентирана дейност, представляваща източник на повишена опасност, се наказва с лишаване от свобода от 1 до 6 години", "date": "2017.09.21", "title": "Мъж загина след трудова злополука във Варна"}
{"url": "https://www.24chasa.bg/novini/article/6459348", "text": "12-годишно момиче в Аржентина почина, след като е поело смъртоносна доза забранен пестицид, изяждайки третиран с него плод. Това стана ясно при разследване за евентуалното използване на забранения химикал Furadan в плантации с мандарини. Аутопсията на детето е установила, че смъртта е причинена от токсичния продукт, след като то е изяло една мандарина, идваща най-вероятно от плантация в североизточната част на страната, предава  . Инцидентът е станал на 9 септември. Момичето отивало на църква с друго дете, когато намерили на пътя мандарина и я изяли. Малко по-късно момичето се почувствало зле и починало преди да бъде закарано до болницата. Другото дете също повръщало и се чувствало зле, но погълнатото от него количество не било фатално, разказа областният прокурор Освалдо Охеда. Разпитани били работещите в близки плантации, но не са били установени нарушения. Според една от хипотезите, по които работят разследващите, мандарината е паднала от минаващ камион. Припомня се, че същото химическо вещество е причинило смъртта на 200 кучета в село в североизточната част на страната през юли.", "date": "2017.09.21", "title": "Момиче на 12 г. почина в Аржентина, след като яде мандарини с пестицид"}
{"url": "https://www.24chasa.bg/novini/article/6459408", "text": "Областният управител на Монтана Росен Белчев и началникът на окръг Пирот Драгана Тончич настояват за изграждането на КПП. Те ще търсят съдействието на външните министерства на своите страни. Това стана ясно на провелата се в Пирот среща. Двамата са се договорили за осъвременяване на меморандума от 2011 година, с който двете съседни гранични области заявяват желание да се изгради Граничен пропускателен пункт в Стара планина, съобщи Белчев. Пунктът трябва да се намира в местността \"Каца камък\" над монтанското село Дива Слатина. Той би съкратил многократно пътят от Монтана до Пирот и би оживил района. За да се изгради нова инфраструктура до пункта от българска страна по първоначални изчисления са необходими 7-8 милиона лева, смятат депутатите от ГЕРБ Дилян Димитров и Ирена Димова. Областните управители са се договорили двете области да кандидатстват за средства пo програмата за трансгранично сътрудничество между България и Сърбия. На същото място в местността \"Каца камък\" преди 50 години е имало граничен пункт, а през 70-те и 80-те години на миналия век там българи и сърби са провеждали събори на дoбросъседските връзки", "date": "2017.09.21", "title": "Монтана и Пирот искат КПП"}
{"url": "https://www.24chasa.bg/novini/article/6459411", "text": "Общият брой на ядрените бойни глави по света миналата година е намалял, но Китай, Индия, Северна Корея и Пакистан изглежда увеличават арсеналите си от атомно оръжие, съобщи днес Стокхолмският международен институт за изследване на мира (СИПРИ), цитиран от Асошиейтед прес. Според института развоя на Севернокорейската ядрена програма \"е допринесъл за международна политическа нестабилност, която може да има сериозни последици\". По данни на СИПРИ към януари 2017 г. САЩ, Русия, Великобритания, Франция, Китай, Индия, Пакистан, Израел и Северна Корея са разполагали с общо 14 935 ядрени бойни глави, при 15 395 миналата година, предаде БТА. Според информацията на института Северна Корея няма разположени бойни глави, но притежава между 10 и 20 \"други бойни глави\" - \"използваеми бойни глави на склад и изтеглени от въоръжение бойни глави, на които предстои утилизация\". СИПРИ уточни, че севернокорейските данни са несигурни. \"Предприетите в последно време стъпки в областта на ядреното разоръжаване са окуражаващи\", заяви ръководителят на проект \"Ядрени оръжия\" в СИПРИ Шанън Кайл. \"Положената през 2016 г. основа е надградена през 2017 г., като към юли тази година Договорът за забрана на ядрените оръжия е бил подписан от 122 държави\", каза той. Т.нар. забранителен договор може да бъде много важен етап в дългосрочната перспектива за ядрено разоръжаване, допълни Кайл. По отношение на глобалните проблеми за сигурността СИПРИ посочи като положително събитие влизането в сила през 2015 г. на Парижкото споразумение за климата, прилагането на иранската ядрена сделка и резолюцията на Общото събрание на ООН през 2017 г. да се постави началото на преговори за премахване на ядрените оръжия. Един проблем обаче продължава да представлява сериозно предизвикателство за сигурността и това е принудителното преселване. СИПРИ отбелязва, че Африка и Близкият изток \"заедно днес подслоняват две трети от преселниците по света\". Институтът уточнява, че миналата година броят на хората, напуснали родните си места, се е увеличил значително, надхвърляйки 60 милиона души. Основната причина за преселническите кризи остават въоръжените конфликти, изтъква стокхолмският институт в 48-то издание на своя годишник.", "date": "2017.09.21", "title": "Четири страни увеличават ядрения си арсенал - Китай, Индия, Северна Корея и Пакистан"}
{"url": "https://www.24chasa.bg/novini/article/6459414", "text": "Един човек е бил ранен при стълкновение между членове на две враждуващи престъпни банди пред Съдебната палата в Истанбул, съобщава Асошиейтед прес, като се позовава на турски медии. В района са се чували изстрели. Телевизионни кадри показват хора, лежащи на земята в сградата на съда, които са потърсили убежище от престрелката. На кадрите се виждат също медици, пренасящи на носилка към линейка мъж, който изглежда прострелян в ръката, цитира БТА. В района на съдебната сграда са били разположени полицаи, за да прекратят стълкновението. Служителите на реда са задържали най-малко седем души, участвали в сблъсъка, съобщи турският телевизионен канал НТВ. Полицията е отцепила района пред сградата на съда. Според информации в медиите стълкновението е избухнало между две съперничещи си престъпни банди. Едната от бандите смятала другата за отговорна за убийството на брата на нейния бос.", "date": "2017.09.21", "title": "Един ранен при сблъсък между 2 престъпни банди пред Съдебната палата в Истанбул"}
{"url": "https://www.24chasa.bg/novini/article/6459426", "text": "Министерският съвет одобри допълнителни средства в размер на 193 455 лв. за изплащане на стипендии по Програмата за мерките за закрила на деца с изявени дарби от държавни и общински училища през 2017 година, съобщи пресслужбата на кабинета. През настоящата година за Министерството на образованието и науката (МОН) по програмата са определени средства в общ размер на 932 650 лв., в т.ч. 420 360 лв. за предоставени стипендии на деца от държавни и общински училища за 2016 година. Допълнителните средства ще се разпределят по бюджетите на общините и на МОН. За постъпилите искания от 33 общини за финансиране на 173 стипендии за 2017 г. необходимите средства са в размер на 167 535 лв., а за издадени от министъра на образованието и науката 27 заповеди за отпускане на стипендии за учениците от държавни училища за 2017 г. са необходими 25 920 лв. С настоящото постановление и средствата, отпуснати с предишните две постановления на МС, средствата за изплащане на стипендии на децата с изявени дарби стават общо 451 035 лв.", "date": "2017.09.21", "title": "Правителството одобри допълнителни 193 455 лв. по програмата за даровити деца"}
{"url": "https://www.24chasa.bg/novini/article/6459438", "text": "Екоактивисти са проникнали на кораб, внасящ дизелови автомобили на Фолксваген (Volkswagen) във Великобритания, в опит да го принудят да се върне в Германия, съобщи Ройтерс, позовавайки се на Грийнпийс. С лодки и каяци природозащитниците са щурмували 23-тонния кораб, допълва британският в. \"Индипендънт\". Видео, публикувано в интернет, показва опита на 25 доброволци да се изкатерят на кораба. Грийнпийс посочва, че активистите няма да се откажат, докато \"Фолксваген не поеме ангажимент да изнесе токсичните коли от Великобритания и завинаги да се откаже от дизела\", съобщава БТА. Над 40 природозащитници пък се опитват да задържат коли, паркирани на пристанището в Шиърнес, южноанглийското графство Кент, накъдето се е насочил корабът. Те са достигнали паркинга, на който няколко хиляди автомобила на Фолксваген очакват да бъдат откарани до доставчиците. Протестиращите се опитват да вземат ключовете на хиляди коли и лепят стикери на двигателите, с които призовават Фолксваген да спре да произвежда дизелови автомобили. Германският концерн призна през 2015 година, че е манипулирал тестовете за отработени газове на дизелови коли. Избухналият скандал го принуди да изплаща обезщетения на собственици в САЩ и доведе до кампания на регулаторните органи срещу дизеловите двигатели, включително нови данъци и забрана на продажбите им във Великобритания и Франция от 2040 година.", "date": "2017.09.21", "title": "\"Грийнпийс\" проникнаха на кораб, внасящ коли във Великобритания (Снимки, видео)"}
{"url": "https://www.24chasa.bg/novini/article/6459466", "text": "Папа Франциск обеща днес \"възможно най-строги мерки\" срещу свещеници, които изнасилват и извършват блудства с деца, и заяви, че ще се търси отговорност от епископите и други висши духовници, които ги прикриват, предаде Асошиейтед прес. Франциск се срещна за първи път с консултативната си комисия за сексуалните посегателства - група външни експерти, назначени през 2014 г. да информират и съветват Светия отец и Католическата църква за най-добрите практики за недопускане на педофили в клира и за защита на децата, предаде БТА. Комисията организираше образователни семинари в епархии по света, но срещна такава остра съпротива от страна на Ватикана на някои свои предложения, че най-видният й член - преживялата сексуално насилие ирландка Мери Колинс - през март разочарована я напусна. Правилникът и членовете на комисията подлежат на преразглеждане и още не е ясно дали бъдещият й състав ще продължи да включва хора, преживели сексуално насилие от страна на религиозни лица, посочва АП. В днешното си изказване папата отново обеща \"нулева толерантност\" към сексуалните посегателства. Той каза, че изпитва дълбока болка и срам, че деца са били наранени от свещеници, от хора, които би трябва да заслужават най-голямо доверие. \"Искам да повторя днес, че Църквата ще отвърне с прилагане на най-строгите възможни мерки срещу онези, които са изневерили на задълженията си и са посегнали на Божии деца\", заяви Франциск и отбеляза, че подобни санкции трябва да се прилагат за всички, които работят в църковни институции.", "date": "2017.09.21", "title": "Папата обеща най-сурови мерки срещу педофилите \nсред духовенството"}
{"url": "https://www.24chasa.bg/novini/article/6459479", "text": "Окръжният съд в Добрич допусна предаването на 41-годишен поляк на властите в родината му за изтърпяване на ефективна присъда за сводничество и сутеньорство, придружени с грабеж, съобщиха от пресцентъра на съда, предаде БТА. Полският гражданин Томаш П. е бил осъден от Районния съд във Варшава на 3 години затвор, като присъдата му е влязла в сила през февруари 2012 година. По време на съдебното заседание в Окръжен съд - Добрич 41-годишният поляк обясни, че живее в България от 2 години, като през цялото време е пребивавал в село Оброчище, заедно със съпругата и детето си. Искали да получат българско гражданство. Мъжът отказа да даде доброволно съгласие да бъде предаден на полските власти и отправи молба да изтърпи присъдата си в България. Обясни, че е бивш полицай и като такъв в Полша ще трябва да търпи наказанието си заедно с хора, които навремето е арестувал. Съдебният състав обаче прецени, че няма основания да откаже предаването на полския гражданин. Магистратите отчетоха, че Томаш П. не е придобил българско гражданство, нито е в процедура за това.", "date": "2017.09.21", "title": "Екстрадират поляка, осъждан във Варшава за сводничество"}
{"url": "https://www.24chasa.bg/novini/article/6459471", "text": "Районната прокуратура в Айтос задържа за срок от 72 часа Албена Г. на 40 г. и 43-годишния Атанас Д. заради побой над полицай. Албена Г. е привлечена като обвиняема за това, че на 20 септември около 18:10 на ул. „Крали Марко” 36 в Айтос е ударила служител на МВР  с дървена греда по главата, причинявайки лека телесна повреда. Атанас, с когото Албена живеела на семейни начала, също е обвинен, че ударил полицая Тошко Т.  с летва по главата, докато униформеният е изпълнявал служебните си задължения.   Полицаят е бил изпратен на адреса след получен сигнал за семеен скандал в дома на Албена и Атанас. Предстои Районна прокуратура Айтос да внесе днес  в съда искане за определяне на постоянна мярка „задържане под стража“ спрямо двамата обвиняеми.", "date": "2017.09.21", "title": "Задържаха за 72 часа циганска двойка, набила полицай в Айтос"}
{"url": "https://www.24chasa.bg/novini/article/6408014", "text": "Mобилната версия на „24 часа“ за първи път е мобилен новинарски сайт номер 1, показват новите данни на Gemius - за юли  . Причина за това е новият, рекорден за лятото ръст на мобилният сайт на \"24 часа\" -    . Така той изпревара конкуренцията в категория мобилни новинарски сайтове. Необичаен за лятото ръст бележи и целият сайт 24chasa.bg .   Близо милион уникални потребители е имал сайтът на вестник \"24 часа\" през юли ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 30 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без спад в десктоп версията, потребителите на която продължават да се увеличават. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Apple, Samsung, Huawei и Lenovo. Всеки ден средно 200 000 уникални потребители посещават 24chasa.bg и  , показват и данните на Google Analytics.  Сериозен ръст бележи и нашият  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2017.09.21", "title": "Мобилният сайт на “24 часа”  е номер 1 сред новинарските (Видео)"}
{"url": "https://www.24chasa.bg/novini/article/6459483", "text": "„Пътна полиция“ ще предоставя безвъзмездно устройства „hands free“ на нови собственици на автомобили, съобщиха от пресцентъра на МВР. Евродепутатите Андрей Новаков и Емил Радев подкрепиха със своя инициатива усилията за по-малко жертви на пътя в рамките на провеждащата се превантивна кампания. Те предоставиха безвъзмездно на „Пътна полиция“- ГДНП устройства „hands free“, като идеята е тези устройства да стигнат до по-голям брой нови водачи на автомобили. Инициативата получи пълната подкрепа на министъра на вътрешните работи Валентин Радев. На брифинг на 25 септември (понеделник) в 11.00 часа на пункта на столичната пътна полиция, ще бъдат представени подробности за превантивната кампания, на място и водачи, които регистрират превозните си средства, ще получат безвъзмездно устройства „hands free“.", "date": "2017.09.21", "title": "\"Пътна полиция\" дава безплатно хендсфри на нови шофьори"}
{"url": "https://www.24chasa.bg/novini/article/6459507", "text": "Евентуалното увеличение на заплатите в МВР тепърва ще бъде обсъждано, както досега с отваряне на бюджетната процедура в Народното събрание. До този момент конкретни параметри не са коментирани, предаде \"Фокус\".  Това се казва в позицията на Министерство на вътрешните работи, разпространена по повод интервю на заместник-министъра на вътрешните работи Красимир Ципов в Народното събрание. От МВР уточняват, че официалното становище остава непроменено и е обсъждано със синдикатите.", "date": "2017.09.21", "title": "Обсъждат увеличение на заплатите в МВР"}
{"url": "https://www.24chasa.bg/novini/article/6459489", "text": "Възпитател ще работи със 17-годишните Атанас Георгиев и Емил Янев и техните семейства до произнасяне на съда. Това реши на свое заседание местната комисия за борба с противообществените прояви на малолетни и непълнолетни в Садово. Членовете й се събраха днес след побоя над преподавателя по английски в селскостопанската гимназия Антон Велков. \"Третият ученик - Васко Георгиев, е на 18 г. и затова за него нямаме правомощия да определим същата мярка\", коментира секретарят на комисията Ели Стоянова. Тя уточни, че възпитателят вече е провел разговори с Емил и родителите му. Беседите с  Атанас Георгиев, който е ударил Велков с дървен кол по главата, ще започнат след излизането му от ареста. Очаква се в началото на следващата седмица в гимназията да се състои учителски съвет, на който ще се реши какви наказания да бъдат наложени на трите момчета. Учители вече са посетили семействата им в ромската махала на Чешнигирово и са ги поканили да присъстват.", "date": "2017.09.21", "title": "Възпитател поема двама от нападателите на учителя в Садово"}
{"url": "https://www.24chasa.bg/novini/article/6459006", "text": "Имаме ясен акцент върху професионалното образование. Това каза министърът на образованието и науката Красимир Вълчев на пресконференция в Министерски съвет във връзка с предвидените инвестиции по ОП „Региони в растеж“ за подобряването на образователната инфраструктура в общините, предава „Фокус“. „В тази програма „Региони в растеж“ ще видим много повече средства и много повече финансирани професионални гимназии, много повече средства за професионално образование. През изминалия програмен период едва 10 професионални гимназии бяха бенефициенти, сега имаме 140 професионални училища, които ще получат финансиране по оперативната програма. Тоест има ясен акцент върху професионалното образование“, съобщи образователният министър, като уточни, че това са училища с повече ученици и такива, които обучават по професионални направления с по-висока потребност на пазара на труда. „Голяма част от средствата за тях ще бъдат за учебно-техническо оборудване. Тоест имаме ясен акцент върху професионалното образование“, допълни той. Председателят на Синдиката на българските учители Янка Такева от своя страна благодари за увеличението на учителските заплати от 15 септември. „Това увеличение вече върви, колегите отчитат всички тези политики, които са направени в тази посока“, каза тя. По думите й за пръв път от много години се говори за откриване на училища. „Всички ние знаем, че основният фактор за повишаване качеството на учебно-възпитателния процес е училищната среда. Точно днес сме се събрали, за да кажем, че училищната среда е част от приоритета на всички нас, за да могат да бъдат мотивирани и децата и учителите за работа“, посочи Янка Такева. Тя допълни, че направеното благодарение на мобилните групи за връщане на децата в училище също е една от добрите политики, която за първи път се случва в образованието ни.", "date": "2017.09.21", "title": "Министър Красимир Вълчев: Имаме ясен акцент върху професионалното образование"}
{"url": "https://www.24chasa.bg/novini/article/6458971", "text": " - обвинява белгийските власти в нечовешки условия на задържане. Това съобщиха местни медии, като се позоваха на изявления на неговите адвокати, предаде БТА. Предстои днес Немуш за първи път от две години да бъде изслушан от съда. Той е задържан при най-строг режим в затвора в Брюж. Защитата му твърди, че Немуш е оглушал и ослепял, както и че му се отказва достъп до лекар. По техните думи това ще бъде основание обвиняемият да откаже да участва в процесите срещу него в Белгия и във Франция. Ако действително го направи, властите може да не научат кой го е придружавал в дните покрай атентата в Брюксел. Немуш бе заснет от охранителни камери да се движи из белгийската столица, придружен от мъж, чиято самоличност още не е известна и той е на свобода. Немуш е френски гражданин и бе задържан по случайност в Марсилия при митническа проверка за наркотици в автобус, идващ от Амстердам дни след атентата в Брюксел, отнел живота на четирима души, сред които двама агенти на Мосад. Твърди се, че той е заплашвал в затвора Салех Абдесалам - единствения оцелял терорист от атентатите от есента на 2015 г. в Париж - да не говори пред следствието. Абдесалам, също френски гражданин и жител на Брюксел, бе първоначално в затвора в Брюж, а днес се намира в затвор край Париж. Наскоро бе съобщено, че условията на неговото задържане ще бъдат подобрени, за да бъде в \"достатъчно\" физическо и психическо състояние да участва в предстоящия процес срещу него.", "date": "2017.09.21", "title": "Терорист обвинява Белгия в нечовешки условия на задържане"}
{"url": "https://www.24chasa.bg/novini/article/6459021", "text": "След прегръдката на Орлов мост на Сергей Станишев и Лютви Местан през 2013 г., такива сълзи се стекоха, че колите се хлъзгаха. Това заяви от парламентарната трибуна депутата от ГЕРБ Спас Гърневски по време на разискванията на предложените от ДПС промени в Закона за политическа и гражданска реабилитация на репресирани лица. Законопроекта бе отхвърлен още на първо четене с 23 гласа \"За\", 99 \"против\" и 32 \"въздържали се\". В него се предлагаше въвеждането на нова категория репресирани лица - ранени с огнестрелно оръжие по време на групови протести и мирни демонстрации от органите на МВР. Предложението на ДПС предизвика остри дебати в пленарната зала на Народното събрание. От \"Обединени патриоти\" се възпротивиха на предложението. Депутатът от патриотите Павел Шопов заяви, че вече 140 години търпим последиците от турското робство и ДПС е една от тях. Заместник-председателя на ПГ на ДПС Йордан Цонев бе категоричен, че репресиите не засягат само турци, а всички хора. Той призова депутатите да се отнесат с хуманност и разбиране, и да подкрепят законопроекта без предразсъдъци. Иван Петров от \"Обединени патриоти\" обвини ДПС, че подкрепяла терористи и дори им правела пеметници. По думите му една етническа партия не може да бъде системна и не трябва да говори за другите системни партии. От ГЕРБ също се обявиха срещу законопроекта. Красимир Велчев заяви, че предложените промени са за хора търсили правата си и протестирали против комунистическия режим по онова време. Той също критикува ДПС и обяви, че тя е партия създадена именно от протестите на репресираните. По думите му именно затова партията трябва да отдели известна сума пари и да помогне на тези хора. \"Хората не са забравили целувките на Орлов мост. Нали тогава си опростихте всичко. Човешките права се нарушават, ако не им е давана възможност да работят. Затова, че са участвали в митинги, не смятам, че трябва да се дават добавки върху пенсиите им. В законопроекта пише и техните наследници. И те ли са участвали в тези митинги? Затова сме против\", заяви Велчев. \"Ами ако пострадалият по време на митинг е нападнал полиция с брадва, част ли е от пострадалите?\", попита депутатът от \"Обединени патриоти\" Искрен Веселинов. Според него за 30 г. преход ДПС е била достатъчно пъти в управлението и е имала възможност да промени нещата. В отговор Йордан Цонев заяви, че от партията му са давали предложението много пъти. \"Няма тяхно страдание. За християнина всяко страдание е негово лично.Споделям мнението, че наследниците трябва да бъдат овъзмездени и нищо не пречи закона да бъде приет на второ четене, и тези неща да бъдат отхвърлени\", допълни Цонев. \"Защо не приехте арменския геноцид като няма чужда страдание\", захапа го Веселинов. \"Ще подкрепите ли нашето предложение за Османското владичество като геноцид. Надявам се\", каза още той. На тези думи Цонев отвърна, че не е правилно, когато историята се политизира по този начин. По думите му ДПС е признала всяко едно страдание и е съпричастна най-много с българското, защото те самите (бел. а. - политиците от партията) са българи. Спас Гърневски определи коалицията между бившите лидери на БСП Сергей Станишев и на ДПС Лютви Местан, които се прегръщаха и разцелуваха на митинг в подкрепа на кабинета \"Орешарски\" на Орлов мост през 2013 г, като \"необяснима симбиоза\". \"Такива сълзи се стекоха, че колите се хлъзгаха\", заяви Гърневски. Георги Свиленски от БСП също се включи в дискусията и заяви, че след оставката на Борисов се е нагънал асфалта по Орлов мост от хора. Гърневски пък възрази и обяви, че не присъствието на толкова хора го е нагънало, а виновник са \"сладностните целувки\". Йордан Цонев отговори на коментарите, като единствено заяви, че тези дискусии отклоняват темата.", "date": "2017.09.21", "title": "Гърневски: След прегръдката на Станишев и Местан колите се хлъзгаха от сълзите им"}
{"url": "https://www.24chasa.bg/novini/article/6459029", "text": "Най-малко 17 души загинаха, а други пет бяха ранени при автомобилна катастрофа в Южен Алжир вчера вечерта, съобщи ТАСС, цитирана от БТА. Единайсет от загиналите са чужденци, а шест - алжирски граждани, уточнява Алжирското радио, като цитира представители на местните власти. Причините за катастрофата се изясняват. Националностите на загиналите чужденци не се уточняват.", "date": "2017.09.21", "title": "Най-малко 17 души загинаха при катастрофа в Алжир"}
{"url": "https://www.24chasa.bg/novini/article/6459039", "text": "\"Не съм водещ. Водещият е в дискотеката. Аз съм председател.\" Това каза от трибуната шефът на Народното събрание Димитър Главчев на депутата от БСП Таско Ерменков. Вторият го нарече \"водещ\" и призова депутатите да не се \"закачат\" с президента. Това се случи по време на обсъждането на състоянието на отбраната през 2016 г. За него в пленарната зала пристигна вицепремиерът и военен министър Красимир Каракачанов. Главчев напомни, че през 2016-а не Румен Радев е бил президент. А вицеадмирал Пламен Манушев - че държавният глава е водещ само при извънредно положение и война. А хората от системата, които са писали доклада, най-добре знаят какво им в положението. \"Не единствено президентът е достоен български офицер, хиляди са\", каза от трибуната вицеадмирал Манушев и спечели аплодисменти.", "date": "2017.09.21", "title": "Главчев: Не съм водещ, водещият е в дискотеката"}
{"url": "https://www.24chasa.bg/novini/article/6459038", "text": "Главният изпълнителен директор на „Райънеър“ Майкъл О'Лиъри заяви в четвъртък, че не може да изключи възможността за отмяна на още полети, предава AFP. Говорейки пред годишното общо събрание на компанията в Дъблин, О'Лиъри подчерта, че „не може да гарантира, че няма да има по-нататъшни анулирания\", потвърди говорител, който отбеляза, че заземяването на самолетите е свързано с метеорологичните проблеми и стачките, които също пречат на компанията, цитира \"Фокус\".", "date": "2017.09.21", "title": "Изпълнителният директор на \"Райънеър\": Може да има отмяна на още полети"}
{"url": "https://www.24chasa.bg/novini/article/6459034", "text": "Престъпна банда хлапета тършувала в курорта Вършец, разкриха полицаи. В дните от 14 до 19 септември т. г. неизвестни проникнали през незатворен прозорец в къща във Вършец, собственост на 84-годишна столичанка. Откраднати били 5 гоблена и маслена картина, на обща стойност около 2 000 лв. В резултат на бързо разследване криминалистите разкрили извършителите – 4 момчета на 17 г., 15 г., 16 г. и 15 г. от Вършец и един от Банкя. Четиримата са уличени в още две домови кражби, извършени в различно съучастие през недобре затворени прозорци във Вършец. Проникнали в къща, собственост на 63-годишен софийски жител, откъдето отнели комплект ръчни инструменти. От къща в куротния град, обитавана от 26-годишен местен жител си припознали два преносими компютри , компютърна мишка, слушалки, чанта за лаптоп и зарядно устройство за лаптоп, на обща стойност около 1 000 лв. По-голяма част от откраднатите вещи са върнати на собствениците от извършителите. Работа по документиране на престъпленията продължава.", "date": "2017.09.21", "title": "Разкриха престъпна банда хлапета в курорта Вършец"}
{"url": "https://www.24chasa.bg/novini/article/6459030", "text": "Децата са под влияние на сексуални стереотипи още от 10-годишната си възраст, сочат резултатите от изследване, цитирани от Франс прес. Те навеждат на мисълта, че тези стереотипи могат да увеличат риска от депресия, самоубийство и насилие сред тийнейджърите, предаде БТА. Резултатите от изследването разкриват, че усилията да се води борба с въпросните стереотипи са безполезни, защото са насочени към тийнейджърите, а би трябвало да са фокусирани към по-малките деца. \"Здравните рискове за тийнейджърите са свързани с поведение, съобразено със сексуални стереотипи, които могат да обсебят деца на 10-11-годишна възраст\", заявиха учени от университета Джонс Хопкинс, извършили изследването в партньорство със Световната здравна организация. \"Хиляди долари са инвестирани в програми за здравеопазване, които са предназначени за тийнейджъри, но няма да окажат влияние върху тях, преди да са навършили 15 години.\" Изследването обхванало 450 деца, които не са навлезли в тийнейджърска възраст и били придружени от един от родителите си или от настойник. Извършено е в Боливия, Белгия, Буркина Фасо, Китай, ДР Конго, Еквадор, Египет, Индия, Кения, Малави, Нигерия, Шотландия, РЮА, САЩ и Виетнам. Отбелязва се, че стереотипи, свързани с известна женска пасивност, могат да окуражат насилието. Те са свързани с риска момичета да напуснат преждевременно училище, да бъдат подложени на физическо или сексуално насилие, да се омъжат или да родят преждевременно, да бъдат заразени с ХИВ или други болести, пренасяни по полов път. Момчетата пък са окуражавани от тези стереотипи да прекарват повече време без надзор извън дома. Стереотипите ги карат да се чувстват силни и независими, а това може да ги подтикне към насилие и употреба на наркотици.", "date": "2017.09.21", "title": "Сексуални стереотипи обсебват децата още от 10-годишната им възраст"}
{"url": "https://www.24chasa.bg/novini/article/6459061", "text": "Включен циркуляр е паднал върху работник от фирма за производство на пластмасова дограма в Берковица вчера, съобщиха от Областната дирекция на МВР в Монтана, цитирани от БТА. Злополуката е станала по време на рязане на ПВЦ-профили, към 14,30 часа вчера. Пострадалият работник е на 62 години и е от Берковица. Той е настанен за лечение в болница в Монтана, състоянието му е критично и има опасност за живота му. По случая е заведено досъдебно производство в РУ на МВР в Берковица, свое разследване е започнала и Областна инспекция по труда - Монтана. Причините за злополуката се изясняват.", "date": "2017.09.21", "title": "Работник пострада при падане на включен циркуляр върху него, борят се за живота му"}
{"url": "https://www.24chasa.bg/novini/article/6459058", "text": "Правителството прие Национален план за действие за периода 2017-2018 г. в изпълнение на Националната стратегия за насърчаване и повишаване на грамотността (2014-2020). Във всички региони на страната, с цел създаване на благоприятна среда за насърчаване на четенето и повишаване на грамотността, са планирани конкретни дейности за привличане на общественото внимание към значението на грамотността и за популяризиране на четенето. Заложени са инициативи за подпомагане на родителите за усъвършенстване на техните умения да увличат и да насърчават децата си към четене и към развитие на езикови умения, както и дейности за осигуряване на лесен достъп до книги и библиотеки, за обогатяване на училищните библиотеки, за създаване и за поддържане на библиотеки в класните стаи и др. С цел повишаване на мотивацията на децата и учениците да четат художествена и научна литература Министерството на образованието и науката организира Национална седмица на четенето с различни по вид инициативи на територията на цялата страна като маратон на четенето, приказни герои, състезания, ден на книгата, подаряване и размяна на книги. В изпълнение на цел „Повишаване на равнището на грамотност“ се планират регионални външни оценявания на четивната грамотност на 5000 ученици от VI клас и на функционалната грамотност на 5000 ученици от IX клас в 28-те региона с методическата подкрепа на ЦОПУО. 6300 ученици ще бъдат включени в международни изследвания на грамотността (PIRLS, PISA), както и в провеждане на национални изследвания по проблемите на грамотността. Предвидено е усъвършенстване на държавните образователни изисквания за учебното съдържание и на учебните програми по български език и литература (БЕЛ) в началния етап на основното образование и изработване на учебни програми за провеждане на курсове за придобиване на компетентности от прогимназиалния етап, като специално внимание се обръща на дейностите по ограмотяване на възрастни. Предвидено е да бъдат обучени 10 000 неграмотни и слабограмотни лица. В изпълнение на цел „Увеличаване на участието и приобщаването“ се осигурява допълнителна подкрепа за ученици със затруднения в обучението по БЕЛ, за деца и ученици, чийто майчин език е различен от българския език, както и безплатен достъп до библиотеки и до електронни ресурси. Чрез регионалните управления на образованието се предоставя информация и се осигурява допълнителна квалификация на педагогическите специалисти за работа в мултикултурна образователна среда, включително за преподаване на български език на деца, за които той не е майчин. Предвидени са обучения и за преодоляване на дигиталната пропаст и за предоставяне на равна възможност на всички учители за участие в европейската електронна платформа за учители eTwinning без значение на географското местоположение и социална позиция. Планът е изготвен от Министерството на образованието и науката в сътрудничество с институциите, ангажирани с политиките за насърчаване и развитие на грамотността на местно, на регионално и на национално ниво. Това са Министерството на културата, регионалните управления на образованието, в. „Аз Буки“, Центърът за оценяване в предучилищното и училищното образование (ЦОПУО), Центърът за образователна интеграция на децата и учениците от етническите малцинства (ЦОПДУЕМ), Националният дворец на децата и Институтът за български език към БАН. Планираните дейности са заложени на база на годишния отчет за изпълнение на Националния план за действие по Националната стратегия за насърчаване и повишаване на грамотността за периода 2015-2016 г. Планираните съвместни действия на различните институции и организации, ангажирани в изпълнението на Националния план, са насочени към достигането на заложените в Националната стратегия за насърчаване и повишаване на грамотността индикатори, както и към максимално сближаване с целите в областта на образованието и обучението, които Европа се стреми да достигне до 2020 г. Правителството утвърди единицата на капацитет Фарад като национален еталон на Република България. Решението е в изпълнение на Дългосрочна програма за развитие на национални еталони (2013 - 2017), приета от Министерския съвет по предложение на председателя на Българския институт по метрология /БИМ/. По този начин ще бъдат изпълнени и препоръките на Европейската регионална организация по метрология EURAMET за дейността на националните метрологични институти. Националният еталон на единицата на капацитет Фарад ще допринесе за изпълнение на изискванията на Споразумението за взаимно признаване на националните еталони, в това число и признаване на резултатите, направени от БИМ при измерване на капацитет от всички Национални метрологични институти, които са подписали Споразумението. Очаква се повишаване на точността и надеждността на измерванията на предоставяните от Български институт по метрология услуги, особено в области като електроника, електротехническа промишленост, енергетика, съобщения, транспорт, военно дело и др. Правителството утвърди нов образец на служебен открит лист за преминаването на граничен железопътен преход на ГКПП Свиленград-Капъкуле. Съгласно чл. 39 от Закона на българските лични документи, освен паспортите се издават и заместващи ги документи, какъвто е служебния открит лист за преминаването на границата. Той се издава от МВР на Република България със срок на валидност и с възможност за продължаване, съгласно международните договори. Промяната се налага във връзка с извършена промяна в структурата на МВР на Република Турция. Дейността на Генерална дирекция „Сигурност“ е преминала към Генерална дирекция „Управление на миграцията“. На база на тази промяна, издадените от българското МВР, служебни открити листове за преминаването на границата са върнати без заверка от турска страна, тъй като са считани за невалидни. Спогодбата между правителството на Република България и правителството на Република Турция за работа на железопътния граничен преход Свиленград - Капъкуле и обслужването на граничната гара Капъкуле е подписана на 17 януари 2006 г. В нея е заложено, че персоналът на българските железопътни предприятия може да използва граничен пропуск, издаден от МВР на Република България в железопътния граничен преход на територията на другата страна. Правителството определи днес периметър за придвижване на търсещите закрила чужденци, настанени в регистрационно-приемателните центрове на Държавната агенция за бежанците (ДАБ) в София, Харманли и с. Баня и транзитен център в с. Пъстрогор. Целта е въвеждане на строг административен контрол по време на производството за предоставяне на закрила на чужденците. Съгласно разпоредбите на Закона за убежището и бежанците (ЗУБ) по време на производството за предоставяне на международна закрила чужденецът има право да се движи в рамките на определената административна област на територията на Република България, която не може да напуска. Определената зона дава достатъчна възможност за движение, за да гарантира упражняването на правата по този закон. С оглед законовото задължение на търсещите закрила да не навлизат в граничната зона на България, настанените в регистрационно-приемателен център на ДАБ в Харманли могат да се придвижват в определения периметър на територията на област Хасково, без граничната зона. Настанените в транзитен център в с. Пъстрогор могат да се придвижват на територията на област Хасково, без граничната зона, с изключение на територията на с. Пъстрогор. Необходимостта от съществуване на подобна определена зона на движение по смисъла на ЗУБ в района на транзитен център – с. Пъстрогор ще отпадне до края на 2017 г. От страна на ДАБ са предприети действия за обособяването на центъра в с. Пъстрогор от отворен в затворен тип. Настанените в приемателния център в София не могат да напускат територията на град София, а настанените в с. Баня – територията на област Сливен. Правителството прие отчет за изпълнението на третия план за действие за намаляване на административната тежест за бизнеса с 30 на сто от избрано законодателство за периода 2015-2017 г. Планът съдържа 130 мерки за намаляване на административната тежест, реализирането на които ще облекчи бизнеса със 144.5 млн. лева годишно. В периода 1 януари - 30 юни 2017 г. са изпълнени 8 мерки от компетентността на Държавната агенция за метрологичен и технически надзор, Министерството на икономиката, Министерството на енергетиката, Министерството на земеделието, храните и горите, Държавен фонд „Земеделие\" (ДФЗ) и Националната агенция за приходите (НАП). В резултат на това административната тежест за бизнеса е намаляла със 3.1 млн. лева годишно. През отчетния период беше прието изменение на Наредба за одобряване на типа на тахографи и тахографски карти и за изискванията, условията и реда за регистрация на лицата, които извършват монтаж, проверка или ремонт на тахографи. С направените промени се намалява срокът за издаване на удостоверение при промяна на обстоятелствата за вписване в регистъра на лица, извършващи монтаж или монтаж и ремонт на тахографи, от 30 на 15 дни, и се предоставя възможност за подаване на документи по електронен път. Сред най-важните изпълнени мерки е подписаната на 22.05.2017 г. инструкция между ДФЗ и НАП за взаимодействие и обмен на информация, което допринася за намаляването на административната тежест за бизнеса с около 2.6 млн. лева годишно. От началото на изпълнението на третия план през май 2015 г. до края на юни 2017 г. са изпълнени общо 79 мерки. В резултат на това административната тежест за бизнеса е намаляла със 124.4 млн. лева годишно или с 26% от планираното намаление с 30%. Правителството разширява обхвата на длъжността „Директор на Института по отбрана“. Създава се възможност за директор да се назначава военнослужещ или цивилен служител, хабилитирано лице (професор или доцент) или притежаващо образователна и научна степен „доктор“. Промяната се реализира чрез допълнения в две правителствени постановления - ПМС № 84 от 26 април 2010 г. за приемане на Класификатор на длъжностите на военнослужещите в Министерството на отбраната, структурите на пряко подчинение на министъра на отбраната и Българската армия и ПМС № 54 от 2010 г. за приемане на Устройствен правилник на Министерството на отбраната и за определяне на структури на пряко подчинение на министъра на отбраната. Правителството одобри допълнителен трансфер в размер на 6569 лв. по бюджета на държавното обществено осигуряване за 2017 година. Със средствата ще се разплатят извършени разходи за престой и ползване на дейности и услуги в базите на „Профилактика, рехабилнтация и отдих“ ЕАД от правоимащи лица по Закона за военноинвалидите и военнопострадалите. Чрез вътрешнокомпенсирани промени по бюджета на МРРБ за 2017 г. се осигуряват допълнителни средства за реализиране на политиките по бюджетна програма „Устройствено планиране, благоустройство, геозащита, водоснабдяване и канализация“. Допълнителните 4 млн. лв. са за сметка на намаляване на разходите по бюджетните програми „Геодезия, картография и кадастър” и „Ефективна администрация и координация”. Министерският съвет одобри допълнителни средства в размер на 193 455 лв. за изплащане на стипендии по Програмата на мерките за закрила на деца с изявени дарби от държавни и общински училища през 2017 година. През настоящата година за Министерството на образованието и науката (МОН) по програмата са определени средства в общ размер на 932 650 лв., в т.ч. 420 360 лв. за предоставени стипендии на деца от държавни и общински училища за 2016 година. Допълнителните средства ще се разпределят по бюджетите на общините и на МОН. За постъпилите искания от 33 общини за финансиране на 173 стипендии за 2017 г. необходимите средства са в размер на 167 535 лв., а за издадени от министъра на образованието и науката 27 заповеди за отпускане на стипендии за учениците от държавни училища за 2017 г. са необходими 25 920 лв. С настоящото постановление и средствата, отпуснати с предишните две постановления на МС № 81 и № 135 от 2017 г., средствата за изплащане на стипендии на децата с изявени дарби стават общо 451 035 лв. Необходимите средства са в рамките на разчетените за тази дейност в централния бюджет средства за 2017 г. Министерският съвет одобри едностранна декларация по делото Георгиев срещу България, пред Европейския съд по правата на човека (ЕСПЧ). Жалбата, подадена от г-н Георгиев, е във връзка с нарушаване на правото на справедлив съдебен процес и правото на защита за собствеността, поради отказ на съдебно решение на националните съдилища, постановено в полза на жалбоподателя. Съдът приема, че фактите сочат нарушение на чл. 6, ал. 1 и чл. 1 от Протокол 1 от Европейската конвенция за защита правата на човека и основните свободи и определя обезщетение в размер общо на 5 100 евро за претърпените от жалбоподателя имуществени и неимуществени вреди и направените разходи и разноски по делото. Спазването на чл. 6, ал. 1 от Конвенцията изисква от административните орган и да действат в съответствие с констатациите в окончателните съдебни решения на съдилищата. Взимайки предвид практиката на ЕСПЧ, българското правителство одобри едностранна декларация, с която прие да заплати на жалбоподателя обезщетението. Така ще се избегне осъдителното решение по делото, както и разноските в процедурата до постановяване на окончателното решение на Съда, и случаят ще бъде закрит. Министерският съвет одобри също решение за едностранни декларации и плащане на сума в общ размер на 4100 евро за претърпените вреди и направени разходи и разноски по жалбите Йорданов срещу България и Георгиев срещу България пред ЕСПЧ. Делата касаят нарушения на гарантираната от член 2 от Протокол № 4 към Конвенцията свобода на придвижване поради наложените на жалбоподателите през 2008 г. и 2009 г. забрани за напускане на страната на основание чл. 76, т. 2 от Закона за българските документи за самоличност. Те са били осъждани за умишлени престъпления от общ характер и не са били реабилитирани. Разпоредбата на чл. 76, т. 2 е отменена със Закона за изменение и допълнение на Закона за българските документи за самоличност от 16 октомври 2009 г. Взимайки предвид практиката на ЕСПЧ по сходни дела, българското правителство одобри едностранните декларации на основание чл. 37 от Конвенцията за правата на човека и основните свободи. С решението за едностранни декларации и заплащането на сумите се слага край на делата, като по този начин се предотвратяват бъдещи допълнителни разходи по тях. Правителството одобри и решение за приятелско споразумение и плащане на сума в размер на 2500 евро за претърпените вреди и направени разходи и разноски по жалбата Райков срещу Република България пред ЕСПЧ. Делото касае нарушение на гарантираната от член 2 от Протокол № 4 към Конвенцията свобода на придвижване във връзка с наложената на жалбоподателя забрана за напускане на страната през 2008 г., тъй като той е бил осъждан за умишлени престъпления от общ характер и не е бил реабилитиран. Забраната за напускане на страната е на основание чл. 76, т. 2 от Закона за българските документи за самоличност, чийто разпоредби са отменени през октомври 2009 г. именно с цел предотвратяване на сходни нарушения в бъдеще. Взимайки предвид практиката на ЕСПЧ по сходни дела, българското правителство прие да заплати на жалбоподателя предложената от ЕСПЧ сума, да одобри приятелското споразумение и с това да закрие делото пред ЕСПЧ. Правителството учреди възмездно безсрочно ограничено вещно право - сервитут върху част от имот - публична държавна собственост, в полза на община Чирпан. Решението е обосновано от необходимостта да бъдат изградени довеждащ водопровод и довеждащ колектор до пречиствателна станция за отпадъчни води, като обектът ще преминава през река Текирска. Сервитутът на обекта ще засегне площ в размер на 96 кв. м от намиращия се в землището на Чирпан поземлен имот с обща площ 1178 кв. м. От публична държавна в публична общинска се променя собствеността на участък от републикански път II-44 „(О.п. Севлиево - Велико Търново) - Севлиево - Драгановци - Габрово\", от км 24+090 до км 25+700, намиращ се на територията на община Габрово. Изменението се извършва по предложение на кмета на община Габрово, след съгласуване с Агенция „Пътна инфраструктура\", тъй като трасето вече е с променени функции. По предложение на кмета на община Ветово списъкът на общинските пътища се допълва с пътно трасе с номер и наименование RSE 2067 /Ш-2001, Ветово - Глоджево/ - Ветово - /Ш-2302, Семерджиево - Ветово/. С него общата дължина на общинските пътища на територията на община Ветово, където се намира участъкът, става 59,245 км. Допълнението ще даде възможност на общинската администрация да кандидатства за финансиране по програми на Европейския съюз през настоящия програмен период и ще спомогне за постигане на развита, безопасна, комфортна и екологично съобразена с изискванията пътна инфраструктура. С промените общата дължина на общинските пътища на територията на страната се увеличава на 19 511,83 км. Правителството възложи на председателя на Държавна агенция „Държавен резерв и военновременни запаси“ да сключи договор за покупка на имот в полза на държавата, находящ се в гр. Габрово, ул. Генерал Николов\" № 35. Имотът ще бъде предоставен за безвъзмездно управление на ДА ДРВВЗ, за нуждите на Териториална дирекция „Държавен резерв“ - гр. Велико Търново. Поземленият имот е с площ 2 343 кв. м. и с покупна цена 22 493 лв. Върху него се намират две сгради, предоставени за управление на Агенцията, предназначени за съхраняването на медицински продукти и болнично-домакинско имущество. Придобиването на собствеността върху земята ще способства за осигуряване на по-ефикасен режим на достъпа до медицинската база. Правителството прие решение, с което да прехвърли собствеността на прилежащ терен към Зимния дворец на спорта на Министерството на младежта и спорта. Имотът се намира в гр. София, район „Студентски\" и до сега е бил предоставен за управление на Министерството на образованието и науката (МОН), но не се ползва за нуждите на МОН. С решението се предвижда имотът да бъде отнет от управлението на МОН и да бъде предоставен за управление на ММС, след което се обявява за частна държавна собственост и се апортира в капитала на „Академика 2011\" ЕАД. „Академика 2011\" ЕАД е търговско дружество със 100% държавно участие в капитала, чийто принципал е министъра на младежта и спорта. Зимният дворец на спорта е включен в активите на „Академика 2011\" ЕАД. Чрез апортиране в капитала му и на прилежащия терен ще се създадат условия за пълноценно използване на целия спортен комплекс, вкл. за изпълнение на нормативните изисквания за наличие на зона, предназначена за паркиране, евакуация и др. около сградата на Зимния дворец на спорта. Правителството прие решение за назначаване на Люк Сунье за почетен (нещатен) консул на Република България в Кралство Белгия със седалище в гр. Лиеж и с консулски окръг, обхващащ територията на регион Валония. Люк Сунье е роден през 1954 г. в Белгия. От 1966 г. развива спортна кариера последователно в спортовете джудо, карате и таекуондо, като е основател на белгийската федерация по таекуондо, а от 2016 г. е и почетен генерален секретар на Европейската асоциация по таекуондо. В областта на бизнеса има богат професионален опит, контакти и безупречна репутация в страната и региона, за който ще отговаря. Сунье е дългогодишен представител на известна марка наши вина в Белгия. Заради професионалната си ангажираност има много контакти сред деловите и медийни среди в Кралството, които използва активно за популяризирането на българското винопроизводство и страната ни. Новият почетен консул на България за Валония има идеи за реализиране на проекти и дейности, като организиране на събития и срещи между търговските камари на двете страни, участия на български делегации във форуми, фестивали и концерти, представяне на България във валонски градове, както и обмен на експерти в областта на културата, спорта и туристическия бизнес. Правителството освободи от длъжност Марам Стърн, който заемаше позицията почетен (нещатен) консул на Република България в Кралство Белгия в този регион до момента. Правителството одобри проект на Споразумение между България и Люксембург за обмен и взаимна защита на класифицирана информация, като основа за водене на преговори, и упълномощи председателя на Държавната комисия по сигурността на информацията да го подпише. Проектът е резултат от консултации с представители на Великото Херцогство Люксембург, състояли се през месец април 2017 г. в София. В хода на консултациите са отчетени предложенията на страните за промяна на някои от разпоредбите с оглед особеностите на законодателствата на двете държави в областта на защитата на класифицираната информация. Правителството прие и решение, с което утвърждава Споразумение между България и Унгария за обмен и взаимна защита на класифицирана информация, подписано на 05 юли 2017 г. в София. Споразумението е изготвено на базата на предложения от българска страна проект, съгласувано е в рамките на междуведомствения координационен механизъм за водене на преговори и сключване на международни договори за защита на класифицираната информация и съответства на типовия проект на Споразумение, одобрен от Министерския съвет. Проектът е резултат от консултации с представители на унгарската страна. Правителството одобри отпускането на 32 674 лева за интерактивен учебен кабинет в Одеското общообразователно училище № 31 и оборудването му с 16 броя компютърни конфигурации и мултимедийно оборудване. Одобреното за финансиране проектно предложение следва заложените приоритети в приетата от Министерския съвет Средносрочна програма за помощ за развитие и хуманитарна помощ за периода 2016-2019 г. Проектът, който ще бъде изпълнен до края на 2017 г., влиза в рамките на приоритет Повишаване на качеството на образованието от Средносрочната програма. Средствата ще бъдат осигурени от бюджета на МВнР, предназначен за официална помощ за развитие и хуманитарна помощ съгласно Закона за държавния бюджет за 2017 г. За България Черноморският регион е приоритетен в политиката на сътрудничество за развитие, а Украйна е сред важните за страната ни партньори по тази политика. Одобрени са меморандуми за сътрудничество и развитие на железопътните коридори на Организацията за сътрудничество на железниците Правителството одобри меморандуми за сътрудничество в областта на техническото, експлоатационното и търговско развитие на железопътни коридори на Организацията за сътрудничество на железниците (ОСЖД). През територията на България минават три транспортни коридора на ОСЖД (коридори № 6,10 и 12 по номерацията на ОСЖД) от определените през 2001 г. общо тринадесет главни жп коридори, които се явяват продължение на общоевропейските транспортни коридори с цел осигуряване на оптимална връзка между Европа и Азия. Меморандумите са основа за приемане на комплексни мерки за усъвършенстване на технологията на превозите за прекратяване спада в обемите на товарните превози и привличане на пътници, използващи железопътния транспорт. С подписването на меморандумите пред България се открива възможност да развие конкретно сътрудничество със страните извън Европейския съюз относно коридорите, които продължават на Изток, респ. на Североизток. Правителството прие Доклада за изпълнението на мерките от Плана за подготовка на Българското председателство на Съвета на ЕС през 2018 г. Към 15 септември са изпълнени 27 от включените в плана 57 мерки, а една е отменена с решение на МС. Динамиката по подготовката се увеличава, което се потвърждава от факта, че за първите 7,5 месеца от приемането на Плана са изпълнени 17 мерки, докато само за последните 2,5 месеца са изпълнени 10 мерки от него. Това се дължи на голямата мобилизация и добрата организация на всички структури, ангажирани с изпълнението. В отчетния период са одобрени ключови програмни документи - Проект на Програма на Българското председателство, Културната програма на Българското председателство, Календар на събитията, които ще се проведат в България по време на Председателството и Насоки за планиране и организиране на събитията. По време на нашето председателство ще се проведат над 200 събития - основно в София, но също и във Варна, Бургас, Пловдив и Велико Търново. Това са срещи на Съвета на министрите на Европейския съюз, конференции на ниво министри, срещи на експертно ниво на работните органи на Съвета, събития от парламентарното измерение, конференции и кръгли маси под егидата на Българското председателство, както и няколко традиционно провеждащи се визити със специална програма. В периода 30 юни - 15 септември 2017 г. са извършени редица действия по провеждане и финализиране на важни обществени поръчки. Малък брой от мерките ще бъдат изпълнени непосредствено преди началото на Председателството поради необходимостта да се отчете напредъкът по обсъжданите досиета по време на Естонското председателство на Съвета на ЕС. Правителството промени размера на частта от продажната цена на иглолистната дървесина, повредена от биотични и абиотични фактори, която държавните предприятия внасят във фонд „Инвестиции в горите\". Целта на промяната е да има икономически стимул за усвояване на повредената иглолистна дървесина чрез предлагането й на граждани на достъпни цени. Отчисленията, които държавните предприятия правят за фонд „Инвестиции в горите\", се намаляват и изравняват за всички държавни предприятия в размер на 1 лв. за кубичен метър дървесина. Промяната засяга в най-голяма степен „Южноцентрално държавно предприятие\" и „Югозападно държавно предприятие\", които са с най-голям обем засегната от вредители и природни бедствия дървесина. Правителството одобри нова Наредбата за изисквания и оценяване на съответствието на подсистемите и предпазните устройства за въжени линии. С това се осигурява прилагането на европейския регламент относно въжените линии март 2016 г Измененията предвиждат процедурите за оценяване на съответствието на въжените линии да се извършват към всяка от подсистемите им и към отделните компоненти. До този момент това се е правело и за въжената линия в цялост. Целта е да се повиши контрола и да се засили вниманието към отделните подсистеми на лифтовете. Въвежда се и ново задължение за производителите, вносителите и дистрибуторите на подобни компоненти, да осигуряват проследимост на подсистемите и предпазните устройства за въжени линии. Икономическите оператори ще трябва да поддържат информация за всеки икономически оператор, който им е доставил дадена подсистема или дадено предпазно устройство, и за всеки икономически оператор, на когото те са доставили дадена подсистема или дадено предпазно устройство. Тази информация трябва да е налична за срок от 30 години от датата на доставката. Целта е да се установи оперативно доставчикът в случай, че бъде установено, че дадена подсистема не отговаря на процедурите за оценяване на съответствието. Очакванията на експертите от Държавната агенция за метрологичен и технически надзор, която е контролен орган за въжените линии, е, че променените изисквания няма да рефлектират пряко върху операторите на въжени линии в България, които и към момента са готови да отговорят на тези изисквания. Министерският съвет прие Наредба за финансирането на институциите в системата на предучилищното и училищното образование. В нея се дефинират основните правила и източниците на финансиране на дейностите в системата на предучилищното и училищното образование, актуализира се и се обединява обхватът на съществуващите подзаконови нормативни актове, които имат отношение към финансирането на системата на предучилищното и училищното образование. Регулират се и възможностите за провеждане на местните и институционалните политики. В наредбата са разписани и условията за включване на частните детски градини и училища в системата на държавното финансиране, предоставянето и отчитането на получените от тях средства от държавния бюджет, редът за преустановяване на държавното финансиране и възстановяване на неизразходваните средства. Разработена е и методика за определяне на максималния размер на средствата за дете/ученик, които частните градини и училища, включени в системата на държавно финансиране, могат да събират от родителите за компенсиране на извършени от тях разходи. С оглед разграничаване на финансирането от държавния бюджет от финансирането от страна на родителите и от други източници, както и за да се избегне свръхфинансиране на дейности, в проекта на Наредба е предвиден механизъм за разделение на общите разходи по източници на финансиране. Включени са и разпоредби по отношение на контрола върху публичното финансиране. Правителството прие Наредба за условията и реда за осъществяване на дейностите, свързани с оръжията, боеприпасите, взривните вещества и пиротехническите изделия, и контрола над тях в Държавната комисия по сигурността на информацията (ДКСИ). Съгласно § 67, ал. 1 от Преходните и заключителни разпоредби на Закона за изменение и допълнение на Закона за Министерството на вътрешните работи, обнародван в ДВ, бр. 81 от 14.10.2016 г. дирекция „Специална куриерска служба“ на Министерството на вътрешните работи преминава като дирекция „Специална куриерска служба“ към Държавната комисия по сигурността на информацията. Разпоредбата е в сила от 01.01.2017 г. С това към правомощията на Комисията са включени и тези по преноса и разпространението на класифицираната информация на територията на страната. Съгласно правилата на документалната сигурност на класифицираната информация и по-конкретно чл. 81, ал. 3 от Правилника за прилагане на Закона за защита на класифицираната информация куриерите, които пренасят материали и/или документи, съдържащи класифицирана информация, на територията на страната, и охраната носят оръжие. До този момент изпълнението на правомощията на ДКСИ не изискваше носене на оръжие. Предложеният проект на Постановление за приемане на Наредба за условията и реда за осъществяване на дейностите, свързани с оръжията, боеприпасите, взривните вещества и пиротехническите изделия (ОБВВПИ), и контрола над тях в ДКСИ ще създаде правен режим за осъществяване на тези дейности в ДКСИ. Наредбата съдържа детайлна уредба на дейностите по придобиване, съхранение и отчет на ОБВВПИ, транспортиране с автомобилен транспорт и пренасяне на ОБВВПИ, извършване на технически прегледи и ремонт, носене и употреба на служебно оръжие, контрол върху дейностите с ОБВВПИ. Ясно са регламентирани отговорностите в хода на осъществяване на отделните дейности, свързани с ОБВВПИ. Кандидатите за извършване на посредническа дейност по наемане на работа, ще се регистрират с по-малко документи в Агенцията по заетостта. Това предвиждат промени в Наредбата за условията и реда за извършване на посредническа дейност по наемане на работа, които бяха одобрени от правителството. След промяната ще отпадне изискването кандидатите да предоставят копие от документа за регистрация или единен идентификационен код съгласно чл. 23 от Закона за търговския регистър. Агенцията по заетостта ще проверява обстоятелствата, свързани с регистрацията на кандидатите по служебен ред. Целта на промяната е да се облекчи съществуващият регистрационен режим, да се намалят административните разходи за бизнеса и да се повиши качеството на предоставяните от Агенцията по заетостта услуги. Правителството прие промени в Наредбата за съществените изисквания и оценяване на съответствието на играчките, с което в българското законодателство се въвеждат измененията на три европейски директиви за безопасността на играчките. Наредбата определя правилата за употреба в детските играчки на химични вещества, класифицирани като мутагенни, карциногенни и токсични за репродукцията. Когато играчките са предназначени за деца под 36 месеца или са предназначени да се слагат в устата, тези вещества следва да отговорят на определени от Европейската комисия специфични гранични стойности, които гарантират безопасността на детето. Измененията и допълненията в Наредбата са свързани с промени в граничните стойности на веществата бисфенол А, фенол и олово в играчките и трябва да бъдат приложени както следва: за олово - от 28 октомври 2018 г., за фенол - от 4 ноември 2018 г., а на бисфенол А - от 26 ноември 2018 г. Сътрудничество на пазара на електроенергия, взаимодействие в областта на енергийната ефективност и възобновяемата енергия - това са новите моменти, които допълват меморандума по инициативата за газова междусистемна свързаност в Централна и Югоизточна Европа (CESEC), подписан на 10 юли 2015 г. Проектът бе одобрен на днешното правителствено заседание и предстои да бъде подписан в Букурещ на 27-28 септември. Тогава в румънската столица ще бъде проведена среща на министрите от държавите, участващи в инициативата. С допълненията страните се ангажират да положат всички възможни усилия за осигуряване на устойчива регулаторна рамка в електроенергийния сектор. Ще бъдат предприети съвместни мерки за обединение на пазарите по CESEC с вътрешния енергиен пазар. Това ще повиши ликвидността и гъвкавостта на енергийната система и ще позволи пълноценно използване на регионалния потенциал за енергийна ефективност и възобновяема енергия. Основна цел на направените допълнения е да бъде създаден по-голям, по-ликвиден и конкурентен регионален енергиен пазар в Югоизточна Европа, за да се гарантира сигурността на електроснабдяването на възможно най-ниската цена за потребителите. Проектите, с които България ще участва в разширяването на инициативата, са обединени в две основни групи: междусистемен електропровод между България и Гърция и вътрешни мрежови подсилвания в България; както и подсилване на междусистемната връзка между България и Румъния („Черноморски коридор“). Инициативата за газова междусистемна свързаност в Централна и Югоизточна Европа стартира през февруари 2015 г. в София. Тя оказа положително въздействие за ускорено изпълнение на приоритетни инфраструктурни проекти в газовата област, което е основен фактор за по-справедливи цени за потребителите и ефективно функциониране на енергийните пазари. Нов Устройствен правилник на Министерството на околната среда и водите прие правителството. С предложените промени се постига оптимизация на дейността, извършва се вътрешно преструктуриране и оптимизиране на дирекциите, както и се прецизират функциите им. Преструктурирането на администрацията ще доведе до оптимизация на дейността и адекватно разпределение на отговорностите. Администрацията на Министерството на околната среда и водите се увеличава с десет щатни бройки и администрацията на Регионалната инспекция по околната среда и водите - Перник се увеличава с една щатна бройка, като увеличението се извършва за сметка на намаление на щатната численост в седем второстепенни разпоредители с бюджетни средства. В Министерството на околната среда и водите се извършва преструктуриране на три от дирекциите от общата администрация, като числеността на служителите от общата администрация не надхвърля допустимите 30 на сто от общата численост на министерството. Броят на дирекциите в специализираната администрация се запазва, като три дирекции се преобразуват и се прецизират функциите им. Правителството одобри законопроект за изменение и допълнение на Закона за посевния и посадъчния материал, с който се изменят 11 действащи закона и прие Постановление за изменение и допълнение на Правилника за прилагане на Закона за собствеността и ползването на земеделските земи. Одобрените промени са с цел намаляване на административната тежест върху гражданите и бизнеса чрез премахване на 4 и облекчаването на над 30 регистрационни и лицензионни режима. Измененията в нормативната уредба включват: - поддържане на публични електронни регистри на интернет страниците на съответните администрации; - утвърждаване на образци на документи и възможност за подаване на заявления по електронен път в съответствие с изискванията на Закона за електронното управление; - отпадане на изискването за представяне на документ за платена такса, когато плащането е извършено по електронен път; - премахване изискването за представяне на официални удостоверителни документи на хартиен носител, до които администрацията има достъп по служебен път. Предвижда се в 2-месечен срок от влизането в сила на закона ръководителите на съответните администрации да одобрят образците на документи и да ги публикуват. Отпада изискването за производителите на посевен и посадъчен материал освен като земеделски стопани да се регистрират и в Изпълнителната агенция по сортоизпитване, апропация и семеконтрол. Облекчават се процедурите за промяна на предназначението на земи по Закона за горите и по Закона за опазване на земеделските земи. Предвижда се в случаите, в които инвестиционното намерение не може да се реализира поради наложени с нормативен или административен акт забрани, решението за промяна на предназначението на земеделска земя да бъде отменяно по искане на собственика или инвеститора на обекта, а заплатената такса да бъде възстановявана. Александър Арабаджиев да бъде предложен за трети мандат като кандидат на България за съдия в Съда на Европейския съюз (СЕС), реши Министерският съвет. По силата на Договора за функциониране на Европейския съюз (ДФЕС) на всеки три години се извършва частична подмяна на съдиите и генералните адвокати на Съда на Европейския съюз като е предвидена възможност съдиите, чийто мандат изтича, да бъдат преизбирани. В тази връзка, в грама, получена от Постоянното представителство на Република България към Европейския съюз - Брюксел в Министерството на правосъдието и в Министерството на външните работи, се посочва, че мандатът на четиринадесет съдии и пет генерални адвокати в СЕС изтича на 6 октомври 2018 г. и държавите-членки на Европейския съюз са приканени да излъчат своите кандидатури най-късно до 30 ноември 2017 г. Сред съдите, чиито мандат изтича на 6 октомври 2018 г., е и този на българския съдия Александър Арабаджиев. Съгласно ДФЕС изборът на съдиите и генералните адвокати на Съда се извършва измежду личности, които представят всички гаранции за независимост и които отговарят на всички условия, изисквани в техните съответни държави за заемане на най-висшите съдебни длъжности, или които са юристи с призната компетентност. Те се назначават по общо съгласие от правителствата на държавите-членки за срок от шест години, след консултация с Комитета по чл. 255 от ДФЕС. Александър Арабаджиев има безспорни заслуги в реформирането на съдебната система и в утвърждаването на върховенството на закона като принцип в дейността на българските институции. Работи като съдия в Районния съд в Благоевград (1975 - 1983 г.), в Окръжния съд в Благоевград (1983 - 1986г.), във Върховния съд (1986- 1991 г.), в Конституционния съд (1991 - 2000 г.). Бил е член на Европейската комисия по правата на човека (1997 - 1999 г.) на Европейския конвент за бъдещето на Европа (2002 - 2003 г.), както и наблюдател в Европейския парламент. Активно работи и в Парламентарната асамблея на Съвета на Европа (ПАСЕ). През 2006 г., с решение на МС той е одобрен за съдия в Съда на Европейските общности, където изпълнява своите функции от 12 януари 2007 г. След избирането му за съдия в Съда на Европейските общности съдия Арабаджиев бързо изгражда солиден професионален авторитет и с решение на МС от 29 декември 2011 г. е преизбран като кандидат на България за съдия в СЕС и неговият мандат е бил подновен. След одобряването на Александър Арабаджиев за кандидат на Република България за съдия в Съда на Европейския съюз, следва заместник министър-председателят по правосъдната реформа и министър на външните работи да представи неговата кандидатура на Генералния секретариат на Съвета на Европейския съюз. Правителството одобри българската позиция за участие в редовното заседание на Съвет „Общи въпроси“ на Европейския съюз, което ще се проведе на 25 септември в Брюксел. На него ще бъдат представени приоритетите на Естонското председателство, както и ще бъде подготвено редовното заседание на Европейския съвет на 19-20 октомври. Ще се обсъди и Писмото с намерения относно Годишната работна програма на ЕК за 2018 г. Съвет „Общи въпроси“ ще заседава и по чл. 50, като ще бъде обсъдено актуалното състояние на процеса на оттегляне на Обединеното кралство след третия кръг на преки преговори (28-31 август 2017 г.) и отлагането по искане на британската страна на четвъртия кръг на преговорите, който ще започне на 25 септември 2017 г. вместо седмица по-рано.", "date": "2017.09.21", "title": "Вижте какво реши Министерски съвет днес"}
{"url": "https://www.24chasa.bg/novini/article/6459080", "text": "Правителството определи днес периметър за придвижване на търсещите закрила чужденци, настанени в регистрационно-приемателните центрове на Държавната агенция за бежанците (ДАБ) в София, Харманли и с. Баня и транзитен център в с. Пъстрогор. Целта е въвеждане на строг административен контрол по време на производството за предоставяне на закрила на чужденците. Това съобщиха от пресцентъра на Министерски съвет. Съгласно разпоредбите на Закона за убежището и бежанците (ЗУБ) по време на производството за предоставяне на международна закрила чужденецът има право да се движи в рамките на определената административна област на територията на Република България, която не може да напуска. Определената зона дава достатъчна възможност за движение, за да гарантира упражняването на правата по този закон. С оглед законовото задължение на търсещите закрила да не навлизат в граничната зона на България, настанените в регистрационно-приемателен център на ДАБ в Харманли могат да се придвижват в определения периметър на територията на област Хасково, без граничната зона. Настанените в транзитен център в с. Пъстрогор могат да се придвижват на територията на област Хасково, без граничната зона, с изключение на територията на с. Пъстрогор. Необходимостта от съществуване на подобна определена зона на движение по смисъла на ЗУБ в района на транзитен център – с. Пъстрогор ще отпадне до края на 2017 г. От страна на ДАБ са предприети действия за обособяването на центъра в с. Пъстрогор от отворен в затворен тип. Настанените в приемателния център в София не могат да напускат територията на град София, а настанените в с. Баня – територията на област Сливен.", "date": "2017.09.21", "title": "Определиха зони за движение на търсещите закрила чужденци в България"}
{"url": "https://www.24chasa.bg/novini/article/6459079", "text": "Експерти предупредиха за злонамерен софтуер, който тайно източва пари от сметките на потребителите срещу фалшиви услуги, разказва . Шокиращото е, че милиони хора го свалят сами, и то напълно доброволно. Причината - този зловреден вирус (наричан още „малуер”) се крие в най-малко 50 мобилни приложения в магазина на Google Play. Според изследователите опасната програма е била свалена 4,2 милиона пъти.", "date": "2017.09.21", "title": "50 мобилни приложения точат сметките ни тайно"}
{"url": "https://www.24chasa.bg/novini/article/6459082", "text": "Във фермата в Поликраище, където бяха открити заразените с фипронил яйца, по инициатива на оператора, вече са унищожени няколко стада - около 18 000 животни и над 1,5 млн. яйца, съобщи земеделският министър Румен Порожанов пред журналисти, цитиран от БТА. По думите му се взимат допълнително проби. Той каза, че в момента не се предлага заразено с фипронил месо. Министърът уточни, че се правят проверки и за това, а те досега са отрицателни. Министерството на земеделието храните и горите ще изготви общата позиция на страната за общата селскостопанска политика /ОСП/ след 2020 г. до началото на октомври, каза още Порожанов. Той уточни, че националната позиция ще бъде представена за публично обсъждане и след това ще бъде представена на вниманието на ЕК. До края на годината ще е готов докладът за поземлените отношения, каза Порожанов в отговор на репортерски въпрос. Той посочи, че проблемът с т. нар. бели петна - подписване на договори, без подписалият да има право на собственост, е изчистен като процес. Имаше около 100 случая, от които 80 са дадени на прокуратурата, отбеляза той и допълни, че вече има направени предложения за законодателно решаване на въпроса. До октомври следващата година сме си поставили задача да изработим общ законопроект, който да обхваща всички въпроси на поземлените отношения, каза още министърът.", "date": "2017.09.21", "title": "Унищожиха 18 000 кокошки във фермата в Поликраище заради яйцата с фипронил"}
{"url": "https://www.24chasa.bg/novini/article/6459141", "text": "Служители на Районно управление на МВР–Чирпан задържаха извършител на престъпление. Вчера те предприели незабавни действия по сигнал, постъпил към 13.50 часа – минути по-рано, в близост до язовир в землището на село Държава, в безпомощно състояние, с рана на главата бил намерен 54-годишен мъж. Това съобщиха от пресцентъра МВР. Пострадалият е настанен за лечение в болница в Стара Загора, с опасност за живота. В резултат на оперативно-издирвателни дейности за срок до 24 часа е задържан извършителят - Н.Т. /45 г./ от Казанлък. Изяснено е, че след конфликт между двамата, по-младият мъж е нанесъл на опонента си удари с твърд предмет в областта на главата. Работата по случая продължава в рамките на образувано досъдебно производство за извършено престъпление по чл. 115 във връзка с чл. 18, ал. 1 от НК.", "date": "2017.09.21", "title": "Мъж е с опасност за живота след побой в Старозагорско"}
{"url": "https://www.24chasa.bg/novini/article/6459169", "text": "\"Не става дума за вкус, а за достойнство\". Това заяви председателят на Европейската комисия Жан-Клод Юнкер на среща с европейски политици и общественици по повод твърденията на производителите на храни, че предлагат различно съдържание под еднаква опаковка заради \"вкуса на местните потребители\", съобщи БТА. Не може в Европа да има две класи потребители и работници, коментира Юнкер. Той изрази очакването през октомври да бъде постигнато съгласие по промените в директивата за командированите работници. Искам всички държави от ЕС да бъдат в еврозоната и в Шенген, да няма двойни стандарти при храните. Защо отказват на нашите български и румънски приятели достъп до Шенген, след като от години са изпълнили изискванията, трябва да прилагаме договорите за ЕС, коментира председателят на комисията. Той добави, че в годишната си реч за състоянието на ЕС миналата седмица не е настоявал за приемането на еврото от държавите извън еврозоната, а е припомнил, че това право и задължение е част от договорите. Не насилвам никого, предложих подкрепа за ускоряване на процеса на присъединяване (към еврозоната), поясни Юнкер.", "date": "2017.09.21", "title": "Юнкер за двойните стандарти в храните: Не може в Европа да има две класи потребители"}
{"url": "https://www.24chasa.bg/novini/article/6459192", "text": "Европейската комисия днес отново отказа да се намеси в спора за Каталуния. Говорител на институцията настоя, че въпросът следва да бъде уреден в конституционната рамка на Испания, предаде БТА. Уважаваме конституционния ред в Испания и тези въпроси се решават от основния закон на държавата. Конституционната рамка може да даде решение на откритите въпроси, посочи той. Говорителят не отговори на въпроси дали ЕК ще приеме поканата да посредничи в спора между каталунските власти и правителството в Мадрид. Той отбеляза, че ЕК е била и може да бъде посредник в решаването на спорове между държави.", "date": "2017.09.21", "title": "ЕК отказва да се намеси в спора за Каталуния"}
{"url": "https://www.24chasa.bg/novini/article/6458580", "text": "Русия обвини подкрепяните от САЩ сирийски бунтовници, че са обстрелвали правителствени сили близо до град Дейр аз Зур и предупреди американските военни, че при следващ подобен инцидент ще има контраудар, предаде Франс прес. \"Сирийските войски на два пъти бяха подложени на ожесточен обстрел с оръдия и миномети от позиции на източния бряг на река Ефрат, където има бойци на Сирийските демократични сили и американски специални части\", заяви говорителят на руските въоръжени сили генерал Игор Конашенков, цитира БТА. Той подчерта, че в момента при войските на Башар Асад в обстрелваните зони има военни от руските специални сили, които помагат на сирийската армия в битката за стратегически важния град Дейр аз Зур, отбелязва Асошиейтед прес. Кампанията за освобождаването на този най-голям източен сирийски град е обхваната от надпревара между правителствените сили и подкрепяните от САЩ бунтовници. През последните две седмици правителствените войски, подкрепени от руската бойна авиация и съюзени с Иран милиции, поеха контрола над по-голямата част от града и прекосиха река Ефрат, навлизайки в зоната на действие на Сирийските демократични сили. Москва е уведомила високопоставен представител на американската армия чрез канал за връзка в Катар, че занапред \"опитите за обстрел от зони с бойци на Сирийските демократични сили ще бъдат спрени незабавно\", отбелязва Франс прес. \"Местата в тези зони, откъдето се стреля, ще бъдат незабавно ударени с цялата налична военна техника\", предупреди Конашенков. Вчера руската армия също обвини подкрепяните от САЩ бунтовнически групировки, че стрелят по войски на Башар Асад и пречат на напредването им срещу джихадистите от групировката \"Ислямска държава\" в района на река Ефрат. Според руската армия бунтовниците също така са отворили бентове по река Ефрат, за да възпрепятстват прекосяването на реката от армията на режима, която води настъпление срещу джихадистите на ИД в Дейр аз Зур в Източна Сирия. С прекосяването на Ефрат сирийските войски се доближиха до зоната, където действат подкрепяните от Вашингтон бунтовници. В събота Сирийските демократични сили обвиниха руската авиация, че ги бомбардирала североизточно от Дейр аз Зур, което Москва отрича, отбелязва АФП.", "date": "2017.09.21", "title": "Москва обвини Вашингтон, че подкрепя сирийци, които стреляли по войски на Асад"}
{"url": "https://www.24chasa.bg/novini/article/6458578", "text": "Ураганът Мария се засили отново близо до източния бряг на Доминиканската република, предаде Ройтерс, като цитира Националния център на САЩ за наблюдение на ураганите. Ураганът вече е от категория 3 по петстепенната скала и е на около 90 км северно от Доминиканската република. Постоянните ветрове достигат 185 км/ч по данни на центъра, цитирани от БТА. Поради приближаването на урагана около 4000 туристи са били преместени от курорта Баваро в Пунта Кана в източната част на острова, съобщава Асошиейтед прес. Те бяха настанени в хотели в столицата Санто Доминго. Отменени са около 100 полета, а правителството спря учебните занятия и изпрати служителите по домовете. \"Правителството се подготвя за най-лошия сценарий и хората трябва да направят същото\", заяви секретарят на президентската администрация Хосе Рамон Пералта. Очаква се Мария да не достигне изобщо до континенталната част на САЩ.", "date": "2017.09.21", "title": "Ураганът Мария се засили отново, приближава към Доминиканската република"}
{"url": "https://www.24chasa.bg/novini/article/6458589", "text": "Мексикански спасители се опитват да извадят 12-годишно момиченце изпод развалините на училище, както и да открият други оцелели под отломките след опустошителното земетресение в Централно Мексико, предаде Ройтерс, цитирана от БТА Най-малко 237 души загинаха при земетресението с магнитуд 7,1. По данни на Асошиейтед прес загиналите в столицата са 115. Земетресението този вторник беше най-тежкото в страната от 32 години. Спасителите могат да разговарят с момиченцето, чието име е Фрида София. Тя е съобщила, че наблизо има още двама ученици, но не може да каже дали са живи. Изпод развалините на училището вече са извадени телата на 21 ученици и четирима възрастни. Учител и двама ученици са изпратили текстови съобщения изпод развалините. Спасителите работят бавно, като издигат дървени скелета, за да предотвратят повторно сриване на отломките. Тежки машини няма да се използват, докато под руините има признаци на живот. Спасителните екипи периодично призовават събралите се наоколо хора за пълна тишина, за да чуват молбите за помощ. Две жени и един мъж бяха извадени живи изпод развалините близо 36 часа след земетресението. Общо бяха спасени 52 души, съобщава отдела за социално развитие на Мексико сити. Това е надпревара с времето, предупреди мексиканският президент Енрике Пеня Нието. Той предупреди в Туитър, че \"всяка минута е от значение, за да спасим живота на хора\". Вниманието на хора в цялата страна е фокусирано върху развалините на училището.", "date": "2017.09.21", "title": "Спасители се борят да извадят 12-годишно, затрупано под училище след земетресението в Мексико"}
{"url": "https://www.24chasa.bg/novini/article/6458599", "text": "Открити са нови находки от средновековния град Лютица край Ивайловград от близо 1100 години, съобщават от Националния исторически музей /НИМ/ след приключването на теренните археологически проучвания през тази година на обекта. Разкопките са финансирани от Министерството на културата, Националния исторически музей, Националния археологически институт с музей при БАН и Община Ивайловград. Това е петнадесетият сезон на проучванията, започнати от доц. д-р Бони Петрунова през 2002 г. Днес, след девет експедиции, са установени останките от базилика, гробищна църква, водохранилище и масивна каменна сграда, разположена до входа на укреплението. Каменната сграда до входа е проучвана от 2011 г., когато е открит масивен златен пръстен от началото на 13-ти век. Тя се е разпростирала на площ от 190 кв. м и е била на два етажа поне, като нейното съществуване и експлоатация е над петстотин години - вероятно още от 9-ти век, до края на 13-ти в. През 1275 г. между Константинопол и Рим е сключена уния за приемане на \"Свето причастие\" от православния свят, което българското население не възприема добре и от италийския полуостров и Сицилия са изпратени наказателни отряди, които опустошават цяла Тракия, стигайки и до Света Гора. В житие на Зографските монаси е описано изключително драматичното унищожение, нанесено от латините над българските свещенослужители и на книжнина, запазена от времето на цар Симеон и Иван Асен Втори. Въпреки че крепостта е разрушена от рицарите на Неапол, до момента в сградата, сред опожарените руини, са събрани три изцяло запазени шпори на западни конници, посочват от НИМ. За петте археологически сезона до 2016 г. от сградата са събрани 492 предмета, от които 255 монети, а през 2017 - нови 300 находки, от които повече от половината са монети. Най-сериозен интерес представлява сребърен грош на цар Иван Александър, открит в последните дни на проучването. Това е първият предмет от Лютица, доказващ категорично, по археологически път, това, което се знаеше до момента по исторически данни, посочват от НИМ. Византийският император Йоан Кантакузин нарича Лютица градче, подчинено на българския цар през 14-ти в., и то наистина е такова. Населението не е успяло да се съвземе напълно след разрухата, нанесена от латините, но то е продължило да живее на същото място. Останките от внушителната някога сграда на входа са използвани почти изцяло, за да бъде подсилена стената за новата заплаха от югоизток. Оформени са паянтови постройки на калова спойка и кирпичи за жилища, долепени до крепостната стена. Въпреки силния дух на българите по граничните райони, двете масирани вълни от края на 13-ти в. и втората половина на 14-ти в. слагат край на живота в този средновековен български град, разказват историците.", "date": "2017.09.21", "title": "Откриха нови находки от средновековния град Лютица край Ивайловград"}
{"url": "https://www.24chasa.bg/novini/article/6458609", "text": "Полицаите вече са получили допълнителните си възнаграждения. Това заяви в парламента зам.-министъра на МВР Красимир Ципов. \"До края на годината правителството ще увеличи допълнителните възнаграждения, които получават униформените полицаи. От тях се получиха 17 млн. лв. за това, че през последните 4 г. не можаха да бъдат проведени обществени поръчки за доставка на униформено облекло. С 10 млн. лв. ще бъде увеличен бюджета за осъществяване на специфични служебни дейности и ще бъдат получени още около 11 млн. за допълнителното възнаграждение за постигнати резултати в служебната дейност. Сумарно като се изчислят дават сумата над 39 млн., нещо което твърдим, че последните десетина години не се е случвало. Тоест да има увеличение на размера на допълнителните възнаграждения. Водим диалог със синдикатите и определено и категорично заявяваме - в момента, в който започне бюджетната процедура ще започне разговор и по отношение на увеличаването на възнагражденията. Средно на човек се падат по няколко десетки лева. В крайна сметка това са възможностите на бюджета на МВР\", каза още той. По думите на Ципов служителите ще получат на два пъти по 140 лв., ако 15% процентното увеличение, което искат полицаите, се случи. Новото е, че даваме възможност да се охраняват обекти от полицаи, например на Държавна агенция за бежанците, които досега не са били охранявани от служителите на реда, обясни Ципов по повод промените в закона за МВР, които по-рано днес Народното събрание прие на първо четене. Той обясни, че това се прави, защото те са обекти свързани с националната сигурност. \"Изтъкна се като аргумент, че професионалната първоначална подготовка на разследващите полицаи се е случила по настояване на Прокуратурата, по-специално на главния прокурор. Искам да опровергая това. Първоначалната подготовка е предложение, което беше изготвено след като получихме аргументи от всички структури на МВР, че това ще даде възможност на разследващите полицаи да кандидатстват за ръководни длъжности. В бюджета вече има предвидени пари за извършването на такава подготовка\", обясни още той.", "date": "2017.09.21", "title": "Ципов: Полицаите вече са получили допълнителните пари"}
{"url": "https://www.24chasa.bg/novini/article/6458615", "text": "Предстоят три почивни дни, трафикът ще бъде интензивен, нека да призовем водачите да бъдат по-търпеливи, по-внимателни. Това заяви пред журналисти в парламента началникът на \"Пътна полиция\" към МВР комисар Бойко Рановски, предава БТА. В Европейския ден без загинали на пътя комисар Рановски призова участниците в движението да се замислят за поведението си на пътя. Когато има масово пътуване, няма начин да не се образуват задръствания и тапи, но нека бъдем по-търпеливи, да не нарушаваме правилата и да спазваме указанията на контролните органи, каза той. По отношение на промените в Закона за МВР, които бяха приети на първо четене от парламента днес и с които се променят и текстове в Закона за движение по пътищата, комисар Рановски заяви, че с тях се внася яснота. По думите му в момента в закона има три текста, които регламентират неправилно паркиране в районите на спирките. Ние предлагаме единият да отпадне и да останат другите два, за да е по-ясно санкционирането, обясни той. Има три текста за неправилно изпреварване, предлагаме да останат два текста - неправилно изпреварване без опасност и неправилно изпреварване с опасност, като санкциите са различни, каза още той. С други промени се уточняват текстове, свързани с тежкотоварните автомобили.", "date": "2017.09.21", "title": "\"Пътна полиция\": Шофьорите да са по-търпеливи при предстоящия интензивен трафик"}
{"url": "https://www.24chasa.bg/novini/article/6458673", "text": "Китай ще стартира космическа мисия до Марс около 2020 г., предаде ТАСС като цитира в. \"Чайна дейли\". Китай възнамерява да получи почвени и скални образци от четвъртата планета в Слънчевата система към 2030 г., предаде БТА. По думите на главния инженер-проектант на мисията Чжан Жунцяо, Китай планира да стане първата страна, съвместила орбитална дейност с тази на повърхността на Марс в една и съща мисия. В китайския проект се работи по три основни направления - орбитален апарат, спускаем модул и марсоход. Мисията ще включва 13 комплекса научно-изследователско оборудване, 7 от които са предназначени за орбиталния апарат, а 6 - за марсохода. Орбиталният апарат ще събере данни за марсианската атмосфера, електромагнитното поле и температурата на Червената планета, ландшафта й, както и друга полезна информация. Марсоходът с тегло около 200 кг ще изследва повърхността на планетата и ще тества оборудването, което в следваща мисия ще бъде използвано за събиране на почвени и скални образци и за по-късното им изпращане на Земята. По думите на учения, Китай планира до 2020 г. да осъществи кацане на безпилотен апарат на Луната в рамките на програмата \"Чанъе-4\", както и да отправи към естествения спътник на Земята безпилотната мисия \"Чанъе-5\" с възвръщаем модул за получаване на образци от грунта. Китайската космическа програма освен това предвижда изследвания на астероиди и други космически тела за събиране на данни за произхода на Вселената и търсене на извънземен живот. Чжан Жунцяо отбеляза, че Китай планира да отправи една мисия към Юпитер през 2036 г. и друга към Уран през 2046 г. По думите му, тъй като тези планети са много отдалечени от Слънцето, нужната за подобни полети светлинна енергия ще е недостатъчна. Както поясни ученият, съвременните двигатели са неподходящи за постигане на поставената цел - дългото съхраняване на горивото води до загуба на първоначалните му свойства, тъй като космическата среда понякога може да е по-агресивна от земната.", "date": "2017.09.21", "title": "Китай ще стартира космическа мисия до Марс около 2020 г"}
{"url": "https://www.24chasa.bg/novini/article/6458612", "text": "Районната прокуратура в Павликени внесе в съда искане за вземане на постоянна мярка „задържане под стража“  на двама мъже от гр. Ветово извършили опит за телефонна измама на възрастно семейство, съобщиха от държавното обвинение. Прокуратурата е привлякла Петър Г./на 43 години/ и Димитър З. / на 41 години/ и двамата от гр. Ветово в качеството на обвиняеми за това, че на 19 септември, действайки в съучастие и представяйки се за длъжностно лице - разследващ полицай и полицейски служител, опитали да  заблудят старци от Павликени, че ще съдействат на внука им да избегне наказателна отговорност и че съдействат на полицията за залавяне на телефонни измамници. Мошениците бяха спипани в момент на предаване на 2000 лв., след като жертвите им се усетили, а полицията им устроила капан. В хода на разследването са разпитани свидетели, приобщени са веществени доказателства, извършени са огледи , претърсване и изземване. Установени са извършителите и с постановление на районен прокурор са задържани за срок от 72 часа, с цел довеждането му пред съд за определяне на мярка за неотклонение “задържане под стража”. Мотивите са, че от събраните по делото доказателствата може да се направи обосновано предположение за авторството на деянието. За това престъпление, извършено в условия на опасен рецидив, законът предвижда наказание лишаване от свобода до 10 години, като съдът може да постанови конфискация до една втора на имуществото на виновния. И двамата са със сериозни съдебни досиета - Петър Г. има 13 осъждания за измами и кражби, а Димитър З. – 28 осъждания за измами и кражби, уточниха от прокуратурата.", "date": "2017.09.21", "title": "Искат постоянен арест за ало измамници\nс дебели досиета, спипани с 2000 лв."}
{"url": "https://www.24chasa.bg/novini/article/6458714", "text": "„Фейк нюз, или фалшивите новини, съществуваха и преди интернет. Новото сега е скоростта, с която се разпространяват и обширната аудитория, до която достигат, подкопавайки по този начин демократичната система, въпреки че трябва да се има предвид, че фалшивата новина не е непременно незаконна”. Това казва в интервю за италианския седмичник „Сетте”, който излиза с вестник „Кориере дела сера”, българската еврокомисарка Мария Габриел. Отговарящата за цифровата икономика и общество в ЕС българка твърди, че ще открие обществена дискусия на сайта на ЕС, за да може всеки да каже своята дума. Освен това тя възнамерява и да създаде група от експерти, които да се занимаят с алгоритмите и с поставянето в центъра на стойности като свобода на словото. Габриел смята да се посвети и на увеличаване на заетостта в дигиталната сфера, както и на сигурността онлайн на отделния гражданин. Два са свързаните аспекти. Първият е образоваността, която е най-добрият метод за защита - само 37% от работната сила е с базова дигитална компетентност, но след десетилетие ще бъде необходимо тя да е 90%. Другият аспект е свързан с пакета от предложения против кибератаките, които през последните 2 г. са се увеличили с 300 на сто. „Както каза председателят на ЕК Жан-Клод Юнкер, те могат да са по-опасни и от оръжия за сигурността на държавите и на икономиката”. Българската комисарка допълва, че е необходима и повече координираност в процедурите за защита между отделните членове на ЕС, както и задължението за „сертификат за сигурност” за компаниите, които осигуряват рискови услуги и продукти. Габриел иска и европейска агенция за киберсигурност. Що се отнася до хейт спийч, или до изливането на омраза в мрежите, Габриел твърди, че ще настоява за сътрудничество на всички заинтересовани страни. Според нея кодексът за поведение, подписан миналата година от Туитър, Ютуб,Фейсбук и Майкрософт, е дал добри резултати, тъй като са били отстранени 30 000, или 92% от незаконните съдържания в мрежата. А кой трябва да надзирава дигиталните платформи? Според Габриел не може цялата отговорност да се приписва само на един актьор. „Опитвам се да видя кой реагира най-добре в респект на основните права, на прозрачността и диалога.” Според комисарката пикът на контактите е до един час след публикацията онлайн. „Бързината не може да засенчва други важни аспекти. Затова ще целя прозрачност – ако една публикация се свали от интернет, трябва да се знае на базата на какви правила се прави. Какво би станало, ако се свали и нещо, което не би трябвало? Ответната страна трябва да има начини да се защити”, казва комисарката.", "date": "2017.09.21", "title": "Мария Габриел пред италианския „Сетте”: Няма рецепта срещу фалшивите новини"}
{"url": "https://www.24chasa.bg/novini/article/6458736", "text": "624 млн. лева от Оперативната програма \"Региони в растеж\" отиват в 416 детски градини, училища и висши учебни заведения. 160 млн. лева са за професионалните училища. Това обяви премиерът Бойко Борисов на среща с кметове, директори на училища и ректори в Министерски съвет. Министърът на регионалното развитие Николай Нанков изчисли, че обновяването им ще засегне 255 000 деца - от детската градина през училищата до ВУЗ, което прави 2450 лв. инвестиция на дете, ученик и студент. Борисов на два пъти акцентира процедурите да са прозрачни и чисти и се обърна към кметовете, че те са отговорни за това. \"Да не ходят после да ми правят репортажи за некачествени ремонти или къде са отишли парите. Имате пълно основание след 7-8 месеца да покажете на родители, деца и учители какво сте направили\". Премиерът заяви, че тъй като не е имало скандал, не е било обърнато особено внимание на факта, че на 15 септември 3000 деца, които са били извън обсега на училището, сега да записани. \"Това е една средна община и ако не е бил ангажиран целия ресурс на държавата, за да ги запишат, те ще останат неграмотни, а след това престъпници или безработни, защото нямат квалификация\", заяви Борисов и специално благодари на учители, директори и социални работници, както и на вътрешното министерство, но поръча всекидневно да се следи обучението на тези деца. Той се прехвърли на темата за липсата на квалифицирани работници и как при всеки един кмет идвал бизнесът и настоявал да се внасят работници от чужбина: \"От една страна със социалните функции даваме милиарди (б.а. за помощи за безработни) и в същото време да внасяме чужденци да ни работят\". Той призова да се вложат усилия да накараме безработните у нас да се квалифицират и да намерят работа. Премиерът заяви, че ако е имало училища и детски градини които не са разбрали за тази програма и не са кандидатствали, догодина могат да го направят.", "date": "2017.09.21", "title": "Борисов: 624 млн. лева отиват в детски градини, училища и ВУЗ, търговете да са чисти"}
{"url": "https://www.24chasa.bg/novini/article/6458741", "text": "„Важно е какво бъдеще искаме да децата си. Важно е каква Европа ще им оставим, как да я запазим и с какво да допринесем като българи“. Това каза министърът за Българското председателство на Съвета на Европейския съюз 2018 Лиляна Павлова по време на първата голяма обществена дискусия по приоритетите на страната ни „101 дни до София – Столица на Европа“, организирана съвместно със Сдружение „ПанЕвропа България“ и представителството на Европейската комисия у нас. Това съобщиха от Министерството на Българското председателство на Съвета на ЕС-2018. Младежката заетост, иновациите и образованието ще са сред основните приоритети на страната ни по време на първото българско председателство, стана ясно от презентацията на министър Лиляна Павлова. „Започваме от ранното детско развитие с насърчаване на предприемачеството и въвеждането на всички технологии в образователните системи“, отбеляза тя. Ще настояваме именно през нашето председателство да бъдат приети и програмите за образование, младежи и спорт като програмата „Еразъм плюс“, заяви министърът. Тя припомни, че 2018 година е важна, защото е в края на мандата на настоящите Европейска комисия и Европейски парламент и от нас зависи как ще приключи този програмен период, който ще приключи по времето на Австрийското и Румънското председателство и какъв тон ще бъде зададен в бъдеще. „Имаме уникалния шанс председателството да ни обедини“, заяви тя при откриването на дебата, на който присъстваха представители на неправителствени и граждански организации, посланици, настоящи и бивши политици от различни партии, социолози, журналисти. „Заедно може да допринесем за първото впечатление за България като център на европейската политика“, каза Гергана Паси, президент на „ПанЕвропа България“ и бивш министър по европейските въпроси. „Иска ми се посланието ни да е „Европа на младежта“ и да получим отговор на въпроса как Европа ще води най-важната война – за таланти и за човешки капитал“, допълни тя.. По време на дискусията министър Павлова представи и приоритетите Триото Естония – България – Австрия, одобрени през юни т. г., и националните послания – консенсус, конкурентоспособност, кохезия, които станаха основа на днешните дебати. Сред важните досиета, които ще се разглеждат по време на Българското председателство са сигурност и стабилност, предприемачество и иновации, и създаване на свързаност, най-вече със страните от Западните Балкани. Имаме амбицията да бъдем „Балканско председателство“, припомни министър Павлова и потвърди готовността страната ни да работи за европейската перспектива за гражданите на съседните страни. Ще защитаваме националните интереси при преговорите за бъдещата кохезионна политика на евросъюза след 2020 – каза министър Павлова в отговор на въпрос от залата и допълни: „Неутралитетът и баланса не означават липса на национална позиция и на ясни послания“. „Днес можем да обявим, че ще създадем Граждански съвет за всички вас, които искате да се включите в реализирането на Българското председателство. Така ще имаме обратна връзка, ще получим изключително полезни съвети, а и това е начин да привлечем българите от чужбина“, съобщи министър Павлова със заключителните си думи в края на публичното обсъждане. Тя съобщи още, че включително председателят на Европейската комисия Жан Клод Юнкер е поканен да участва в граждански дебат у нас, за да може всеки желаещ да зададе въпросите, които го вълнуват. Допълнително ще се уточни дали подобен дебат да се организира в началото на председателството или през май 2018 г., когато е срещата на върха за Западните Балкани. „Посланията, които чух, за мен потвърждават две неща – избрания от нас подход да говорим за младите хора и да търсим тяхното участие е правилната посока, а девизът „Съединението прави силата“ е по-валиден от всякога. Имам удовлетворението, че ще успеем да направим председателството на Съвета на ЕС, както и присъединяването ни преди десетилетие, надпартийна тема, по която ще търсим обединението, а не разединението“, каза министър Павлова.", "date": "2017.09.21", "title": "Павлова: Председателството на Съвета на ЕС има уникалния шанс да ни обедини (Видео)"}
{"url": "https://www.24chasa.bg/novini/article/6458752", "text": "Дебатът за бъдещето на Общата селскостопанска политика /ОСП/ е част от дебата за целия европейски бюджет и би било тесногръдо да разсъждаваме само за една от категориите на бюджета без да си даваме сметка за целия бюджетен процес. Това каза вицепремиерът Томислав Дончев на форума \"ОСП след 2020 - изборът на България\", предава БТА. Според Дончев разговорът и за многогодишната финансова рамка, и за кохезионната политика, и най-вече за ОСП трябва да бъде интегрална част от дебата за бъдещето на Европа. По думите му дебатът за целия европейски бюджет след 2020 г. дефакто е дебат за бъдещето на Европа. \"Всеки аргумент да имаме по-силен, по концентриран бюджет, означава, че вярваме повече в Европа като политическа и икономическа конструкция. В този смисъл лош европейски знак е последният бюджет, който изпълняваме на европейско ниво. Той е единственият бюджет по-малък от предишния\" каза вицепремиерът. Дончев отбеляза, че консумативните аргументи обичайно не вършат работа, а най-силни са рационалните, които реферират към общоевропейски ползи. Много ми се иска да не се води вътрешна война между различните видове политики, които изграждат конструкцията на целия европейския бюджет, каза той и допълни, че е класика от едната страна да е ОСП, а от другата - кохезионната политика. \"И започва един спор, коя от двете политики е по-добра, коя има по-висока добавена стойност, това има всички харктеристики на приятелски огън. Всяка от политиките има смисъл, полза и добавена стойност. Стрелбата между тях не ни допринася за конструктивен разговор, свързан с един по-добър европейски бюджет\", заяви заместник-министър председателят. Знам, че има предложение дебатът за по-сериозни реформи да бъде отложен, дори да не бъде част от формата за дебата, свързан с многогодишната финансова рамка, каза вицепремиерът. Според него разговорът за добавената стойност, за ефекта, за дългосрочните ползи - икономически, социални, свързаните с регионалното развитие и тези, свързани с екологията, не може да бъде забравен. Ако предишни години разговорите обичайно са били сепарирани от двете страни на масата - нетни донори и нетни бенефициенти, този път ситуацията ще е по-сложна, най-вече в групата на нетните бенифициенти, защото ще има различни под групи с малко по-нюансирани интереси, обясни Дончев и допълни, че това също ще затрудни разговорите. Ако се опитаме да пречупим петте сценария за бъдещето на Европа през бъдещето на ОСП, нека не забравяме, че само един от тях предвещава по-голям финансов пакет, свързан с ОСП, посочи вицепремиерът и добави, че от политическа гледна точка не би го определил като най-вероятния. Той призова да си свършим нашата част от работата. Добре е и на национално, и на европейско ниво преди началото на преговорите да текат достатъчно такива дискусии, за да могат всички заинтересовани страни да си стиковат позициите.", "date": "2017.09.21", "title": "Томислав Дончев: Дебатът за бъдещето на ОСП е част от дебата за целия европейски бюджет"}
{"url": "https://www.24chasa.bg/novini/article/6458744", "text": "Група от стотина експерти от различни специалности поискаха официално от президента Александър Вучич да се формира специален орган и лаборатория, за да се проучат последиците от бомбардировките на НАТО през 1999 г., съобщава сръбският вестник \"Блиц\", цитиран от БТА. Експертите искат от държавата да осигури средства за работа на независим координационен орган и национална лаборатория. Според тях това е условие сами, без участието на други държави, да проучат последиците за здравето на сръбското население след употребата на муниции с обеднен уран, както и каква е замърсеността на водата, почвата и въздуха след бомбардирането на химически, петролни и енергийни съоръжения. Макар засега да нямат научни доказателства, специалистите твърдят, че все по-честите случаи на стерилитет и увеличаването на случаите на автоимунни и онкологични заболявания със сигурност поне отчасти са последици от \"екологичната катастрофа, предизвикана от бомбардирането през 1999 г\". Годишно в Сърбия от такива болести се разболяват около 37 000 жители, а 20 000 умират. Инициативата е на над 100 специалисти с различен профил - химици, биолози, радиолози, микробиолози, лекари.", "date": "2017.09.21", "title": "Сръбски експерти искат орган, проучващ последиците от бомбардировките на НАТО"}
{"url": "https://www.24chasa.bg/novini/article/6458793", "text": "Депутатите приеха промени в Наказателния кодекс на първо четене с общо 102 гласа \"За\", 2 \"против\" и 39 \"въздържал се\". В действащата нормативна уредба пиратството е признато само по отношение на въдухоплавателен съд, но по отношение на кораб няма регламентация. Промените включват корабите да бъдат добавени към текстовете, като актовете на насилие и грабеж в открито море или международни води, ще бъдат наричани \"морско пиратство\". Предлага се да се въведат разпоредби от директивите на Европейския съюз свързани с атаките срещу информационните системи. По този начин ще се установят минимални правила за определяне на престъпленията и наказанията в областта на атаките срещу информационните системи. Втората предложена директива е свързана със санкциите при пазарна злоупотреба. Нейната цел е да се засилят мерките срещу този тип злоупотреби и да се подпомогне безпроблемното функциониране на пазарите на ценни книжа. Третата директива е свързана със защита на еврото и други парични знаци срещу подправяне.", "date": "2017.09.21", "title": "Депутатите приеха промени в Наказателния кодекс на първо четене"}
{"url": "https://www.24chasa.bg/novini/article/6458788", "text": "Брутният вътрешен продукт на България ще стигне, мисля, до края на годината ръст от 4%. Това заяви премиерът Бойко Борисов на срещата с кметове в Министерски съвет.  Приходната агенция движи в план събираемостта. Надявам се след 10-15 дни да подскажем какво ще правим, заяви премиерът. Той не крие, че е възложил да му направят разчети какво допълнително би могло да се даде за армията и полицията с новия бюджет. Те бдят за нашата сигурност, обоснова се той.  По повод днешния Световен ден на мира премиерът реагира: \"Когато от една страна американските кораби правят учения, от другата страна са китайски и руски, а в средата изстрелват балисични ракети, трудно мога да бъда спокоен\", заключи той.  След това Борисов премина към инфраструктурата и заяви, че \"Хемус\" за Северна България се проектира. Проектите за \"Струма\" се движили добре, магистралата до Кресна ще стане догодина, а сложните инфраструктурни съоръжения след Кресна също ще станат. ", "date": "2017.09.21", "title": "Повече пари за армията и полицията догодина"}
{"url": "https://www.24chasa.bg/novini/article/6458819", "text": "Максимално да се съкрати срокът на проверките по отношение на завода „Емко“, поиска министър-председателят Бойко Борисов по време на днешното правителствено заседание. По думите му връщането на лиценза зависи от това да бъдат коригирани грешките и да се изпълнят указанията на проверяващите. „По всички военни заводи и складове текат проверки, така че тя не е насочена към тях, но доста складове гърмяха, доста жертви дадохме, доста безобразия се откриха, говоря - в много фирми. Хората трябва да знаят, че всичко зависи от това да си коригират грешките и съответно в рамките на тази една-две седмици максимум, ако са си ги отстранили, да им се върне лицензът“, казва премиерът Борисов. БОЙКО БОРИСОВ: Караниколов, по темата „Емко“. МВР, до една седмица максимално да се съкрати срокът, службите „КОС“ да направят всички проверки, които се правят, и до 6 октомври, ако са отразени съответно, хората там и работниците да знаят, че ще им се върне лицензът. Така че, до 6 октомври да направят всичко възможно, там някъде – 5, 6, 7 октомври, тази тема да приключи, сиреч да си изпълнят всички указания на служба „КОС“. По всички военни заводи и складове текат проверки, така че тя не е насочена към тях, но доста складове гърмяха, доста жертви дадохме, доста безобразия се откриха, говоря - в много фирми. Хората трябва да знаят, че всичко зависи от това да си коригират грешките и съответно в рамките на тази една-две седмици максимум, ако са си ги отстранили, да им се върне лицензът. Това трябва да бъде, като стигне до хората. ЕМИЛ КАРАНИКОЛОВ: Вчера на брифинга, който имах, точно това ги помолих абсолютно всички - да отстранят нередностите. Целият Междуведомствен съвет е поел този ангажимент. БОЙКО БОРИСОВ: Кога имаме пак Междуведомствен съвет? ЕМИЛ КАРАНИКОЛОВ: На 25 има извънреден, в който ще получим информация от служба „КОС“, от „Пожарна безопасност“. В случай, че са отстранени, още тогава ще предприемем действия. БОЙКО БОРИСОВ: Добре.", "date": "2017.09.21", "title": "Борисов: Проверките в \"Емко\" да свършат до 6 октомври (Стенограма)"}
{"url": "https://www.24chasa.bg/novini/article/6458827", "text": "След одобрено споразумение Пловдивският районен съд е осъдил четирима мъже за телефонна измама, съобщиха от пресцентъра на прокуратурата в Пловдив. Александър И./на 23 г./ и Митко Б./29 г./ са получили по една година и два месеца лишаване от свобода при първоначален \"общ\" режим, за всеки един от тях, на Кирил А./на 26 г./ - една година и пет месеца лишаване от свобода при първоначален \"общ\" режим, а Господин П./на 28 г./ е осъден на една година \"лишаване от свобода\" условно с четири години изпитателен срок. Те са признати за виновни в извършването на измама по телефона, на 11 април, на възрастна жена от Хисаря, като част от престъплението е извършено от Букурещ, Румъния. Заблудена, че помага на полицейско разследване жертвата, по указание, хвърлила 3 100 лева през терасата на къщата си. Мъжът, взел парите, при напускането на Хисаря е бил спрян от служители на МВР, тъй като бил подаден сигнал в полицейското управление. При проведените през следващите дни процесуални-следствени действия и оперативно-издирвателни мероприятия са установени и задържани останалите участници в измамата. Парите са били възстановени на пострадалата жена. Александър И., Митко Б. и Кирил А. са били осъждани преди за престъпления от общ характер. Споразумението е одобрено от Районен съд-Пловдив и определението не подлежи на обжалване и протест.", "date": "2017.09.21", "title": "Осъдиха 4-ма ало измамници, взели 3 100 лева от възрастна жена от Хисаря"}
{"url": "https://www.24chasa.bg/novini/article/6458833", "text": "Полицай е пострадал при задържане на две лица в ромската махала в Айтос, съобщи за „Фокус“ ст. комисар Калоян Калоянов, директор на Областната дирекция на МВР - Бургас. Инцидентът е станал вчера. Полицейски служители са се отзовали на сигнал за скандал между мъж и жена, живеещи на семейни начала. След пристигането на униформените на място е оказана съпротива при задържането им, като мъжът е ударил един от полицаите. Мъжът и жената са задържани в Районно управление „Полиция” – Айтос и е образувано бързо досъдебно производство под надзора на Районна прокуратура - Айтос. Пострадалият полицай е настанен в лечебно заведение за профилактичен преглед и наблюдение. Състоянието му е добро и няма видими рани.", "date": "2017.09.21", "title": "Ром удари полицай при опит за задържането му в Айтос"}
{"url": "https://www.24chasa.bg/novini/article/6458832", "text": "Апокалиптични кадри от Лаос. Работници успяват на косъм да избегнат най-лошото, след като се спуква язовирна стена, предаде  Те се втурват отчаяно към камионите си, за да избягат от връхлитащата приливна вълна. Въпреки че водата ги залива, по чудо няма жертви.                                                                                                                                                                                                                                                                                                                       ", "date": "2017.09.21", "title": "Вижте как се къса язовирна стена, вълна заля работници (Видео)"}
{"url": "https://www.24chasa.bg/novini/article/6458857", "text": "Земетресение с магнитуд 4 по Рихтер бе регистрирано днес в Егейско море в района на гръцките острови Додеканези, недалеч от турския курорт Бодрум, съобщиха турските медии, като се позовават на Дирекцията за управление при бедствия и извънредни ситуации (АФАД). Епицентърът на земетресението е бил в морето на дълбочина 10 километра. Трусът е регистриран в 11,27 часа, информира телевизия НТВ, цитирана от БТА. Няма информация за ранени или за нанесени материални щети при труса. В 12,01 часа бе регистрирано друго земетресение с магнитуд 3,3 по Рихтер в окръг Ескишехир, Северозападна Турция, съобщава телевизия СиЕнЕн-Тюрк, като се позовава на данни на АФАД. Епицентърът на труса е бил в град Тепебашъ. Земетресението е предизвикало паника сред населението, но няма данни за пострадали хора или за нанесени материални щети.", "date": "2017.09.21", "title": "Регистрираха земетресение в Егейско море"}
{"url": "https://www.24chasa.bg/novini/article/6458870", "text": "Повече от 100 мигранти са в неизвестност след потъване на плавателен съд западно от бреговетена Либия, предава AFP, като се позовава на говорител на либийския флот. Спасителите са извадили от водите „най-малко седем оцелели“, уточни говорителят, цитиран от \"Фокус\". Други подробности за инцидента към момента не се съобщават.", "date": "2017.09.21", "title": "Мигрантска лодка потъна край Либия, над 100 са в неизвестност"}
{"url": "https://www.24chasa.bg/novini/article/6458905", "text": "От днес започна есенното засаждане на нови дървета по улици и булеварди в София, съобщиха от Столичната община, цитирани от БТА. На бул. \"Цар Освободител\" екипи са засадили дървета на празни места в участъка между площадите \"Княз Александър Първи\" и \"Независимост\". Засаждането на нови дървета се извършва при подходящи метеорологични условия. Засаждаме устойчиви на климатичните промени дървета като ясен, сребриста липа, червен дъб. Видовете сме консултирали с експерти от Лесотехническия университет, е казала заместник-кметът по екология на София Йоана Христова. През предстоящия сезон залесителните инициативи ще бъдат в три посоки. Ще се състои озеленяване и засаждане на над 1500 дървета покрай улици, булеварди и в междублокови пространства. Началото е с компенсаторно засаждане и попълване на празните места по тротоарите от премахнати изсъхнали или изгнили дървета, по бул. \"Цар Освободител\", бул. \"Прага\", бул. \"Патриарх Евтимий\", бул. \"Евлоги и Христо Георгиеви\", бул. \"Васил Левски\", ул. \"Георги Раковски\", бул. \"Пенчо Славейков\". След централните булеварди, кампанията ще обхване постепенно по-малки улици и ще продължи график в междублокови пространства и паркове. Втората част е озеленяване в дворове на училища и детски градини под надслов \"Моето зелено училище\". В тази част от кампанията екипът на Столична община ще се обърне към ръководствата на училищата и детските градини, които да създадат вътрешна организация и така да включат самите ученици в саденето на растенията. Третата посока е старт на проекта \"Новата гора на София\". Столичната община ще инициира създаването на изцяло нова гора на равнинен терен между кварталите \"Люлин\" и \"Суходол\". Гората ще е с площ 225 декара и се очаква в нея да бъдат засадени 125 000 дървета в рамките на три залесителни сезона. В инициативата ще бъдат привлечени и доброволци - столичани, които да се включат в процеса по засаждането й. Материалите ще бъдат предоставени от Столичната община.", "date": "2017.09.21", "title": "Започна есенното засаждане на дървета по улици и булеварди в София"}
{"url": "https://www.24chasa.bg/novini/article/6458914", "text": "В новата процедура за избор на изтребител да се включат само нови изтребители и да се разшири кръгът на страните, от които можем да ги купим. Това препоръча силовият вицепремиер и военен министър Красимир Каракачанов пред журналисти в Народното събрание. И уточни, че последна дума ще имат депутатите. Желанието на Каракачанов е всичките 15 МиГ-а, с които разполага армията ни, да бъдат ремонтирани, и то в българския завод \"Авионамс\". Вицепремиерът иска увеличението на военните, и то с много, но е наясно по Хайтовски, че \"едно е да искаш, друго е да можеш, трето и четвърто - да го направиш\". При всички случаи преди да стартират през октомври първи разчети по проектобюджета, с числа не може да се говори. Каракачанов бил против поставянето на прагове и условия - затова и не назова проценти, за разлика от МВР, откъдето предупредиха, че искат повишение на заплатите с минимум 15 процента. \"В коалицията не скърца. Аз всеки ден си говоря с премиера, хем не сме в една сграда.\" Това каза Каракачанов по повод снощните думи на Валери Симеонов, чийто кабинет е на етажа на Бойко Борисов на \"Дондуков\" 1 и който снощи обяви пред bTV, че в коалицията има напрежение.", "date": "2017.09.21", "title": "Каракачанов: В новата процедура да включим само нови изтребители (Видео и снимки)"}
{"url": "https://www.24chasa.bg/novini/article/6458949", "text": "По искане на спецсъда в поредното му заседание по делото срещу Ценко Чоков и бандата му, Веселин Веселинов Попов от врачанското с. Галиче бе обявен за общодържавно издирване. Това стана след като известния като Малкия Лунгар за пореден път не откликна на призовката на съда да даде показания като свидетел. Собственикът на подпалената дискотека „ Клуб Грийн“ в Галиче от месеци е в Англия, твърдят близките му. Те обаче не са никак словоохотливи по въпроса с какво точно се занимава Веселин Попов-младши на Острова. Палежът да дискотеката в центъра на размирното село за една част от хората е отмъщение от приближените на Чоков заради предварителните показания на Лунгарите за рекетьорската и лихварска дейност на Ценко Чоков и по-малкия му син Мартин. Според хората на арестувания галишки кмет палежът на заведението е инсценировка, за да се хвърли вината върху тях и да се утежни вината на Чоков пред съда в столицата. Както е известно, Веселин Попов-баща излежава 7-годишна присъда именно за лихварство. В Галиче се говори обаче, че и от затвора стария Лунгар давал указания на хората си си в селото. Може би разследването около палежа ще даде повече яснота по случая.", "date": "2017.09.21", "title": "Собственикът на подпалената дискотека в Галиче обявен за издирване"}
{"url": "https://www.24chasa.bg/novini/article/6458957", "text": "Министърът на земеделието, храните и горите Румен Порожанов призова едно намаление на бюджета на Общата селскостопанска политика (ОСП) да не се разглежда като нещо много страшно. Порожанов говори на форума \"ОСП след 2020 - изборът на България\". Според него и в момента не използваме по най-ефективен начин парите, които имаме. Имаме много резерви за тази ефективност, каза министърът. Той напомни, че най-малкото ни предстои едно намаление заради Брекзит. Хубаво е ЕК да направи сценарии при едно намаление на общото ниво на бюджета по ОСП как би повлияло на конкурентоспособността на европейския земеделец спрямо фермерите от трети страни, смята Порожанов. Важно е да се знаят последиците и възможностите за компенсиране, допълни той. Министърът поздрави земеделския сектор в страната за неговото обединение около разговорите за ОСП. Българският земеделски сектор е на много добро ниво и по изграждането на позиции и анализ за ОСП, но и за справянето със сивия сектор, за налагането ни на пазарите, посочи той и допълни, че желанието на администрацията е да бъдат добър партньор и във времето да регулират максимално тези отношения. Порожанов заяви, че ще ползват общата позиция на 32 водещи асоциации в сектора при изготвянето на националната политика.", "date": "2017.09.21", "title": "Порожанов: Намаление на бюджета на ОСП да не се разглежда като нещо страшно"}
{"url": "https://www.24chasa.bg/novini/article/6458955", "text": "Народните представители приеха на първо четене промени в закона за частната охранителна дейност, с които се въвежда задължително изискване за принадлежност към професионално сдружение на лица, извършващи частна охранителна дейност, предаде  „Фокус“. Промените бяха приети с 91 гласа „за“, 10 „против“ и 23 „въздържал се“. Те включват ново видово разделение на частната охранителна дейност. Предвидена е възможност при заявено желание на субекта да извършва съответния вид дейност да бъде издавано допълнение към притежавания лиценз. В подзаконови нормативни актове ще бъдат регламентирани минимални изисквания за сигурност и безопасност на охраняваните обекти, както и редът, по който търговците (българските и чуждестранните) ще удостоверяват, че отговарят на изискванията на закона. Вече издадените лицензи продължат да действат, Единният автоматизиран централен регистър на лицензите и регистрациите ще бъде запазен. Предвидена е възможност лицензиращият орган да може да спира дейността, когато чрез нарушаване на законово определени забрани се засягат съществени обществени интереси, които могат да бъдат възстановени, без да се прибягва до крайната мярка отнемане на лиценз. По време на дебатите народният представител от БСП Красимир Янков посочи: „Предлаганият закон е част от пропагандата за законодателната дейност на правителството на Бойко Борисов, която всъщност уплътнява дневния ред на обществото“. Той обясни, че няма разлика между сега действащия закон и сега предлагания. „Предлаганият закон ще създаде затруднения от гледна точка на регламентиране на взаимодействието между частните охранителни фирми и МВР“, заяви Красимир Янков. Според Ахмед Ахмедов от ДПС с предлагания законопроект ще се създаде напрежение в бранша. Маноил Манев от ГЕРБ коментира: \"Цялата среда на сигурност е променена, оттогава когато е създаден предният закон. Необходимо е урегулиране на материята, не малко хора са заети в този бизнес“. „Законът казва, че ще въвеждаме нови видове охранителна дейност, има ли нужда от такива- има“, коментира Маноил Манев.", "date": "2017.09.21", "title": "Парламентът прие на първо четене промени в закона за частната охранителна дейност"}
{"url": "https://www.24chasa.bg/novini/article/6458997", "text": "Мъж на 72 г. от Варна е задържан за телефонна измама, съобщиха от пресцентъра на полицията в крайморския град. Установено е, че на 5 септември около 13.00 ч. задържаният се обадил по телефона на 74-годишна жена от село в община Аврен, представяйки се за комисар от МВР. Под предлог, че предстои залавяне на телефонни измамници, той взел сумата от 17 000 лева, които потърпевшата оставила в торба до контейнер за смет в селото. След проведените оперативно-издирвателни действия мъжът е задържан. Наложена му е мярка за неотклонение \"парична гаранция\". По случая е образувано досъдебно производство, работата със задържания продължава, допълват от полицията.", "date": "2017.09.21", "title": "72-годишен мъж се представял за комисар от МВР заради телефонна измама"}
{"url": "https://www.24chasa.bg/novini/article/6459227", "text": "Австрийски министър похвали българските планински курорти наред с морските ни и обяви, че стават все по-популярни сред съгражданите му от страната на Алпите. \"Всяка година около 200 хил. австрийски граждани идват в България, най-вече на морето, Това, което имам като информация е, че броят на туристите от Австрия непрекъснато се увеличава в Бургас и цялото Черноморие става все по-популярно. Особено популярна в Австрия е възможността и за планински туризъм в България\", заяви зам. министърът на външните работи Михаел Линдхарт. Той пристигна в Бургас специално за откриването на първото почетно консулство на Австрия в страната ни. То ще отговаря и за Варна и Добрич и се оглавява от преподавателят от БСУ и д-р по правните науки Радостина Иванова. Министър Линдхарт похвали и българското гостоприемство, което било много популярно в Австрия. \"Освен това климатът по Черноморието е много приятен, разбира се съотношението цена -качество е интересно за туристите, а не на последно място е сигурността, като имаме предвид какво се случва по целия свят“, добави още той. \"Изключително щастлив съм, че първото почетно консулство, което се открива в България е в Бургас, който е важен град за нас, заяви Линдхарт.", "date": "2017.09.21", "title": "Австрийски министър в Бургас: И планината ви става все по-популярна"}
{"url": "https://www.24chasa.bg/novini/article/6459259", "text": "Правителството одобри отпускането на 32 674 лева за Одеското общообразователно училище, номер 31. Парите са за компютри и мултимедийно оборудване, съобщи пресцентърът на кабинета. Решението на МС следва от приоритетите в Средносрочната програма за помощ за развитие и хуманитарна помощ за периода 2016-2019 г. Проектът, който ще бъде изпълнен до края на 2017 г. Средствата ще бъдат осигурени от бюджета на МВнР предназначен за официална помощ за развитие и хуманитарна помощ. За България Черноморският регион е приоритетен в политиката на сътрудничество за развитие, а Украйна е сред важните за страната ни партньори по тази политика, пише в съобщението.", "date": "2017.09.21", "title": "Правителството отпусна 32 674 лева за училище в Одеса"}
{"url": "https://www.24chasa.bg/novini/article/6459278", "text": "Възрастна жена е загинала при катастрофа на пътя Варна-Бургас, съобщиха от пресцентъра на полицията във Варна. Сигналът, че на пътя Варна-Бургас, на около 2 километра след село Старо Оряхово в посока Бургас, е станала тежка катастрофа е подаден около 11.35 часа. Изпратените на мястото екипи установяват, че инцидентът е между \"Сеат Ибиза\", управляван от 38-годишна германска гражданка, и \"Ситроен\", управляван от 50-годишна жена. По първоначални данни в резултат на катастрофата е загинала възрастна жена, пътничка в испанския автомобил. Двете водачки са откарани в болница в тежко състояние с множество травми, като все още няма точни данни за състоянието им, уточняват от полицията. Движението в района е затруднено.", "date": "2017.09.21", "title": "Жена загина при катастрофа на пътя Варна-Бургас"}
{"url": "https://www.24chasa.bg/novini/article/6459286", "text": "Изкуствен интелект е в състояние да идентифицира болестта на Алцхаймер в изображения от скенер десетилетие преди проявата на симптомите, пише в. \"Дейли експрес\", позовавайки се на италианско проучване, окачествено като пробив в изследванията на заболяването, Световният ден за борба с което се отбелязва днес, предаде БТА. Специалисти от университета на Бари съобщават, че са създали сложен алгоритъм, който анализира изображения от скенер за ядрено магнитен резонанс и отчита с над 80 процента точност структурни промени в мозъка, причинени от заболяването. На базата на алгоритми изкуственият интелект може да се учи да долавя издайнически признаци на болестта, без да се налага сложно програмиране. Италианските учени са тествали алгоритъма върху 38 скенерни изображение на пациенти с Алцхаймер и върху 29 на здрави индивиди. Изкуственият интелект е успял да посочи разликата между мозъците на здравите и болните лица с точност от 86 процента.  Имайки предвид, че за болестта на Алцхаймер на този етап няма лечение, ранната диагностика е от изключително значение, за да могат специалистите да предприемат адекватни мерки. Италианските изследователи смятат, че технологията им е приложима за ранното откриване и на други болести. Експерти в областта на изследванията на Алцхаймер приветстват разработката на специалистите от Италия, но отбелязват, че за да бъде приложен методът в здравна система, е необходимо да се постигне по-голяма точност.", "date": "2017.09.21", "title": "Изкуствен интелект открива болестта на Алцхаймер десетилетие по-рано (Видео)"}
{"url": "https://www.24chasa.bg/novini/article/6459304", "text": "Комисията за енергийно и водно регулиране (КЕВР) е разрешила на \"ЧЕЗ България\" да бъдат изведени от експлоатация енергийни блокове 1, 2 и 3 в ТЕЦ \"Варна\". Решението е взето на закрито заседание на КЕВР по-рано този месец, предаде БТА. От протокола, публикуван на страницата на енергийния регулатор, се разбира още, че заради спирането на трите блока на централата КЕВР изменя и издадената на ТЕЦ \"Варна\" лицензия за дейността \"производство на електрическа енергия\", като намалява инсталираната електрическа мощност от 1 260 MW на 630 MW. ТЕЦ \"Варна\" ЕАД е втората по големина топлоелектрическа централа в България и на Балканския полуостров. Тя е собственост на \"ЧЕЗ България\". На 1 януари 2015 г. централата беше временно изведена от експлоатация, защото не изпълнява европейските норми за екология. След изменението на лицензията на ТЕЦ \"Варна\" експлоатацията на останалите три блока ще бъде възможна само след привеждането им в съответствие с изискванията на европейското и национално законодателство по отношение на нормите за допустими емисии. Това може да бъде постигнато чрез изграждане на сероочистващи инсталации, монтиране на допълнително поле на електрофилтрите и монтиране на нискоазотни горелки на блокове 4, 5 и 6. Към момента не са изградени необходимите съоръжения съгласно изискванията на комплексното разрешително, които биха позволили по-нататъшна експлоатация, се казва още в решението на КЕВР. От протокола се разбира още, че електроенергийният системен оператор (ЕСО) е посочил в становище, че ТЕЦ \"Варна\" е бил основният източник за захранване на потребителите в Североизточна България. ЕСО счита, че окончателното извеждане от експлоатация на блокове 1, 2 и 3 в ТЕЦ \"Варна\" ще има негативни ефекти, свързани с намаляване сигурността на електрозахранването на потребителите в района на Варна и Добрич. Министърът на енергетиката в изпратено становище до КЕВР е на мнение, че изключването на ТЕЦ \"Варна\" от електроенергийната система ще създаде затруднения в работата на ЕСО, свързани с поддържането на честотата в Североизточна България, както и ще доведе до нарушаване на енергийния баланс в диагонала ТЕЦ \"Бобов дол\" - ТЕЦ \"Варна\", свързано с увеличаване на технологичните загуби от пренос на електрическа енергия от централна към Североизточна България. Енергийният министър счита още, че не са изчерпани възможностите за експлоатация на централата, предвид стартиралата енергийна борса и свободния пазар на електрическа енергия. В решението е посочено, че от \"ЧЕЗ България\" са предоставили информация, че демонтирането на трите блока ще струва малко над 8,6 млн. евро. Приходите, които дойдат предаването от отпадъчното желязо и други метали, ще бъдат в размер 7,1 млн. евро. За почистване и рекултивация на замърсени почви ЧЕЗ ще даде 250 хил. евро.", "date": "2017.09.21", "title": "КЕВР разреши спирането на първите три блока на ТЕЦ \"Варна\""}
{"url": "https://www.24chasa.bg/novini/article/6459305", "text": "Германия може да предприеме допълнителни мерки за ограничаване на икономическото сътрудничество с Турция на фона на кризата в двустранните отношения, заяви днес германският канцлер Ангела Меркел за телевизия АРД, предаде ТАСС. \"Ние вече ограничихме икономическото сътрудничество. Ако е нужно, ще продължим да го правим и занапред, което, разбира се, не бих искала\", каза Меркел, съобщи БТА. Тя заяви, че в диалога с турските власти смята \"да нарича нещата със собствените им имена\", но няма да скъсва отношенията с Анкара. Меркел отбеляза, че Турция се отдалечава от разбирането й за правова държава, но Германия ще продължи да поддържа контактите си с нея, за да бъдат освободени задържаните в Турция германски граждани. Отношенията между Германия и Турция се обтегнаха заради редица фактори, един от които е задържането на германски граждани в Турция по обвинения в подкрепа на тероризма или участие в опита за преврат миналата година. По данни на германското външно министерство в турски затвори в момента има над 50 германски граждани, а в 12 от тези случаи става дума за политически мотивирани арести. На 20 юли германският външен министър Зигмар Габриел обяви, че Германия преразглежда икономическата си политика по отношение на Турция.", "date": "2017.09.21", "title": "Меркел е готова да ограничи допълнително икономическото сътрудничество с Турция"}
{"url": "https://www.24chasa.bg/novini/article/6459301", "text": "В болница \"Пирогов\" не се поддържат налични медицински екипи, които да се отзовават на постъпили сигнали за инциденти, настъпили извън територията на лечебното заведение. Това се посочва в становище на директора на болницата проф. Асен Балтов, цитирано от БТА и изпратено по повод инцидент от 19 септември, когато пострадал човек е бил намерен на кръстовище, близо до лечебното заведение, а от \"Пирогов\" не са изпратили медицинско лице на място. Ако лекарите напуснат болницата, за да отидат на местопроизшествието, това би поставило в риск здравето и живота на пациентите в спешни състояния, които вече са в лечебното заведение, се допълва в съобщението. Проф. Балтов посочва още, тел. 112 е предназначен за инциденти, застрашаващи здравето, живота, сигурността и имуществото на гражданите и осигурява безплатен достъп до всички служби за спешно реагиране. Когато е потърсена спешна помощ за конкретния пациент, в хирургичния кабинет на \"Пирогов\" е имало 10 пациента в спешни състояния, очакващи незабавни диагностични и лечебни дейности, се казва още в становището и се добавя, че всички екипи от \"Спешно отделение\" са били ангажирани с диагностика, консултации и лечение на пациенти. В същия ден в отделението е била оказана помощ на близо 770 пациенти, като само през конкретния кабинет са преминали почти 100. Пациентът е с черепно-мозъчна травма, адекватен. Той ще остане за лечение в Клиника по неврохирургия.", "date": "2017.09.21", "title": "\"Пирогов\": Нямаме медицински екипи за инциденти извън болницата"}
{"url": "https://www.24chasa.bg/novini/article/6459317", "text": "Пикантен скандал около бившия германски канцлер Герхард Шрьодер се разгоря във фейсбук тази седмица – само дни преди парламентарните избори в страната. 73-годишният Шрьодер има нова жена до себе си – 47-годишната корейка Со-Йон Ким. Четвъртата му съпруга, с която още няма развод – 54-годишната Дорис-Шрьодер Кьопф, обяви снощи на страницата си във фейсбук, че двамата са се разделили заради новата любов на Шрьодер. Връзката на двамата излязла наяве, след като Ко-Йон Ким публикувала през пролетта на 2016 във фейсбук снимки с Шрьодер на профила си, на които се вижда, че двамата са твърде близки. Бившият канцлер по това време е на визита в Сеул за представяне на книгата си. Месец по-късно госпожа Шрьодер пише още веднъж: „Жалко, че правата върху автобиографията на Герхард Шрьодер не са прехвърлени на децата му, а на една корейска жена, която няма нищо общо с описаните в нея събития.“ Семейството осинови две деца, още докато Шрьодер бе на власт. Дорис Шрьодер-Кьопф има и голяма дъщеря от първия си брак. Тя все още няма развод с бившия канцлер, двамата само живеят разделени от февруари. Вчера тя написа отново във фейсбук профила си: „Госпожа Ким бе една от причините, ако не и единствената, заради която ние се разделихме. По нейна молба запазихме тези обстоятелства в тайна, докато тя уреди семейното си положение. От снимките в медиите виждам, че това вече е факт. Дано обстоятелствата около раздялата не травмират децата, включително и момичето на госпожа Ким и се надявам, че медиите ще проявят разбиране и ще се въздържат.“ Ким оглавява представителството на германската провинция Северен Рейн-Вестфалия в Сеул. Тя е завършила немска филология в Марбург.", "date": "2017.09.21", "title": "Бивша и нова жена се карат за\nканцлера Шрьодер във фейсбук"}
{"url": "https://www.24chasa.bg/novini/article/6459323", "text": "Правителството прие отчет за изпълнението на третия план за действие за намаляване на административната тежест за бизнеса с 30 на сто от избрано законодателство за периода 2015-2017 г., съобщи пресслужбата на кабинета. Планът съдържа 130 мерки за намаляване на административната тежест, реализирането на които ще облекчи бизнеса със 144.5 млн. лева годишно. В периода 1 януари - 30 юни 2017 г. са изпълнени 8 мерки от компетентността на Държавната агенция за метрологичен и технически надзор, Министерството на икономиката, Министерството на енергетиката, Министерството на земеделието, храните и горите, Държавен фонд \"Земеделие\" (ДФЗ) и Националната агенция за приходите (НАП). В резултат на това административната тежест за бизнеса е намаляла със 3.1 млн. лева годишно. През отчетния период беше прието изменение на Наредба за одобряване на типа на тахографи и тахографски карти и за изискванията, условията и реда за регистрация на лицата, които извършват монтаж, проверка или ремонт на тахографи. С направените промени се намалява срокът за издаване на удостоверение при промяна на обстоятелствата за вписване в регистъра на лица, извършващи монтаж или монтаж и ремонт на тахографи, от 30 на 15 дни, и се предоставя възможност за подаване на документи по електронен път. Сред най-важните изпълнени мерки е подписаната на 22.05.2017 г. инструкция между ДФЗ и НАП за взаимодействие и обмен на информация, което допринася за намаляването на административната тежест за бизнеса с около 2.6 млн. лева годишно. От началото на изпълнението на третия план през май 2015 г. до края на юни 2017 г. са изпълнени общо 79 мерки. В резултат на това административната тежест за бизнеса е намаляла със 124.4 млн. лева годишно или с 26 на сто от планираното намаление с 30 на сто.", "date": "2017.09.21", "title": "Административната тежест за бизнеса\nе намаляла със 124.4 млн. лева годишно"}
{"url": "https://www.24chasa.bg/novini/article/6459287", "text": "ОДМВР - Перник продължава издирването на Лидия Пламенова Гоцева, на 31 години от областния град. Жената е в неизвестност от 8 септември и е обявена за общодържавно издирван , предаде БТА. Съпругът ѝ Павел Христов открил, че жена му не е у дома, когато станал в 5 ч сутринта за работа. При напускане на дома си е била облечена с черна блуза, черен елек, сини дънки и обувки на платформа. Една от версиите на полицията е, че жената може да е изпаднала в депресия от това, че дълго била безработна. Властите умоляват който има информация да се обади на тел. 112 или в най-близкото поделение на МВР.", "date": "2017.09.21", "title": "Близо две седмици не могат да открият изчезнала перничанка Лидия Гоцева"}
{"url": "https://www.24chasa.bg/novini/article/6459324", "text": "Ирански кандидат за убежище в Германия, чиято молба е била отхвърлена, блокира стотици влакове в Кьолн, след като застана на релсите на железопътен мост, за да оповести положението си, предаде ДПА. Тъй като мостът \"Хохенцолерн\" трябваше да бъде затворен, 234 влака бяха забавени, а 11 бяха отменени, съобщи полицейска говорителка. 29-годишният иранец е бил освободен, след като се установило, че има валидно разрешително за престой и място на пребиваване в Хамбург. Той обаче е обвинен в нарушаване на обществени дейности. Иранецът снощи се качил на релсите и оттам разхвърлял листове със свои стихотворения на фарси. С тази акция той искал да изпрати послание на германските и иранските политици. Бежанецът слязъл от моста и бил задържан, след като полицията му намерила преводач. Той уверил, че не иска да се самоубива. Мостът е бил затворен в продължение на два часа и половина.", "date": "2017.09.21", "title": "Протест на ирански бежанец забави \nстотици влакове в Германия"}
{"url": "https://www.24chasa.bg/novini/article/6459339", "text": "„Информационно обслужване” АД ще разработи сайта на Българското председателство на Съвета на ЕС. Фирмата беше единственият кандидат за изпълнител, след като срокът на подновената обществена поръчка с предмет „Изработване, дизайн и техническа поддръжка на интернет сайт и мобилно приложение за нуждите на Министерството за Българското председателство на Съвета на ЕС 2018; предоставяне на хостинг и стрийминг” беше удължен с три дни. Това съобщиха от Министерството на Българското председателство на Съвета на ЕС-2018. Предложението на участника съответства на изискванията, посочени в техническата спецификация, а общата предложена цена за цялостно изпълнение – 69 900 лв. без ДДС, не надхвърля определения финансов ресурс от 70 000 лева без ДДС. „Информационно обслужване“ АД е посочил като срок за изпълнение на проекта 20 календарни дни от подписване на договора. Фирмата е предоставила и методология за изпълнение на поръчката, която отговаря на изискванията на възложителя. Припомняме, че процедурата за разработване на страницата на първото Българско председателство беше подновена в началото на септември с променени условия. Причината беше, че нито един от тримата кандидати, явили се тогава, не успя да покрие изискванията на първата обществена поръчка за сайта на Председателството. „Информационно обслужване” АД ще изгради сайта на Българското председателство по образец и насоки на Генералния секретариат на Съвета на ЕС. Порталът ще е на четири езика, ще е съобразен с нуждите на хората с увреждания, ще предоставя информация, снимки и видеа от събитията по време на председателството. Сайтът ще дава възможност да се гледат пряко или на запис откритите дебати чрез лайвстрийминг. Порталът ще осъществява връзката с акредитационната система, през която ще се регистрират журналистите, желаещи да посетят събитията от календара на председателството. Достъпът до него ще бъде свободен, както и до всички публикувани статии, документи, прессъобщения, снимки и видеа. Към страницата ще бъде разработено мобилно приложение, което да допълва ролята ѝ на основен източник на информация за председателството.", "date": "2017.09.21", "title": "Определиха фирмата, която ще прави сайта на Българското председателство"}
{"url": "https://www.24chasa.bg/novini/article/6459517", "text": "Меката почва, която лежи върху коритото на древно езеро, намиращо се под основите на днешния град Мексико, е усилила трусовете от земетресението във вторник и е увеличила разрушителната му сила, твърдят сеизмолози, цитирани от Асошиейтед прес. Учените се опитват да разберат по-добре причините за бедствието, което уби повече от 200 души. Те разглеждат и други особености на земетресението с магнитуд 7,1, включително липсата на вторични трусове и дали по някакъв начин то е свързано с отдалеченото от Мексико и дори по-силно земетресение, което порази друга част на държавата 12 дни преди това, предаде БТА. Град Мексико е построен върху дебел слой мека почва, която някога е била дъно на езеро. Вместо да смекчава трусовете при земетресение, това засилва ефекта им, каза проф. Джеймс Джексън, геофизик от Кембриджския университет в Англия. Вибрациите или сеизмичните вълни от твърдите скали отдолу се засилват от почвата и седиментите над тях. Затова повърхността и предметите, построени върху нея, се люлеят по-дълго и по-интензивно. \"Това е като да са построени върху желе, а то да стои на върха на нещо, което се клати\", каза професорът. Същият ефект от дълбок слой мека почва влоши последствията от смъртоносното земетресение в Непал през 2015 г., защото Катманду също е построен върху коритото на пресъхнало езеро, добави Джеймс Джексън. Въпреки че геологията не е съвсем същата, районите на Лос Анджелис, Сиатъл и заливът на Сан Франциско имат също мека почва в основите, която може да увеличи сеизмичните вълни, според американския сеизмолог Оливър Бойд. Нова Зеландия също е била засегната от подобни проблеми. Бедствието на 19 септември е било по-дълбоко в земните пластове от обикновено - на 51 километра под повърхността, а обичайно такива земетресения се свързват с по-малко вторични трусове. Геолозите казват, че то не е вторичен трус след първото земетресение в южната част на страната, което уби поне 90 души. Причината е, че разстоянието между двете е твърде голямо - около 650 километра. Повечето вторични трусове са на около 100 километра. Специалистите все пак ще продължат да изследват има ли връзка между двете бедствия.", "date": "2017.09.21", "title": "Меката почва под град Мексико \nзасилва ефекта при земетресение"}
{"url": "https://www.24chasa.bg/novini/article/6459522", "text": "Британският премиер Тереза Мей ще заяви утре във Флоренция, че иска двегодишен преходен период, след като през март 2019 г. страната й излезе от Европейския съюз, предаде Ройтерс, като се позова на Би Би Си. Мей, чиито позиции отслабнаха, след като на изборите през юни партията й изгуби парламентарното си мнозинство, в своята реч ще се обърне пряко към лидерите на ЕС и ще изложи виждането си за бъдещите отношения на Великобритания със съюза, предаде БТА. Всички министри в британското правителство са единодушни за необходимостта от преходен период, след като страната напусне блока, за да се даде възможност на бизнеса да се адаптира към новите условия, но между тях има различия за срока на този период. В речта ще чуем, че ще има преход, който ще продължи до две години, посочи в Туитър политическият редактор на Би Би Си Лора Кънсберг, след като Тереза Мей приключи продължителна среща с министрите си.", "date": "2017.09.21", "title": "Тереза Мей иска споразумение с ЕС за двегодишен преходен период след Брекзита"}
{"url": "https://www.24chasa.bg/novini/article/6459531", "text": "Председателят на ПГ на ГЕРБ Цветан Цветанов ще посети Велико Търново, където ще участва в честванията на 109-та годишнина от обявяване на Независимостта на България. От 7.30 часа на 22 септември той ще присъства на празничната Света литургия, която традиционно се отслужва в църквата „Св. 40 мъченици”. В 10.30 часа на хълма Царевец с военен ритуал ще бъде издигнато националното знаме на Република България. Малко по-късно Цветан Цветанов ще поднесе цветя на Пирамидата на Независимостта и ще се включи в празничното шествие до паметника „Майка България”. В 12.30 часа председателят на ПГ на ГЕРБ, избран от Великотърновския район, ще наблюдава шоу-спектакъла на участниците в XІ Международен фестивал на военните оркестри. Празничната програма за Деня на Независимостта ще завърши в 19.30 часа с тържествена заря-проверка на площад „Цар Асен І” и аудио-визуалния спектакъл „Царевград Търнов – звук и светлина”.", "date": "2017.09.21", "title": "Цветанов ще участва в честванията на 109 г. от обявяването на Независимостта"}
{"url": "https://www.24chasa.bg/novini/article/6459518", "text": "През 51 онлайн канала се разпространява съдържанието от изданията на Медийна група България (МГБ) -  . Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   Според данните на Gemius за юли мобилният сайт на „24 часа” –  ,  . Десктоп вариантът на „24 часа”  е в Топ 3. Още един от сайтовете на МГБ – на  , е номер 1 в своя сегмент, показват данните на Gemius. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен. 24  – десктоп сайт, близо 100 000 уникални посетители на ден  – мобилен сайт,  над 100 000 уникални на ден „24 часа” – Instant Article новини с Facebook – над 25 000 уникални на ден „24 часа” – AMP новини с Google – около 15 000 уникални на ден Facebook  профил на 24  – над 1 000 000 reach, 174 000 абонати Facebook  профил на m.24  – над 20 000 reach, 2722 абонати Tweeter профил -   – 11 100 абонати Viber профил -   - над 1400 абонати Приложение на „24 часа” за iOS Приложение на „24 часа” за Android Bgfermer.bg – над 15 000 уникални на ден  – над 5000 уникални на ден  – Instant Article новини с Facebook – над 3 000 уникални на ден Facebook  профил на Bgfermer.bg – близо 100 000 reach, 21 000 абонати В строеж:    – AMP новини с Google 168  – над  20 000 уникални на ден Facebook  профил на 168  – близо 100 000 reach, 15 000 абонати 168  – Instant Article новини с Facebook В строеж: 168  – AMP новини с Google Bgdnes.bg – над  6 000 уникални на ден  – близо 10 000 уникални на ден Facebook  профил на Bgdnes.bg – близо 5 000 reach,  3314 абонати В стоеж: Instant Article новини с Facebook В строеж: Bgdnes.bg – AMP новини с Google Mila.bg – около 10 000 уникални на ден Facebook  профил на   – близо 10 000 reach,  5428 абонати Viber профил -    - над 420 абонати В стоеж: Instant Article новини с Facebook В строеж: AMP новини с Google Mama24.bg – около 6 000 уникални на ден Facebook  профил на Mama24.bg – близо 60 000 reach,  4189 абонати В стоеж: Instant Article новини с Facebook В строеж: AMP новини с Google 24  – около 4 000 уникални на ден m.24zdrave – около 1000 на ден (съвсем нов, добра переспектива) Facebook  профил на 24  – близо 126 reach,  248 абонати В стоеж: Instant Article новини с Facebook В строеж: AMP новини с Google Dotbg.bg – около 1500 уникални на ден Facebook  профил на   – 65 reach,  314 абонати В строеж:  В стоеж: Instant Article новини с Facebook В строеж: AMP новини с Google Hiclub.bg – около 3 500 уникални на ден   Facebook  профил на   – около 2000 reach,  8 909 абонати В стоеж: Instant Article новини с Facebook В строеж: AMP новини с Google MediaMall.bg – около 1200 уникални на ден Facebook  профил на MediaMall.bg – над  300 reach,  2930 абонати", "date": "2017.09.21", "title": "10 онлайн канала със съдържание на \"24 часа\", 51 общо за Медийна група България"}
{"url": "https://www.24chasa.bg/novini/article/6459549", "text": "\"Целта на избора за релокация на Европейската агенция за лекарствата (ЕМА) е обективно да се прецени кой предлага най-добрите условия и да се демонстрира, че в Европа няма разделение. ЕМА е европейска агенция, чиято същинска задача е да поддържа тясно сътрудничество с всички национални агенции, без значение къде ще се премести занапред Агенцията\", заяви държавният секретар на германското министерство на здравеопазването г-н Лутц Стропе на среща със заместник-министъра на здравеопазването д-р Мирослав Ненков, съобщиха от пресцентъра на Министерството на здравеопазването, предаде БТА. Д-р Ненков беше начело на българска делегация, която посети Берлин на 20 и 21 септември. Срещата е част от поредица официални визити в европейски столици, във връзка с представянето на българската кандидатура за седалище на ЕМА.  Зам.-министър Ненков изтъкна предимствата на кандидатурата на София: \"Много държим да се спазват строго и точно правилата за избор, както са разписани. Сигурни сме, че Германия не участва в договорки извън правилата\". В рамките на проведената среща двете страни обсъдиха необходимостта от ефективни процедури по предоставяне на разрешения за употреба на лекарства в рамките на целия ЕС и евентуално двустранно сътрудничество в повишаването на административния капацитет, например в областта на пускане на пазара на медицински изделия и добрата клинична практика. Обсъдено беше и предстоящото Българско председателство на Съвета на ЕС в сектор \"Здравеопазване\". От германска страна беше заявена готовност за комуникация и съдействие, винаги когато София заяви потребност. Срещата приключи с потвърждаване на интереса от засилване на двустранното сътрудничество в областта на здравеопазването.", "date": "2017.09.21", "title": "София и Берлин държат да се спазят точно правилата за нов дом на ЕМА"}
{"url": "https://www.24chasa.bg/novini/article/6459574", "text": "Столичното 54 СУ „Св. Иван Рилски“ в ж.к. \"Толстой\" скандализира родители, като на първата за учебната година родителска среща те трябвало да подпишат декларации за доброволно подпомагане на училището – с пари, физически труд или различни материали, съобщи  „Така поднесено се чувствам длъжна да даря нещо – възмути се майка на ученици. – Всички ще дарят и после как ще гледат на моето дете? Майка съм на двама ученици. Аз, ако съм имала възможност, да съм ги записала в частно училище. Това е държавно училище – не може на всяка родителска среща да се говори не за децата, а за пари“. На въпрос къде е границата между дарение и изнудване директорът Соня Василева отговори: „Според мен изнудване е, ако ние искаме тези пари преди да сме записали децата, а ние ги искаме, когато те вече са наши ученици“.", "date": "2017.09.21", "title": "Столично училище поиска дарения от родителите в пари или физически труд"}
{"url": "https://www.24chasa.bg/novini/article/6459581", "text": "Учителят от гимназията в Садово, когото ученик би с дървен кол, разказа за инцидента пред  . Преподавателят по английски език Антон Велков започва с подробностите за инцидента от вторник – излязъл в коридора, защото ученици вдигали шум. Твърди че не е обиждал, нито е предизвикал 17-годишния Атанас Георгиев да го нападне. „Атанас ми каза, че на него никой не може да му каже какво да прави, дори и президентът да дойде, не може да му каже какво да прави, при което аз на по-висок тон му казах да излезе навън. Той каза „Ей сега ще видиш какво ще стане”, излезе навън, върна се с едно дърво и, преди да разбера какво се случва, ме удари по главата”, описва случилото се преподавателят. Велков е \"за\" професионалната охрана за рисковите училища. Споделя, че е „повече от унизен”: „Как може да ти се случи подобно нещо? Той можеше да ме убие спокойно”. Потърпевшият все още не е решил дали ще напусне училище. Засега е в болнични и ще мисли. Но признава, че би останал само заради децата: „Между тях също има добри деца, и то не малко, това е основното, това беше и в предишното училище. Много често ми се случва, срещам ги навсякъде,идват и ми казват: „Ние дължим много неща на Вас, може би това е най-голямата награда”. До седмица нападателят трябва да застане пред съда,за да отговаря за нанесената лека телесна повреда. Роднините на Атанас твърдят, че той е невинен.", "date": "2017.09.21", "title": "Битият учител от Садово: Повече от унизен съм"}
{"url": "https://www.24chasa.bg/novini/article/6459634", "text": "Германските служби за сигурност са се подготвили за евентуални кибер атаки в деня на изборите в неделя. За най-вероятен източник на такива атаки се смятат Русия и Турция. Според министерството на вътрешните работи в Берлин обаче не се забелязва никаква нерегламентирана намеса от страна на Русия до този момент. За разлика от Кремъл турският президент Ердоган пък открито призова турците с немски паспорт да бойкотират големите партии. Между 700 000 и 900 000 са германците от турски произход, които имат право да гласуват на тези избори. Според Кенан Колат от турско-германското дружество за приятелство обаче е вероятно голяма част от тях да си останат в къщи. Една от причините за това е призивът на турския президент Ердоган да бъдат бойкотирани ХДС, ГСДП, Зелените и всички големи германски партии. „Има организация, която разпраща есемеси сред турците в Германия, в които са изброени партиите, за които не бива да се гласува. По препоръка на Ердоган турците в Германия не бива да избират християндемократите или социалдемократите, нито зелените, а само партията АДД - това е турска партия, която вербува гласоподаватели с плаката на Ердоган“, обяснява Колат. Страхът от репресии в турската родина играе голяма роля за това решение, признава той. Повечето турци в Германия се опасяват, че ако афишират политически пристрастия, ще имат неприятности в родината си. Но не толкова Ердоган, колкото поведението на самите германски партии ще допринесе за въздържанието на повечето турски избиратели, смята той. Турците в Германия остро критикуват призива на кандидата на ГСДП Мартин Шулц да се прекратят преговорите за членство в ЕС. „Ефектът от това ще е обратният, германските политици в тази предизборна кампания се държат като турските и това отблъсна повечето избиратели оттурски произход“, смята Колат. Най-губещи са социалдемократите, тъй като турците с германски паспорт са техни традиционни избиратели. Другото голямо чуждо влияние на тези избори идва от Русия. То не е директно, но въпреки това носи своите плодове. Под влиянието на руските медии и руски политици групата на руснаците с германски паспорт – която е най-голямата имигрантска група с право да гласува 2,2 милиона, е силно ориентирана към крайната популистка партия „Алтернатива за Германия“. „На изборите гласуват предимно хората на 45-70 години. Те гледат само руска телевизия и са доста наплашени. Това, което се показва по медиите в Русия, е предназначено за вътрешна употреба. Идеята е „Вижте колко е зле там“. Но влияе и на руснаците в Германия“, обясни Александер Райзер от съюза на руските изселници в Берлин. Неговата сънародничка Олга е активистка на „Алтернатива за Германия“, макар и да няма германско гражданство. „Ние не виждаме причина в Германия да бъдат приемани бежанци, без те да са минали по същия път, по който сме минали и ние: с виза, чакане, тестове по немски. Също така ние в Русия познаваме добре ислямския радикализъм и се страхуваме от него, това е другата причина, пояснява тя. Защо руснаците избират „Алтернатива“ има и още едно обяснение обяснение, добавя медицинската сестра: „Те единствени се обърнаха директно към нас. Ние сме руснаци от германски произход – като такива бяхме записани в руските си паспорти и са ни подлагали на репресии заради това. Идвайки в Германия не получихме признание – тук също сме смятани за чужденци. „Алтернатива за Германия“ първа се обърна към нас, заявявайки, че ние принадлежим към тази страна.“ Александер Райзер вижда и чисто прагматични причини за този избор. Една от най-важните причини, които са убедили руснаците с германски паспрт да гласуват за популистите, е фактът, е само те се обявиха за свалянето на санкциите срещу Русия. Руснаците в Германия по принцип са консервативно настроени и досега гласуваха предимно за ХДС. Тази година обаче „Алтернатива за Германия“ ще отнеме вероятно значителен процент от гласовете им.", "date": "2017.09.21", "title": "За кого гласуват чужденците в Германия"}
