{"url": "https://www.24chasa.bg/novini/article/6520751", "text": "Цените на едро на почти всички видове оранжерийни плодове и зеленчуци са се повишили през последната седмица, посочва бюлетинът на държавната комисия по стоковите борси и тържищата. Поскъпнали са например оранжерийните домати - с 3,6%, патладжаните - с 10,5%, червените чушки с 9,6% и др. Ябълките поскъпват по цени на едро с 4,4%, лимоните - с 9,8%. От плодовете единствено гроздето поевтинява със 7,4% до 1,50 лв. средно за килограм. Цените на едро на редица масови хранителни стоки също се увеличават през последната седмица. Например кравето сирене поскъпва с 0,8%, кашкавалът тип “Витоша” поскъпва с 0,9%, а цената на пакетче краве масло от 125 грама се вдига с 2,2%. ", "date": "2017.10.29", "title": "Хранителните стоки на едро поскъпват"}
{"url": "https://www.24chasa.bg/novini/article/6518745", "text": "Информационно-просветният отдел на Софийската митрополия организира среща с учителите по религия и катехизаторите от неделните училища в София, съобщават от Св. синод. Събитието е с благословението на патриарх Неофит и е насрочено за понеделник от 16,30 ч в аулата на богословския факултет на Софийския университет. На срещата на отдела с учителите ще бъдат предоставени учебници и пособия за работа през новата учебна година. Едното от тях е \"Иконите разказват. 21 икони от Рилския манастир\", което е реализирано от екипа на Центъра за образователни инициативи \"Двери\". Изданието е голям формат. На гърба на всяка икона има информация за нейното местонахождение в Рилския манастир, година на създаване, както и тълкувание на сюжета, символиката на цветовете, жестовете, облеклото, значението на фона и надписите. Иконите са събрани в папка, но са свободни, което улеснява ползването им от учителите. Уникалното издание вече се продава в църковните книжарници в София, Варна, Рилския манастир и Шумен, както и в книжарница \"Български книжици\" в столицата. Цената му е 30 лв.", "date": "2017.10.29", "title": "Нови учебници за учителите по религия от неделните училища"}
{"url": "https://www.24chasa.bg/novini/article/6520901", "text": "Популизмът и клюкарството не са политическа алтернатива. При ГЕРБ контрабандата е на най-ниските си нива от 2007 г. насам.” Това заяви зам.-председателят на ГЕРБ Цветан Цветанов след заседание на Изпълнителната комисия на ГЕРБ, свикана извънредно от лидера Бойко Борисов заради съботния конгрес на БСП, който реши да се иска вот на недоверие на правителството заради “липсата на борба с корупцията”. Борим се активно с корупцията и организираната престъпност и изпълняваме приоритетите от управленската си програма. Абсолютно несъстоятелна е тезата на БСП за липсата на резултати в тази посока, отсече заместникът на Борисов. И показа данни от последната седмица, според които контрабандата се е ширила по време на управлението на БСП, а от управлението на ГЕРБ е на най-ниските си нива. “БСП да решава първо вътрешните си проблеми. Когато не можеш да овладееш своята партия и съмишлениците я напускат заради лидера, не може да говориш за робство”, отряза Цветанов. И подчерта, че никой български лидер не е бил приеман навън така, както Бойко Борисов. “През последната година и половина, откакто Нинова е председател на БСП, тече кампания, изградена върху лъжи, и ние вече започваме да подготвяме регистър на фалшивите новини, които текат в централата на БСП”, включи се депутатът Тома Биков. Той изреди 20-ина, звучали чного истински в момента на изговарянето: “Отнемат ни председателството” - така се говореше преди 3 месеца от Румен Гечев. “Няма 160 милиона евро за ограда” - твърдяха, че няма да е построена, сега, че е пропусклива. Твърдяха, че ще има режим на тока. На някой да му е спряло осветлението или печката? Преди 2 години говореха за 16 милиарда дълг, който ще бъде изхарчен. Не само не е изхарчен, ами и дефицитът и външният дълг на България намаляват. Защо спряха да говорят за тези дългове? Крадат се 15 милиарда от обществени поръчки, при положение че за обществени поръчки се дават по 6 милиарда. да каже моралната милиция, сформирана на “Позитано”, изреди Биков. “Липсвал 1 милиард по селската програма, няма да изпълним условията за европрограмите и ще ни ги спрат. Никакви не са спрени. Началникът на разузнаването е братовчед на премиера. Това беше опровергано”, продължи с примерите той. “Предложихме поста председател на парламента не защото искаме да опитомим опозицията, а за да покажем държавническо отношение. Ние искаме силна опозиция, но имаме дивашка”, внесе яснота Цветанов. Двамата с вицепремиера Томислав Дончев настойчиво уточниха, че пред ГЕРБ никога не е стоял въпросът да се управлява с БСП. Това дори ще бъде прието в специална декларация на конгреса на ГЕРБ след месец. “ГЕРБ е силна, защото е близо до хората. А БСП има своята история на загуби. Те искат да ни върнат във феодалното робство”, обобщи Цветанов. Напомни още, че когато преди години Сергей Станишев е уволнил Корнелия Нинова от правителството за корупция, е получил поздравление за това лично от говорителя на Европейската комисия Марк Грей. А пък друг човек от ръководството на партията бил арестуван заради пренасяне на пари. Споменати бяха и двама депутати социалисти - този от Асеновград, който доказано купувал гласове, и другият от Русе, казиното и заложните къщи на чийто брат бяха разбити от антимафиотите. Вицепремиерът Томислав Дончев направи психопрофил на БСП. по време на който установи, че там страдат от посттравматичен стрес. А също - че проектират собствените си страхове и подозренията за корупция от себе си към другия. На Дончев “Ако бях изнервен, щях да направя лингвистичен анализ - в БСП се говори за вериги, робство и хлебарки. Напротив - пронизан съм от хладнокръвие. Ако не исках да бъда любезен, щях да кажа, че се изнервям - по исторически причини, винаги, когато чуя, че БСП е тръгнала да ни освобождава”, продължи анализа си Дончев. Тома Биков пък обясни, че БСП прехвърля проблема с корумпираността от себе си към ГЕРБ, за да си кажат хората, че всички са еднакви. И като отклони доверие, с тавана си от 800 000 - 900 000 гласа да стане първа политическа сила. “БСП е алтернатива на ГЕРБ, но лоша. Защо не върнаха те децата в училище, а си направиха фонд от 500 милиона, който си пуснаха по общините?” Това попита финансовият министър Владислав Горанов. И изреди показателите на държавата, които показват растеж и предвидимост. Сред тях посочи и осигуряване над 10% ръст за здравеопазването. “Но дереджето на болниците във Враца, Стара Загора и Ловеч е заради политиките на тези, които се пишат за алтернатива”, добави той и заключи: “До края на мандата ни след 3 години и половина ще сме удвоили учителските заплати, ще сме направили толсистема, вероятно Шенген и еврозоната ще са вътрешни теми”, изреди финансовият министър. Цветанов засегна и външнополитическата ориентация на страната, като уточни, че имаме “прагматични, работещи отношения с Русия”. Но стратегическото ни партньорство е със САЩ и ЕС. Цветанов вметна също, че много трудно се управлява след БСП, защото след кабинета “Орешарски” страната е била отклонена от покриването на всички критерии и препоръки на ЕК - нещо, което е било постигнато още в първия мандат на Борисов.", "date": "2017.10.29", "title": "ГЕРБ: Популизмът не е алтернатива. Искаме силна опозиция, а тя е само креслива (Обзор)"}
{"url": "https://www.24chasa.bg/novini/article/6520802", "text": "Българинът с австралийски паспорт Иван Захариев-Джон Терориста (22 г.) се изправя днес пред апелативния спецсъд, за да иска магистратите да го оправдаят по обвинението в тероризъм. На първа инстанция Джон получи 4 г. затвор, след като бе признат за виновен, че дошъл у нас да се учи да стреля с автомат, за да се присъедини към “Ислямска държава”. Той посещавал стрелбища в София и Пловдив. Освен това четял и радикална литература. Преди години ходил и в Сирия. За разследването срещу Джон у нас идваха агенти на ФБР и прокурори от САЩ. Преди да бъде задържан през м.г., Джон живеел заедно с вече покойния си баща Светломир Захариев в столичния кв. “Хаджи Димитър”. Делото ще се решава от тричленен състав с докладчик шефката на съда Даниела Росенова. Съдът е известен и с названието „Антимафия“. Процесът се следи зорко от австралийски медии. Чуждестранните журналисти научили за случая от друг австралиец, който лежи в Софийския затвор - убиеца Джок Полфрийман. ", "date": "2017.10.29", "title": "Шефката на съда „Антимафия“ поема делото на Джон Терориста"}
{"url": "https://www.24chasa.bg/novini/article/6520838", "text": "Огромен поход против отцепването на Каталуня от Испания заля улиците на Барселона. Близо 1,3 млн. души оцветиха с испански и каталунски знамена центъра на града. Организаторите от “Каталунското гражданско общество” и полицията не успяха да се разберат колко души участват - първите и Мадрид твърдят, че те са най-малко 1,3 млн., а според силите на реда са били 300 000. Атмосферата на похода беше празнична, като мнозина приветстваха политици и представители на централните власти, присъединили се към шествието. Демонстрантите и “Каталуня, това е Испания”. Ден по-рано испанският премиер Мариано Рахой уволни каталунския премиер Карлес Пучдемон и министрите му, които обявиха независимост в петък. Разпуснат беше регионалният парламент, а на 21 декември ще се проведат избори в областта. “Сега да, ще гласуваме”, скандираха демонстрантите, аплодирайки всеки път, когато хеликоптер на националната полиция прелиташе над тълпата. Мадрид обяви, че ще приветства участие на Пучдемон на изборите. “Сигурен съм, че ако Пучдемон участва в тези избори, ще може да упражни тази демократична съпротива”, заяви говорителят на испанското правителство, коментирайки призива на регионалния лидер към каталунците да окажат съпротива на Мадрид. Зовът на Пучдемон е доказателство за безкрайно безразсъдство, заяви испанската управляваща Народна партия. Свикването на избори на 21 декември е защото вотът ще е оспорван и с много близки резултати, коментира Ройтерс. Според социологическо проучване, публикувано от в. “Мундо”, блокът за независимостта ще спечели 42,5%, а този против отцепването - 43,4%. Същевременно Пучдемон призова каталунците да не използват насилие или обиди и да уважават каталунците, които не са съгласни с решението за отцепване. Изследване сочи, че на региона, пише в. “Паис”. 46% от анкетираните смятат, че Каталуня трябва да остане в състава на Испания, като получи нови и гарантирани права. Отстраненият Карлес Пучдемон може да поиска убежище в Белгия, а по молбата му думата ще има белгийски съд. Това съобщи белгийският държавен секретар по убежището и миграцията Тео Франкен по повод публикации в белгийски медии, че Пучдемон намекнал, че може да потърси подобен род защита. Франкен уточни, че ако Пучдемон поиска и получи закрила, белгийското право ще го защитава от екстрадиция. Франкен изрази съмнение, че бившият каталунски премиер ще получи справедлив процес в Испания. Държавният секретар допълни, че засега няма постъпила молба от Пучдемон. Гражданите на Каталуня ще решат нейното бъдеще, отбеляза адвокатът на Пучдемон. “Ще трябва да изчакаме следващите дни, за да видим дали новосъздадената държава има достатъчно сили, за да се наложи”, каза Жауме Алонсо Кевиляс. “Това ще зависи от гражданите. В деня на плащане на данъците те ще го направят или в Испания, или в Каталуня”, добави той и подчерта, че въпросът ще се реши през идните дни и седмици.", "date": "2017.10.29", "title": "1,3 млн. искат единна Испания в Барселона (Обзор)"}
{"url": "https://www.24chasa.bg/novini/article/6520763", "text": "Двете приходни агенции - НАП и митниците, през 2018 г. трябва да съберат 3 милиарда лева повече за хазната в сравнение с тази година. За да има повишение на заплати и на пенсии, финансовият министър Владислав Горанов е заложил рекорден ръст на приходите в новия бюджет за догодина. 700 млн. лева ще струва планираното вдигане на минималната заплата от 560 на 610 лв. и 10-те процента увеличение на бюджетните заплати. Близо 1 милиард лева повече ще глътне увеличението на пенсиите с още 3,8% от юни 2018 г., както и променените социални плащания. 400 млн. лв. повече разходи може да направи здравната каса, а с 330 млн. лв. ще се осигури поредното увеличение на учителските заплати. Целта на министъра е новият бюджет да бъде бюджет на по-високите доходи, но дефицитът да остане нисък- под 1,4%. 1 милиард от планираните повече пари трябва да дойдат от ДДС по две направления - кабинетът ще продължи с усилията за изсветляване на икономиката, а приходната база на ДДС ще се увеличава, тъй като размерът на брутния вътрешен продукт нараства, обясни плана си министърът. Той припомни, че още тази година брутният вътрешен продукт ще прескочи 100 млрд. лв., а за догодина се очаква да достигне до 105,6 млрд. лв. Ръстът на доходите също вдига приходите от ДДС, каза Горанов. Той отчита 14,5% номинален ръст на събраното от осигурителните вноски още през тази година, а догодина освен запазването му се увеличава с 1% и осигурителната вноска. Инфлацията през 2018 г. ще бъде между 1,4 - 1,6%, прогнозира министърът. Това означава, че реалният ръст на доходите ще бъде около 8 - 9% Леката инфлация ще бъде здравословна за икономиката, която ще запази високия си ръст от 3,9% и догодина, което означава повече приходи, а и по-високи доходи в частния сектор. От корпоративен данък в бюджета догодина трябва да влязат 2,3 млрд. лв., от данъка върху доходите - 3,4 млрд. лв., от акцизи- 5,1 млрд. лв., а от ДДС- 9,7 млрд. лв., пише в плана на министъра за приходните агенции. Общо държавата планира да похарчи 38 милиарда лева, а разликата между тях и приходите, или бюджетният дефицит трябва да бъде само 1,1 млрд. лева. Само с 40 лв. е предвидено увеличаване на обезщетението за отглеждане на дете през втората година. Основният мотив за това решение е да се стимулират майките да се върнат на пазара на труда. В същата посока e и запазеният без промени в бюджета за ДОО таван при обезщетението за безработица, който остава 60% от максималния осигурителен доход. Промени обаче има в увеличението на осигурителния период - 12 от 18 месеца вместо 9 от 12 месеца. Другата промяна е въвеждане на максимален дневен размер от около 70 лева на ден обезщетение. Така се пресича порочната практика хора, работили в чужбина, които се връщат в България и се регистрират за кратък период в бюрото по труда, да получават високи обезщетения. Подоходният критерий за семейни помощи се увеличава с 50 лв. заради ръста на минималната заплата, за да няма отпаднали от системата за подпомагане. Нови 20 хил. семейства, чийто доход е между 400 и 500 лв., ще получат помощи за деца до 80% от пълния им размер. За първи път от 2009 г. насам се предлага повишаване на размера на гарантирания минимален доход - от 65 на 75 лева.  Спешната медицинска помощ, електронното здравеопазване, майчиното и детско здравеопазване, асистираната репродукция, лечебните заведения за болнична помощ - тези области от здравеопазването са посочени като приоритет в новия бюджет. До 400 млн. лв. допълнителни разходи може да направи за болниците догодина НЗОК. С 36 млн. лв. се увеличава бюджетът на здравното министерство, а с 3 млн. лв. ще се увеличат заплатите на работещите в него. 20 млн. лв. са заделени за капиталови разходи. 20 млн. лв. повече са предвидени за профилактика. 14,6 млн. лв. повече ще има за ранна диагностика и лечение. Най-малко пари - само с 300 хил.лв. повече, са предвидените пари за лекарства и медицински изделия. Лечебните заведения могат да ползват револвиращия инвестиционен фонд по проект “Реформа в здравния сектор - заем БУЛ 4565” за закупуване на медицинска апаратура и дълготрайни активи. Бюджетът ще преведе на НЗОК 24 млн. лв. за профилактични имунизационни програми, за неосигурени родилки, както и за компенсиране на по-ниската потребителска такса на пенсионери. Здравното министерство догодина може да извърши 323,1 млн. лв. разходи, и да натрупа нови задължения, но до 295 млн. лв.  Най-ниската заплата на учител догодина най-вероятно ще бъде около 960 лв. Зa глaвнитe yчитeли тя ще прехвърли 1000 лв., а зaплaтитe нa диpeктopитe щe са 1200-1400 лв. 330 млн. лв. повече в сравнение с тази година са парите за образование, за да продължи вдигането на учителските заплати, след като тази година те бяха вдигнати с 15%. За 2018 г. планираното повишение е 20-25%. Според сметките в бюджета ще се вдигнат заплатите на 89 000 педагогически специалисти. Освен учителите пpoмянaтa зacягa възпитaтeлитe, лoгoпeдитe, пcиxoлoзитe, пeдaгoгичecкитe cъвeтници, тpeньopитe и дpyги зaeти в ceктора. За основния приоритет на бюджета тази година - образованието, финансовият министър Владислав Горанов заяви, че проблемът с неграмотността и качеството на човешките ресурси става все по-голям, учители се намират все по-трудно, а ако дете бъде изпуснато в началния етап на образованието, то дори няма да се замисли за висше образование. Министърът призова системата на висшето образование да преоцени политиката си, защото сега вкарва българските младежи в безсмислени, атрактивни като наименование, но ненужни на пазара на труда специалности, създадени в образователната инфраструктура в последните 20-25 г., като това е станало с мълчаливото съгласие на държавата и криворазбраната автономия.  Бюджетът на МВР по традиция е един от най-големите - 1,296 млрд. лв., като 1,161 млрд. лв. са за заплатите на работещите в сектора. Увеличението на тези заплати ще е средно с 6%, но парите ще се дават диференцирано и с по-висок процент за хората, работещи на терен. За дълготрайни активи и основен ремонт са предвидени 22,7 млн. лв. Разходите за отбрана са 1,193 млрд. лв. , при приходи на военното министерство 44 млн. лева. За издръжката на военните, включително и за заплати, са предвидени 911 млн. лв. Планът е да се увеличат заплатите в сектора. Според военния министър Красимир Каракачанов ръстът няма да е еднакъв. На някои ще бъде с 11-12%, на други - по-малко. Повече пари ще получат войници, сержанти и младшият офицерски състав. Планирани са и средства за нова бойна техника, за да бъде изпълнено решението на парламента.", "date": "2017.10.29", "title": "Как министър Горанов ще вдигне пенсии и заплати"}
{"url": "https://www.24chasa.bg/novini/article/6520844", "text": "23-годишна българка загина в зверска катастрофа в САЩ, съобщи полицията в Кентъки, цитирана от местни медии. Пикап “Шевролет” връхлетял и разполовил на две леката кола седан на българката, в която имало още 3-ма младежи. Катастрофата станала близо до изхода на кръстовището на “Уолнът” и “Кентъки 956” в град Береа в петък вечерта, информира сайтът БГ войс. Загиналата българка Джоана Иванова е студентка в колежа “Береа”. след зверския удар. Оцелелите участници в жестоката катастрофа са откарани в болница. Една жена е в критично състояние в болница. Джоана починала на място, а лекарите само установили смъртта ѝ. Въпреки че носела предпазен колан, каза съдебният лекар Джими Корнелисън, цитиран от сайта Kentucky.com. Според полицията причината за зверската катастрофа е употреба на алкохол от шофьора на седана, затова е възможно да бъдат повдигнати обвинения. Разследващите обаче все още се опитват да установят кой е виновен за трагичния инцидент Джоана е родом от Стара Загора, където учи в гимназията за чужди езици “Ромен Ролан”. През 2014 г. започва да учи в колежа “Береа” в едноименния град в Кентъки. Колежът “Береа” е сред най-престижните учебни заведения в САЩ и света, а българката била сред надарените студенти. Младото момиче било сочено от състудентите си като една от надеждите на университета. ", "date": "2017.10.29", "title": "Българска студентка мъртва в жестока катастрофа в САЩ (Обзор)"}
{"url": "https://www.24chasa.bg/novini/article/6520770", "text": "Всеки собственик, който приема, разтоварва, съхранява или извежда горива от пристанища и митнически складове, трябва да постави измервателни уреди, свързани с митниците, на входа и на изхода на местата за превоз или съхранение. Това предвижда проект за промени в наредбата за контрол над акцизните стоки, предложена за обсъждане от финансовия министър Владислав Горанов. Изключение са стоките, превозвани с морски и речен транспорт (ферибот), които предварително са натоварени на автомобилни, железопътни или друг вид превозни средства. Условието обаче е те да не се претоварват в пристанища и митнически складове. В този случай митниците трябва да се уведомят до 24 часа от пристигането или изнасянето на горивата. Така няма да се налага повторно измерване на количествата. ", "date": "2017.10.29", "title": "Записват  и в наредба   как  да се следи  всеки   литър гориво"}
{"url": "https://www.24chasa.bg/novini/article/6520857", "text": "Атакуват ме с фалшиви новини, защото като председател на КРИБ отстоявам позициите и принципите на най-голямата организация на бизнеса в България. Това заяви в интервю за “24 часа” председателят на конфедерацията Кирил Домусчиев по повод появили се информации, че ще изнася бизнеса си от България, ако бъде вдигната минималната заплата. Домусчиев твърди, че това е фалшива новина, изфабрикувана да се създаде настроение в обществото срещу него. “Аз не съм нито първият, нито ще бъда последният, който е атакуван по такъв начин”, казва шефът на КРИБ. Според него явно принципната му позиция не се харесва на определени хора. И те търсят начин да го злепоставят и да намалят активността и влиянието на ръководената от него организация. Но това няма да ме спре да отстоявам нейните позиции и виждания, заяви Домусчиев. И допълва, че е инвестирал досега стотици милиони в България, а само за следващата година планираните вложения са за над 150 млн. евро и 120 млн. долара.", "date": "2017.10.29", "title": "Домусчиев: Планирам инвестиции за стотици\nмилиони в България"}
{"url": "https://www.24chasa.bg/novini/article/6520908", "text": "Борбата срещу тероризма в Близкия изток далеч не е приключила, макар групировката \"Ислямска държава\" да понесе тежки удари през последните месеци. Това каза днес пред АФП министърката на въоръжените сили на Франция Флоранс Парли, която е на посещение в Абу Даби. Стигнахме до важен етап, защото Даеш понася загуба след загуба. Това е важен елемент. Ден след ден нарастват териториите, които вече са отвоювани от Даеш, заяви министърката в края на 24-часовото си посещение в Обединените арабски емирства. Г-жа Парли посети военни от ОАЕ, които участват в битката срещу джихадистите, информира БТА. Френската министърка се срещна с престолонаследника на Абу Даби шейх Мохамед бин Зайед по-малко от две седмици преди посещението на президента Еманюел Макрон, който на 8 ноември се очаква да участва в официалното откриване на музея Лувър в Абу Даби.", "date": "2017.10.29", "title": "Франция: Не сме унищожили докрай тероризма"}
{"url": "https://www.24chasa.bg/novini/article/6520950", "text": "Гласуването на втория тур на местните избори в Македония приключи, предава Македонската информационна агенция, цитирана от Агенция \"Фокус\". Всички гласоподавателни пунктове са затворили врати, с изключение на тези, където дошлите преди 19:00 часа местно време (20:00 българско) хора все още не са гласували. До 17:00 часа избирателната активност бе 43,83%, като имащите право на глас са почти 834 000 души, които избираха измежду 70 кандидати за кметове на 35 общини. От вътрешното министерство на страната съобщават, че не са регистрирани сериозни нарушения по време на гласуването. Пълните резултати се очакват до 12 часа след края на изборния ден.", "date": "2017.10.29", "title": "Приключи вторият тур на местните избори в Македония"}
{"url": "https://www.24chasa.bg/novini/article/6520829", "text": "В най-кратки срокове Министерството на отбраната ще поднови процедурата за нови изтребители. Оферти ще бъдат поискани както за Ф-16, така и отново за “Грипен”. Това съобщи в интервю за “24 часа” министърът на отбраната Красимир Каракачанов. Ще изискаме офертите досега да бъдат повторени и да ни бъдат дадени предложения и за нови самолети. Тези оферти ще бъдат разгледани. Който даде най-добри условия, печели и ще започнат конкретните разговори с него за сключване на договор, заяви Каракачанов. При създалата се ситуация на конкуренция ще получим оферти, от които да можем да изберем по-доброто, убеден е вицепремиерът.", "date": "2017.10.29", "title": "Искаме оферти за нови Ф-16 и пак за “Грипен”"}
{"url": "https://www.24chasa.bg/novini/article/6520900", "text": "Руският президент Владимир Путин поздрави в телефонен разговор колегата си Реджеп Ердоган по случай 29 октомври, националния празник на Турция - Деня на републиката, съобщи пресслужбата на Кремъл, цитирана от ТАСС. Двамата разменили мнения по различни аспекти на успешно развиващото се двустранно сътрудничество, включително реализацията на големи съвместни енергийни проекти. Путин и Ердоган се договорили да продължат личните контакти. ", "date": "2017.10.29", "title": "Путин звъни на Ердоган за празника на Турция"}
{"url": "https://www.24chasa.bg/novini/article/6520786", "text": "Самоубилият се в събота в центъра на София младеж е най-вероятно човекът, нападнал и пребил медицинската сестра в “Пирогов” в нощта срещу петък, съобщи говорителят на главния прокурор Румяна Арнаудова. Трупът все още не бе разпознат от близките в неделя следобед. Те били в шок от новината и поискали малко време, за да участват в процедурата. В дрехите на самоубиеца не били открити и документи за самоличност. Момчето обаче имало много специфичен белег на челото, което давало основание на разследващите да смятат, че става дума за един и същ човек. Според първоначалната информация на МВР възрастта на самоубилия се младеж бе между 25-30 г. По-късно обаче съдебни медици установили, че той е по-млад. Имал здрава физика, тъй като тренирал бокс. Нападението в “Пирогов” става часове след като младежът е бил приет в болницата за лечение след употреба на амфетамини. Преди да излезе от заключеното отделение, той душил и пациентка. Според разследващите, след като избягал от “Пирогов”, младежът тръгнал да бяга към бул. “Васил Левски”. От дрогата и вандализма в болницата той бил в еуфорично състояние и започнал да отваря входните врати на жилищните кооперации на булеварда. Няколко от тях обаче били заключени. В първата, която се отворила, той влязъл, качил се на 6-ия етаж и скочил във вътрешния двор на кооперацията. “99% сме убедени, че е той”, каза районният прокурор на София Радослав Димов. Според колежката му Арнаудова вещите лица са дали заключение, че младежът се е самоубил, тъй като по трупа му нямало следи от насилие.", "date": "2017.10.29", "title": "Самоубиецът в центъра на София се оказа биячът на сестрата, познали го по белег (Обзор)"}
{"url": "https://www.24chasa.bg/novini/article/6520781", "text": "С поднасяне на венци на паметника на Васил Левски в Димитровград започна официалното посещение в Сърбия на председателя на Народното събрание Димитър Главчев и водената от него парламентарна делегация. Първата среща на българските парламентаристи беше с кмета на Димитровград Владица Димитров и с общински съветници. В нея участва и заместник-председателят на Скупщината Веролюб Арсич. Това съобщиха от пресцентъра на НС. На разговора Димитър Главчев отбеляза, че са необходими общи усилия за икономическото развитие на пограничните общини и че нашата страна ще работи заедно с властите в Белград за задълбочаване на трансграничното сътрудничество. Той подчерта, че броят на българските туристи в Ниш, Белград, Босилеград и Димитровград нараства и това допринася за напредъка на тези общини. Кметът на Димитровград Владица Димитров посочи, че изненадващо през последните години туризмът се е оказал основен поминък на местното население и туристите са предимно от България. Активният период за туристически посещения е от октомври до май и на практика между 5000 и 10000 души идват всеки месец в града, отбеляза той. По думите му визитата на българската парламентарна делегация е предпоставка за бъдещо добро сътрудничество. Между българи и сърби никога не е съществувало напрежение, ние желаем да бъдем съединителната тъкан между двете държави, подчерта Владица Димитров. Правата на българското национално малцинство в Сърбия също бяха тема на разговора. България полага и ще продължи да полага грижи и да защитава правата и свободите на българското малцинство, заяви Димитър Главчев. Той подчерта, че проблемите ще бъдат решавани в активен диалог между двете страни. По думите му българската и сръбската държава ще продължат да работят за преквалифициране на учителите и за създаване на всички предпоставки правата на българското малцинство, залегнали в законодателната система на Република Сърбия, да се прилагат на практика. Председателят на парламента отбеляза, че образованието трябва да бъде безспорен приоритет. Като положителна стъпка в тази посока той посочи отпечатването на 26 учебника за нуждите на учениците от българското национално малцинство и предстоящото отпечатване на още 14. Председателят на Народното събрание заяви, че страната ни подкрепя интеграцията на Република Сърбия в Европейския съюз при изпълнение на установените критерии и изисквания. България е готова да оказва експертна помощ и да споделя своя опит, ако има нужда и желание от сръбска страна, допълни той. Заместник-председателят на Скупщината Веролюб Арсич заяви, че Сърбия полага изключителни усилия и провежда такава политика, че всички граждани да се чувстват напълно равноправни, независимо от вяра и народност. Работим за това всички права на гражданите да бъдат спазвани, подчерта той. След разговорите в Димитровград българската делегация посети Нешков връх и поднесе цветя на общата костница на загиналите в Сръбско-българската война сръбски и български воини. Днес българските парламентаристи ще се срещнат в Ниш с кмета Дарко Булатович, с областния управител, с председателя на общинския съвет и с депутати от този район. Предвидено е в Генералното консулство на България в Ниш Димитър Главчев да разговаря с представителите на българското национално малцинство. В състава на парламентарната делегация са заместник-председателят на Групата за приятелство със Сърбия Павел Шопов, членовете на групата за приятелство Константин Попов, Таско Ерменков, Велислава Кръстева и председателят на ПГ на ПП ВОЛЯ Гергана Стефанова.", "date": "2017.10.29", "title": "Главчев и кметът на сръбския Димитровград\nобсъдиха правата на българското малцинство"}
{"url": "https://www.24chasa.bg/novini/article/6520814", "text": "Французойки излязоха на протест в 11 града срещу сексуалното насилие и тормоз под лозунга #MeToo, появил се след обвиненията срещу холивудския продуцент Харви Уайнстийн, предаде Асошиейтед прес, цитира БТА. Женската организация \"Лез ефронте\" призова жените да излязат на улицата, за да покажат, че има \"хиляди и хиляди жени, принудени да живеят, да смекчават удара, да преглъщат случилото се и да се справят често пъти с травматизиращи преживявания\". Според френската статистика всяка година повече от 80 000 жени стават жертви на изнасилване или на опит за изнасилване във Франция, но само 10 процента подават оплакване. Миналата седмица френското правителство предложи законопроект за по-строги мерки сексуалния тормоз.", "date": "2017.10.29", "title": "Французойки протестират срещу сексуалното насилие (Снимки)"}
{"url": "https://www.24chasa.bg/novini/article/6520668", "text": "Заради ураганния вятър, преминал през изминалата нощ над Австрия, временно затвори централната виенска железопътна гара. Пътниците бяха принудени да напуснат пероните, отменени бяха някои влакове заради предмети, паднали върху релсите от близък строеж, и скъсани далекопроводи, предаде ТАСС, цитирана от БТА. Полицията и спасителните екипи са оградили територията на гарата и разчистват линиите. Няма пострадали, съобщиха австрийските железници. Пътническите превози се прехвърлят временно на друга виенска гара. В Залцбург силният вятър наруши режима на работа на местното летище. Имаше отменени излитания, а кацащите самолети бяха пренасочвани към Германия. Много австрийски магистрали са парализирани заради паднали дървета и различни предмети. В Долна Австрия вятърът отнесе покриви на къщи, без ток в Горна Австрия останаха почти 7,5 жилищни сгради. Скоростта на вятъра на моменти достига 50 метра в секунда. Във Виена бяха затворени много паркове. Има затруднения в работата на летище \"Швехат\".", "date": "2017.10.29", "title": "Затвориха жп гарата във Виена заради буря, самолетите за Залцбург кацат в Германия"}
{"url": "https://www.24chasa.bg/novini/article/6520722", "text": "Гражданите да обезопасят незакрепени предмети от терасите или прозорците на жилищата си и да бъдат внимателни. Това напомнят от Столична община заради обявения \"жълт код\" за силен вятър. Изпълнителите да проверят състоянието на строителните обекти, на оградите, крановете и строителните скелета и да предприемат действия по обезопасяването им. Собствениците на търговски и рекламно-информационни елементи също да проверят обектите си. Три екипа на аварийно-спасителната дирекция към Столична община реагират на място при сигнали, информира БТА.", "date": "2017.10.29", "title": "Столична община призова гражданите да внимават заради силния вятър"}
{"url": "https://www.24chasa.bg/novini/article/6520721", "text": "Според руската телевизионна водеща Ксения Собчак, която каза, че ще се кандидатира за президент на Русия, никой не е извършил с народа си такова престъпление като Йосиф Сталин и в това отношение няма никакво съмнение, предаде ТАСС, цитирана от БТА. Собчак изрази мнението си в Инстаграм ден преди отбелязвания в Русия Ден на памет за жертвите на политическите репресии. Собчак определя Сталин като \"кървав палач и престъпник\", враг на \"руския, украинския, белоруския, литовския, грузинския, всеки народ, населявал тази страна\". Сталин е унищожавал най-добрите, най-умните, най-смелите хора. \"Това по същество е пълномащабен геноцид на руския народ\", заявява Собчак.", "date": "2017.10.29", "title": "Ксения Собчак: Няма оправдание за престъпленията на Сталин"}
{"url": "https://www.24chasa.bg/novini/article/6520285", "text": "Глоба от 100 лева наложи карловският районен съд на мъж, който обиждал полицаи и запратил по тях кутия с бира. Инцидентът е станал на 9 август м.г. по време на сватба. Около 23, 30 ч. служители на реда били изпратени на ромската махала в Баня след сигнал за нарушаване на нощната тишина. Там заварили опъната палатка, от която гърмели мощни тонколони. Те предупредили домакините на купона да намалят децибелите. В това време почерпеният Иван Асенов се приближил към униформените, поискал да се ръкува с тях и започнал да ги дърпа. Други гости успели да го отдалечат на няколко метра, за да не стане стане конфликт. Полицаите се запътили към служебния автомобил, а Асенов ги напсувал и метнал по тях бира. Веднага след това бил задържан и отведен в районното управление. На делото в съда свидетел твърдял, че кутията с пивото била хвърлена в обратна посока на униформените, но неговите показания не са взети под внимание, тъй като други очевидци ги опровергават.", "date": "2017.10.29", "title": "Глобиха сватбар, целел полицаи с бира"}
{"url": "https://www.24chasa.bg/novini/article/6520757", "text": "Гранични служители са открили следи от кокаин в багажа на звездата от сериала \"Странни неща\" Чарли Хийтън, пристигнал на международното летище в Лос Анджелис. На британския актьор е отказано да влезе в САЩ и е отпратен обратно в Лондон, пише „Сън“,  Хийтън отиде в САЩ, за да присъства на премиерата на втория сезон на сериала. Граничните власти на международното летище в Лос Анджелис обаче откриха следи от бял прах в багажа на 23-годишния актьор. Експертите установили \"много малко количество\" кокаин. Те не са арестували Хийтън, но е трябвало да се върне в британската столица, откъдето отлетял няколко часа по-рано, и пропусна премиерата на популярното шоу. Чарли Хийтън изпълнява в поредицата ролята на Джонатан Байърс - по-големият брат на изчезналото момче Уил, около издирването на което се разиграва основното действие. Първият сезон на \"Странни неща\" с участието на известната американска актриса Уинона Райдър излезе през юли миналата година и бе удостоен с няколко престижни награди. Премиерата на втория сезон се състоя на 27 октомври. ", "date": "2017.10.29", "title": "Не пуснаха Чарли Хийтън в САЩ заради следи от кокаин в багажа"}
{"url": "https://www.24chasa.bg/novini/article/6520287", "text": "Пловдивският апелативен съд увеличи с 5 г. наказанието на Иван Николов от Пазарджик и го прати 30 г. зад решетките. Отделно постанови да плати общо 600 000 лева кръвнина на трите деца на семейството, което той закла на 5 ноември м.г. Тогава 30-годишният мъж бил сам в апартамента, в който живеел с баща си. Около 20,30 часа се надрусал здраво с хероин. Пуснал си силно музика. Песента \"Няма такава държава\" го превъзбудила и той грабнал кухненския нож. Насочил се към къщите на ул. \"Дунав\", където живеят роми. В първото жилище не открил никой. Това го вбесило и той нахлул в дома на Асен и Василка Илиеви. Нанесъл 14 удара с нож в гърба, корема, челото и крайниците на 77-годишния мъж. После налетял на жената, която убил с 9 прободни рани в гърба и шията. Искал да отреже главата на Асен. Но накрая забил ножа в гърдите му. При клането Николов си порязал пръста. На прибиране на входната врата на блока нарисувал кръст с окървавения си палец. На следващия ден решил, че трябва да вдигне хората на революция. Грабнал ловна пушка и стрелял на улицата по две жени - Ася Йорданова и Теменужка Бързакова, които улучил в краката. На въпрос защо го направи, отговорил: \"Ей така. Исках да убивам цигани\". \"Няма налице смекчаващи отговорността обстоятелства. Извършеното престъпление е изключително тежко\", отчита съдебният състав, председателстван от Христо Крачолов. 31-годишният Николов обжалва наказанието си пред въззивната инстанция с искане то да бъде намалено на 22 г. затвор. Пазарджишкият съд му наложи 25 г. лишаване от свобода, като приема, че за такова престъпление заслужава доживотен затвор. Но заради направени самопризнания пред свидетел не му дал най-тежкото наказание. Адвокатът на убиеца пледира присъдата да бъде намалена.\"Става дума за млад човек. Целта е да се поправи\", изтъкна той. Това разгневи близките на жертвите и пострадалите. Техните адвокати поискаха 30 г. затвор. Те изтъкнаха, че Николов има 7 присъди предимно за грабежи, а при разпитите е заявил: \"Исках да се върна, да отрежа главата и да я изнеса на улицата. Съжалявам за хората, които убих, но се гордея с постъпката си. Исках да вдигна народа на въстание срещу циганите\". Присъдата подлежи на обжалване пред ВКС.", "date": "2017.10.29", "title": "30 г. затвор и 600 000 лв. кръвнина за расист, заклал семейство роми"}
{"url": "https://www.24chasa.bg/novini/article/6520789", "text": "Един човек е загинал при катастрофата на пътя Братаница – Ветрен дол. Това съобщи за „Фокус“ говорителят на ОДМВР – Пазарджик Мирослав Стоянов. Пътният инцидент е станал към 18.00 часа. По всяка вероятност водач на лек автомобил „БМВ“, движейки се между пазарджишките села Братаница и Ветрен дол, е загубил управление над автомобила, преобърнал се е и се ударил в крайпътно дърво. Водачът е починал на място, пътуващата млада жена до него е в тежко състояние и е откарана в болница. Все още се изяснява самоличността на двамата. На място са били изпратени екипи на сектор „Пътна полиция“, на РУ- Септември, аварийно-спасителен екип на ПБЗН и линейки. Временно е ограничено движението в двете посоки по път II-84 Братаница – Ветрен дол, поради пътнотранспортно произшествие. Шофьорите трябва да се движат с повишено внимание и съобразена скорост по обходен маршрут: път I-8 Пазарджик – Звъничево – Лозен – разклон за Септември, след което по път III-8402 Септември – кръстовище с път II-84.", "date": "2017.10.29", "title": "Катастрофата на пътя Братаница – Ветрен дол, има загинал"}
{"url": "https://www.24chasa.bg/novini/article/6520308", "text": "Пловдивските полицаи Стефан Модев и Петър Атанасов, които в края на май т.г. отмъкнаха цял бус с контрабандни цигари за 300 000 лева, остават в ареста. Това постановиха за втори път апелативните магистрати в града на тепетата. Ченгетата обжалваха мерките си. Защитата пледира, че полицаите нямат вина. Пострадалият Еркан Хаков, чийто бус служителите на реда откраднали, обяснил, че търгува с памперси и омекотители. Самият той твърдял, че сам се освободил от свинската опашка, с която ченгетата го завързали. Разпитаният по делото Ружди Сюлейманов пък разказал, че той отвързал притежателя на буса. А истинският собственик на возилото бил Севин Кадиров. Той пък от своя страна казал, че бил фиктивен притежател на превозното средство. \"Тези противоречия водят до извода, че въпросните лица осъщяствяват незаконна търговия с акцизни стоки. За да прикрият дейността си, хвърлят вина върху хора, които няма нищо общо\", изтъкват адвокатите. Самите полицаи, арестувани през юни т.г. при акция на \"Вътрешна сигурност\", настояха да бъдат пуснати под парична гаранция, защото имали кредити и малки деца. Съдът не уважи жалбата им с мотива, че престъплението, в което са обвинени, е с особено висока степен на обществена опасност. Прокуратурата твърди, че двамата служители на реда причакали буса на бул. \"Кукленско шосе\" в Пловдив. Возилото било натъпкано с кашони цигари. Ченгетата се направили на катаджии и инсценирали, че ще пишат акт на шофьора. Набили го и го завързали, след което отмъкнали стоката. Стефан Модев и Петър Атанасов се познавали от години. Първоначално работели заедно, впоследствие Модев взел да сменя службите в МВР. Последното му работно място е \"Общинска полиция\". Негови колеги разказват, че стандартът му на живот бил необяснимо висок на фона на възнаграждението, което получава.", "date": "2017.10.29", "title": "Полицаи, отмъкнали бус с цигари, остават в ареста"}
{"url": "https://www.24chasa.bg/novini/article/6520823", "text": "Министърът на околната среда и водите Нено Димов се е срещнал днес с кмета на община Каварна Нина Ставрева, както и с представители на работните групи по казуса \"Калиакра\". Това се посочва в съобщение на Министерството на околната среда и водите /МОСВ/. Целта на срещата е продължаване на диалога и намиране на работещи решения по възникналите проблеми, свързани с решението на съда на ЕС по казуса. За момента разговорите напредват и има сближаване на позициите, които през ноември министър Димов ще защитава в Брюксел. Преговорите между МОСВ, местната общност и местните власти са положителни. Министър Димов е изразил увереност, че позицията на страната ни ще бъде защитена в Брюксел. Уточнено е, че на този етап \"Интегрирания план за управление на защитените зони\" е изваден от разговорите, тъй като той е силно неприемлив от местната общност. Междувременно е приет нов подход за управление на зоните от \"Натура 2000\", при който областните управители и кметовете да бъдат отговорни за изработването на интегрираните планове, съвместно с местните общности и защитавайки интересите на гражданите и опазването на околната среда, което е императив на ЕС. Това изисква законови промени, които ще се направят през 2018 година. В началото на октомври МОСВ предостави поисканите от община Каварна и местната общност научни данни, с които разполага по \"Натура 2000\". В момента експертите се запознават с тях и подготвят становище. По време на срещата са били обсъдени и предстоящите заповеди за защитените зони, които трябва да влязат в сила, за да може да се изпълни решението на съда и да не се стигне до плащане на санкции. Министър Димов е уверил, че е запознат с внесените от кмета на Каварна документи, с които плажът \"Болата\" да бъде управляван и стопанисван от общината и се надява това да стане факт в най-скоро време.", "date": "2017.10.29", "title": "Нено Димов се срещна с кмета на община Каварна за казуса \"Калиакра\""}
{"url": "https://www.24chasa.bg/novini/article/6520846", "text": "“Ислямска държава” планирала покушение над 4-годишния британски принц Джордж, съобщи в. “Мирър”. Бойците на терористичната организация мислели да ликвидират правнука на кралица Елизабет II в едно от училищата в Лондон. Терористите използвали месинджъра на Telegram, защото през него не може да се види мястото, откъдето се пише. Те пуснали снимка на малкия Джордж с думите: “Училището започва скоро...”. След това се появил текст на арабски: “Когато войната идва с мелодията на куршуми, ще ударим невярващите с жажда за отплата”.", "date": "2017.10.29", "title": "“Ислямска държава” заплашва да убие принц Джордж"}
{"url": "https://www.24chasa.bg/novini/article/6520761", "text": "“Посочваме за наш противник не редовите членове на ГЕРБ и хората, гласуващи по принуда за тази партия, а политическия модел, чрез който една малка група владее разпределянето на държавния бюджет, средствата от европейските фондове и общинските програми в угода на лично предани и приближени на властта лица и фирми, в услуга на национални и чужди монополни и картелни формирования или в угода на чужди интереси и държави.” Това записа БСП в декларация, приета от конгреса късно в събота. На него соцлидерката Корнелия Нинова обяви курс към сваляне на ГЕРБ от власт и предсрочни избори. Червените приеха своята алтернатива под формата на два документа - проектобюджет и политическа визия за бъдещето на Европа и председателството на Съвета на ЕС. Повечето от предлаганите в алтернативния бюджет мерки са вече разписвани в предизборната програма на БСП. В алтернативния си бюджет партията предлага обвързване на размера на минималната работна заплата със средната за страната, преизчисляване на всички пенсии, отпуснати до 2013 г., и увеличение на максималната на 1155 лв. Иска се отпадане на плоския данък и въвеждането на скала, според която най-богатите - с месечни доходи над 10 хил. лв., ще внасят 20% данък. В образованието освен премахване на принципа “Парите следват ученика” се предлага преминаване към системата на един учебник по предмет. А за висшето - държавата да поема таксите студентите по приоритетни направления и защитени специалности. В документа БСП разписва и мерки срещу обезлюдяването на цели региони в страната. Сред тях е “къща за 1 евро” по италианска инициатива и разкриването на дистанционни работни места там. Червените предлагат да има и фонд “Регионално развитие” към МРРБ, предназначен за най-бедните и изостанали региони - Северозападна България и Странджа-Сакар. Предвижда се в него да влизат 100 млн. лв. годишно за изграждане и поддържане на пътища и финансиране на транспорт, учебни и лечебни заведения. БСП разписва и мерки за стимулиране на туризма и удължаване на сезона чрез ваучери. Предложението им е държавата да дава такъв на всеки турист с резервация над 4 нощувки. Той ще покрива такси за посещение и екскурзии до национални туристически обекти, билети за фестивали и изложения и други културни прояви.", "date": "2017.10.29", "title": "Конгресът на БСП: Не членовете на ГЕРБ  са ни враг, а моделът"}
{"url": "https://www.24chasa.bg/novini/article/6520899", "text": "Възможностите за задълбочаване на трансграничното сътрудничество между България и Сърбия обсъдиха председателят на Народното събрание Димитър Главчев и кметът на Ниш Дарко Булатович. Българската делегация, водена от председателя на парламента, се срещна с кмета на Ниш, с областния управител, с председателя на общинския съвет и с депутати от този район. Общо беше мнението, че двете страни заедно трябва да се възползват в максимална степен от всички инструменти за развитието на трансграничното сътрудничество. Особено важно е да бъде усъвършенствана инфраструктурата, което ще подпомогне икономиката и контактите между бизнеса на двете страни. Приоритет е реализирането на проекта за коридор №10 и автомагистралата София-Димитровград-Ниш, отбеляза Димитър Главчев. По думите му предстоящият през ноември съвместен бизнес форум в Ниш ще допринесе за развитието на бизнеса между двете страни и ще доведе до конкретни резултати за тези райони от България и Сърбия. Председателят на Народното събрание подчерта, че визитата на парламентарната делегация е започнала с посещения в Димитровград и Ниш, за да се запознае с това как живее българското национално малцинство в Сърбия. Ние ги чувстваме като част от българския народ – така, както и всички българи по света, отбеляза той. Димитър Главчев посочи, че на срещите днес е заявено, че на ниво висше държавно ръководство законодателството е приведено така, че да се спазват правата на малцинствата в страната, а проблемите са в желанието и способността на Националния съвет на българското национално малцинство в Сърбия да ги реализира. Предстои избор на ново ръководство на съвета, надявам се, чрез волята и на българското национално малцинство, тези проблеми да бъдат преодолени, посочи председателят на парламента. Той изрази надежда да продължи и да се ускори процесът с отпечатването на учебници за българското малцинство. Кметът на Ниш Дарко Булатович заяви, че местното самоуправление, в унисон с държавната политика, прави максималното българското национално малцинство тук да се чувства добре и да се ползва от всички възможни права. Ниш е регионален център на Югоизточната част на страната, естествен кръстопът, и в момента се работи за изграждането на всички необходими транспортни връзки, посочи той. Дарко Булатович информира гостите, че се строят четири предприятия, които ще открият нови 7000 работни места. Той отбеляза, че българското национално малцинство работи активно и добре защитава своите културни и национални права. Зам.-председателят на Народната Скупщина Веролюб Арсич също отбеляза важността на транспортната инфраструктура за двата народа, за по-доброто сътрудничество и разбирателство. Ние сме за добросъседски отношения и България е един от най-важните ни партньори, заяви той. Икономическото развитие на пограничните общини и правата на българското малцинство в Сърбия бяха сред темите на разговора на председателя на парламента Димитър Главчев с кмета на Димитровград Владица Димитров. С поднасяне на венци на паметника на Васил Левски в Димитровград започна официалното посещение в Сърбия на шефа на парламента и водената от него делегация, в която са още депутатите Константин Попов (ГЕРБ), Павел Шопов (\"Обединени патриоти\"), Таско Ерменков (БСП), Велислава Кръстева (ДПС) и Гергана Стефанова (\"Воля\"). На разговора Димитър Главчев отбеляза, че са необходими общи усилия за икономическото развитие на пограничните общини и че нашата страна ще работи заедно с властите в Белград за задълбочаване на трансграничното сътрудничество. Той подчерта, че броят на българските туристи в Ниш, Белград, Босилеград и Димитровград нараства и това допринася за напредъка на тези общини. Кметът на Димитровград Владица Димитров посочи, че изненадващо през последните години туризмът се е оказал основен поминък на местното население и туристите са предимно от България. Активният период за туристически посещения е от октомври до май и на практика между 5000 и 10000 души идват всеки месец в града, отбеляза той. По думите му визитата на българската парламентарна делегация е предпоставка за бъдещо добро сътрудничество. Между българи и сърби никога не е съществувало напрежение, ние желаем да бъдем съединителната тъкан между двете държави, подчерта Владица Димитров. Правата на българското национално малцинство в Сърбия - това бе основна тема на разговора. България полага и ще продължи да полага грижи и да защитава правата и свободите на българското малцинство, заяви Димитър Главчев. Той подчерта, че проблемите ще бъдат решавани в активен диалог между двете страни. По думите му българската и сръбската държава ще продължат да работят за преквалифициране на учителите и за създаване на всички предпоставки правата на българското малцинство, залегнали в законодателната система на Република Сърбия, да се прилагат на практика. Председателят на парламента отбеляза, че образованието трябва да бъде безспорен приоритет. Като положителна стъпка в тази посока той посочи отпечатването на 26 учебника за нуждите на учениците от българското национално малцинство и предстоящото отпечатване на още 14. Председателят на Народното събрание заяви, че страната ни подкрепя интеграцията на Република Сърбия в Европейския съюз при изпълнение на установените критерии и изисквания. България е готова да оказва експертна помощ и да споделя своя опит, ако има нужда и желание от сръбска страна, допълни той. Зам.-председателят на Скупщината Веролюб Арсич заяви, че Сърбия полага изключителни усилия и провежда такава политика, че всички граждани да се чувстват напълно равноправни, независимо от вяра и народност. Работим за това всички права на гражданите да бъдат спазвани, подчерта той. След разговорите в Димитровград българската делегация посети Нешков връх и поднесе цветя на общата костница на загиналите в Сръбско-българската война сръбски и български воини.", "date": "2017.10.29", "title": "Главчев с важни срещи в Сърбия"}
{"url": "https://www.24chasa.bg/novini/article/6520669", "text": "Турският президент Реджеп Тайип Ердоган изключи възможността за предсрочни избори в страната, пише ежедневникът Hurriyet, цитиран от \"Фокус\". Изявлението му бе направено в отговор на обръщение на опозиционния лидер Кемал Кълъчдароглу, в което той призова „да не се чака още 17 месеца за изборите. Заповядайте още сега да отидем до избирателните урни. Открито отправям това предизвикателство към управляващите“. Ердоган заяви, че избори е имало на седми юни 2015 г., които са били спечелени от партията на Справедливостта и развитието.", "date": "2017.10.29", "title": "Ердоган изключи възможността за предсрочни избори"}
{"url": "https://www.24chasa.bg/novini/article/6520615", "text": "Иракските военни съобщиха в неделя, че за последните три дни са били елиминирали 75 екстремисти от терористичната организация „Ислямска държава“, предава Anadolu Agency, цитирана от \"Фокус\". По-рано стана ясно, че правителствените войски са освободили пет от селата, които все още се намират под контрола на ислямистите. Голяма част от загиналите терористи са загубили живота си в следствие на удари, извършени от военновъздушните сили.", "date": "2017.10.29", "title": "За 72 часа иракските военни са елиминирали 75 екстремисти от \"Ислямска държава\""}
{"url": "https://www.24chasa.bg/novini/article/6520616", "text": "Неизвестни похитители са отвлекли заместник-губернатора на северозападната афганистанска провинция Кунар. Това е станало в пакистанския град Пешавар, предаде Ройтерс. Мохамад Наби Ахмади пристигнал в Пакистан с брат си. Той вървял по улица в северозападния пакистански град Пешавар, когато изведнъж до него спряла кола със затъмнени прозорци, след което бил вкаран в автомобила, каза източник от пешаварската полиция, цитиран от БТА. Впоследствие полицията научила, че похитеният е заместник-губернатор на Кунар. Говорител на губернатора на афганистанската провинция, потвърди, че от петък Ахмади е в неизвестност, след като изчезнал в Пешавар. По думите му заместник-губернаторът е бил в отпуск за медицинско лечение. Пакистанската полиция заяви, че не е била уведомена от афганистанските власти за посещението на Ахмади, иначе е щяла да му осигури охрана. Друг източник от пакистанските сили за сигурност посочи, че полицията в Пешавар установява дали отвличането е свързано с професионалната му дейност или с лични взаимоотношения. Афганистанските талибани заявиха, че нямат участие в отвличането на Ахмади. \"Чухме, че афганистански заместник-губернатор е изчезнал в Пакистан, но нека поясня - не действаме извън Афганистан\", каза говорителят им Забиула Муджахид.", "date": "2017.10.29", "title": "Заместник-губернатор на афганистанска провинция е бил отвлечен в Пакистан"}
{"url": "https://www.24chasa.bg/novini/article/6520638", "text": "Президентът на Франция Еманюел Макрон призова иракския премиер Хайдер ал Абади в телефонен разговор да води диалог с кюрдите, отчитайки техните права в рамките на единството на Ирак, се посочва в комюнике на Елисейския дворец, цитирано от АФП и БТА. \"Президентът поиска да бъде направено всичко, за да се избегнат сраженията между иракчаните и в рамките на единството, и според конституцията на Ирак, да бъде воден диалог между Ербил и Багдад, отчитайки правата на кюрдите и на малцинствата\", посочва Елисейският дворец в комюникето си за телефонния разговор между Макрон и Ал Абади. Иракският премиер \"припомни колко важно е да се запази националното единство и да се намери съгласувано решение с кюрдите\", се допълва в съобщението на френското президентство. Кризата между Ербил и Багдад се изостри, след като през септември в кюрдския автономен район бе организиран референдум за независимост, който бе оспорен от централните власти, припомня АФП. Иракските правителствени сили и кюрдските военизирани формирования пешмерга са се споразумели да бъде продължен режимът за прекратяване на бойните действия, съобщи днес информационният портал \"Шафак нюз\", предаде ТАСС. Според информацията споразумението е постигнато на преговорите между представителите на командването на въоръжените сили на Ирак и пешмерга. В срещата са участвали и представители на антитерористичната коалиция, оглавявана от САЩ.", "date": "2017.10.29", "title": "Макрон призова Багдад за диалог с кюрдите"}
{"url": "https://www.24chasa.bg/novini/article/6520249", "text": "Трикратният олимпийски и световен шампион по вдигане на тежести Наим Сюлейманоглу може да остане остане парализиран. Кошмарната новина съобщиха турски медии. Наим бе приет в болница в критично състояние в края на септември, след което претърпя успешна трансплантация на черен дроб в началото на октомври. Последната информация от Турция обаче е много лоша - Наим е получил мозъчен кръвоизлив малко преди да бъде изписан от болницата. Следствие на това легендарният щангист имал частична загуба на съзнание. Лекарите се опасяват, че Наим може да остане парализиран. Наим Сюлайманоглу беше приет по спешност в болница заради тежка чернодробна цироза. Това наложи да се извърши трансплантация на черен дроб по възможно най-бързия начин. Имаше много кандидати да станат донори на тъкан на най-великия щангист, предложения валяха и от България. Избраният донор пожела анонимност. Турският президент Реджеп Ердоган лично следеше състоянието на Сюлейманоглу и го посети в болницата след трансплантацията. ", "date": "2017.10.29", "title": "Наим Сюлейманоглу получил мозъчен кръвоизлив"}
{"url": "https://www.24chasa.bg/novini/article/6520265", "text": "Колоездач на 68 години е загинал на място на улица \"Славянска\" в Лом, съобщиха от областната дирекция на МВР в Монтана. Той излизал с велосипеда си от пряка улица на \"Славянска\", когато бил пометен от преминаващия автомобил - мерцедес. Автомобилът бил управляван от В.Р.П. - на 20 години. Пробата за алкохол на водача на автомобила е отрицателна. По случая е започнало разследване, допълниха от областната полиция в Монтана.", "date": "2017.10.29", "title": "Колоездач загина в Лом, помете го кола"}
{"url": "https://www.24chasa.bg/novini/article/6520260", "text": "Открити са отломките на  , съобщи днес норвежкият координационен спасителен център, цитиран от Ройтерс и ТАСС. Отломките са открити на морското дъно, на дълбочина около 209 метра. Предполага се, че осемте души на борда - петчленнен екипаж и трима пътници, са загинали и търсенето на телата им ще продължи, цитира БТА. Машината е летяла от селището Пирамиден за крайбрежното селище Баренцбург. Разположеният на около 700 км от бреговете на континентална Европа архипелаг Свалбард (Шпицберген) се управлява по силата на договор от 1920 година Суверенитетът върху островите е на Норвегия, но на всички други страни по договора - над 40 на брой - е разрешено да имат там бизнес и да експлоатират природните ресурси. В момента само Норвегия и Русия извършват активна икономическа дейност. Норвежкият град Лонгийър и руският Баренцбург са най-големите селища на архипелага, чието постоянно население е 2600 души.", "date": "2017.10.29", "title": "Откриха отломките на руския хеликоптер, паднал край брега на норвежки остров"}
{"url": "https://www.24chasa.bg/novini/article/6520274", "text": "Популизмът и клюкарството не са политическа алтернатива. Това заяви зам.-председателят на ГЕРБ Цветан Цветанов след заседание на Изпълнителната комисия на ГЕРБ, свикана извънредно от лидера Бойко Борисов заради съботния конгрес на БСП, който реши да се иска вот на недоверие на правителството заради “липсата на борба с корупцията”. Борим се активно с корупцията и организираната престъпност и изпълняваме приоритетите от управленската си програма. Абсолютно несъстоятелна е тезата на БСП за липсата на резултати в тази посока, отсече заместникът на Борисов. И показа данни от последната седмица, според които контрабандата се е ширила по време на управлението на БСП, а от управлението на ГЕРБ е на най-ниските си ниво. “БСП да решава първо вътрешните си проблеми. Когато не можеш да овладееш своята партия и съмишлениците я напускат заради лидера, не може да говориш за робство”, отряза Цветанов. И подчерта, че никой български лидер не е бил приеман навън така, както Бойко Борисов. “През последната година и половина, откакто Нинова е председател на БСП, тече кампания, изградена върху лъжи, и ние вече започваме да подготвяме регистър на фалшивите новини, които текат в централата на БСП”, включи се депутатът Тома Биков. Той изреди 20-ина, звучали много истински в момента на изговарянето: “Отнемат ни председателството” - така се говореше преди 3 месеца от Румен Гечев. “Няма 160 милиона евро за ограда” - твърдяха, че няма да е построена, сега, че е пропусклива. Твърдяха, че ще има режим на тока. На някой да му е спряло осветлението или печката? Преди 2 години говореха за 16 милиарда дълг, който ще бъде изхарчен. Не само не е изхарчен, ами и дефицитът и външният дълг на България намаляват. Защо спряха да говорят за тези дългове? Крадат се 15 милиарда от обществени поръчки, при положение, че за обществени поръчки се дават по 6 милиарда. да каже моралната милиция, сформирана на “Позитано”, изреди Биков. “Липсвал 1 милиард по селската програма, няма да изпълним условията за европрограмите и ще ни ги спрат. Никакви не са спрени. Началникът на разузнаването е братовчед на премиера. Това беше опровергано”, продължи с примерите той. “Предложихме поста председател на парламента не защото искаме да опитомим опозицията, а за да покажем държавническо отношение. Ние искаме силна опозиция, но имаме дивашка”, внесе яснота Цветанов. Двамата с вицепремиера Томислав Дончев настойчиво уточниха, че пред ГЕРБ никога не е стоял въпросът да се управлява с БСП. Това дори ще бъде прието в специална декларация на конгреса на ГЕРБ след месец. “ГЕРБ е силна, защото е близо до хората. А БСП има своята история на загуби. Те искат да ни върнат във феодалното робство”, обобщи Цветанов. Напомни още, че когато преди години Сергей Станишев е уволнил Корнелия Нинова от правителството за корупция, е получил поздравление за това лично от говорителя на Европейската комисия Марк Грей. А пък друг човек от ръководството на партията бил арестуван заради пренасяне на пари. Споменати бяха и двама депутати социалисти - този от Асеновград, който доказано купувал гласове, и другият от Русе, казиното и заложните къщи на чийто брат бяха разбити от антимафиотите. Вицепремиерът Томислав Дончев направи психо профил на БСП. по време на който установи, че там страдат от посттравматичен стрес. А също - че проектират собствените си стихове и подозренията за корупция от себе си към другия. На Дончев “Ако бях изнервен, щях да направя лингвистичен анализ - в БСП се говори за вериги, робство и хлебарки. Напротив - пронизан съм от хладнокръвие. Ако не исках да бъда любезен, щях да кажа, че се изнервям - по исторически причини, винаги, когато чуя, че БСП е тръгнала да ни освобождава”, продължи анализа си Дончев. Тома Биков пък обясни, че БСП прехвърля проблема с корумпираността от себе си към ГЕРБ, за да си кажат хората, че всички са еднакви. И като отклони доверие, с тавана си от 800 000 - 900 000 гласа да стане първа политическа сила. “БСП е алтернатива на ГЕРБ, но лоша. Защо не върнаха те децата в училище, а си направиха фонд от 500 милиона, който си пуснаха по общините?” Това попита финансовият министър Владислав Горанов. И изреди показателите на държавата, които показват растеж и предвидимост. Сред тях посочи и осигуряване над 10% ръст за здравеопазването. “Но дереджето на болниците във Враца, Стара Загора и Ловеч е заради политиките на тези, които се пишат за алтернатива”, добави той и заключи: добави Горанов. “До края на мандата ни след 3 години и половина ще сме удвоили учителските заплати, ще сме направили тол система, вероятно Шенген и еврозоната ще с вътрешни теми”, изреди финансовият министър. Цветанов засегна и външнополитическата ориентация на страната, като уточни, че имаме “прагматични, работещи отношения с Русия”. Но стратегическото ни партньорство е със САЩ и ЕС. Цветанов вметна също, че много трудно се управлява след БСП, защото след кабинета “Орешарски” страната е била отклонен от покриването на всички критерии и препоръки на ЕК - нещо, което е било постигнато още в първия мандат на Борисов. “Първото българско председателство на Съвета на ЕС е отговорност на всеки гражданин, партия, правителство и опозиция. Заиграването с председателството като тема на партийни конгреси, за съжаление, показва пълната липса на национална отговорност и се свежда до опит за скриване на вътрешнопартийни проблеми. Председателството не принадлежи на една или друга партия. То е национална кауза и трябва да обедини усилията на всички ни - така, както повелява и посоченият от българския народ девиз на българското председателство: “Съединението прави силата”. Това заяви министърът за българското председателство на Съвета на ЕС Лиляна Павлова. “Шенген, равноправно участие в европейската отбрана и въвеждане на еврото - това са и продължават да бъдат националните ни приоритети, но съгласно функциите ни на ротационен председател те не могат да са общоевропейски”, изтъкна Павлова. И напомни, че приоритетите на нашето председателство са приети още през юни в пакет с тези на останалите две държави, които са в тройката с нас - Естония и Австрия. “Дебатът за бъдещето на Европа е свързан и със социалната политика. Хората с увреждания като пълноправни членове на обществото са също част от общия фокус. Ще се съсредоточим и върху улесняването на свободното движение на работници, и върху иновативни подходи за заетост с акцент върху младежта”, обобщи Павлова. Павлова напомни, че на 13 септември шефът на ЕК Жан-Клод Юнкер е потвърдил, че Европа признава нашите приоритети, сред които са Западните Балкани, след което го е направила и Федерика Могерини, еврокомисар по външната политика.", "date": "2017.10.29", "title": "Цветанов: Популизмът и клюкарството не са алтернатива (Обновена, видео)"}
{"url": "https://www.24chasa.bg/novini/article/6520272", "text": "57-годишен варненец е загинал при тежка катастрофа на моста, близо до варненското село Добротич. Свидетели на самия инцидент няма и полицията все още не е наясно какво точно е довело до фаталния край. Днес, около 9.40 часа сутринта на тел. 112 е получен сигнал, че на моста има \"опел\" с варненска регистрация, а на мястото на шофьора мъж. Изпратените на място екипи установили само смъртта на мъжа. Сигналът е подаден от минаващи покрай колата хора. Не е ясно дали варненецът е изтървал контрол над возилото и е катастрофирам сам, или е бил ударен от друг автомобил, който е избягал от мястото. Други пътници в ударения опел не е имало. Не се знае и в колко часа е станал инцидента. Тялото на загиналя е откарано в съдебна медицина, а на мястото се прави оглед за изясняването на причините и обстоятелствата около тежката катастрофа.", "date": "2017.10.29", "title": "Мъж загина на пътя, няма свидетели на катастрофата"}
{"url": "https://www.24chasa.bg/novini/article/6520306", "text": "\"БСП е алтернатива на ГЕРБ, но лоша. Защо не върнах те децата в училище, а си направиха фонд от 500 милиона, който си пуснаха по общините?\" Това заяви финансовият министър Владислав Горанов след заседание на Изпълнителната комисия на ГЕРБ. И изреди показателите на държавата, които показват растеж и предвидимост. \"Осигуряване над 10% ръст за здравеопазването, но дереджето на болниците във Враца, Стара Загора и Ловеч е заради политиките на тези, които се пишат за алтернатива. Държавата може да расте повече, но не и с участието на БСП\", добави Горанов. \"До края на мандата след 3 години и половина ще сме удвоили учителските заплати, ще сме направили тол система, вероятно \"Шенген\" и еврозоната ще с вътрешни теми\", изреди финансист номер 1.", "date": "2017.10.29", "title": "ГЕРБ: БСП е алтернатива, но лоша"}
{"url": "https://www.24chasa.bg/novini/article/6520277", "text": "Министърът на здравеопазването на Турция Ахмет Демирджан е направил лична визита на великия щангист Наим Сюлейманоглу в болницата в събота - 22 дни след извършената чернодробна трансплантация. Именно след посещението на министъра става ясна информацията, че  . Поне по думите на Демирджан обаче ситуацията е овладяна от лекарите. \"Той е в скъпоценните ръце на най-добрите доктори. Наим няма проблеми с черния дроб след извършената трансплантация. Той е бил приспан за известно време, за да му бъде приложено друго лечение. Наложило се е заради лек мозъчен кръвоизлив. Сега показанията му са добри. Няма нужда от нова хирургическа намеса. Проблеми с черния дроб няма, но се е наложило да бъде лекуван заради другия възникнал проблем. Медицинските грижи и лечението продължават. Надявам се, че Наим ще преодолее тези проблеми и в идните дни ще бъде изписан от болницата като излекуван човек\", заяви здравният министър на Турция. Оглавяващият отделението за трансплантации в болница \"Мемориал\", който лично се грижи за Наим, също заявява, че очаква подобрение на състоянието на Сюлейманоглу след трансплантацията и последвалия мозъчен кръвоизлив. \"Надявам се това да не се повтори. Няма проблем с другите органи. Не се нуждае от операция. Кръвоизливът е овладян. Предприели сме всички необходими мерки\", заяви проф. д-р Камил Ялчън Полат. ", "date": "2017.10.29", "title": "Здравният министър на Турция с новини за състоянието на Наим Сюлейманоглу"}
{"url": "https://www.24chasa.bg/novini/article/6520321", "text": "Исландците гласуваха за лявоцентристка четирипартийна коалиция в предсрочните парламентарни избори, сочат окончателни данни днес, макар да остава неясно кой ще получи мандат да сформира следващото правителство, предаде Ройтерс. Коалицията, съставена от Движението на левите зелени, социалдемократите, Прогресивната партия и Партията на пиратите, получава 32 места в 63-членния парламент на страната, което е най-малкото възможно мнозинство, според данни на Исландската национална служба за радио и телевизия, цитира БТА. Партията на независимостта, начело с действащия премиер Бярни Бенедиктсон, остава най-голямата партия с 25 процента от гласовете, макар да отчита загуба на електорална подкрепа. Предстои президентът Гудни Йоханесон да даде мандат за съставяне на ново правителство, който обикновено се връчва на лидера на най-голямата партия. Ясно е обаче, че резултатите от вота означават слизане от власт на управляващата коалиция след скандала около бащата на премиера, отбелязва Ройтерс. До предсрочните избори се стигна, след като през септември Светло бъдеще напусна коалицията заради скандал, свързан с премиера и неговия баща Бенедикт Свейнсон заради така наречената процедура на възстановяване на честта в Исландия. Съгласно нея хора, излежавали присъди за тежки престъпления, могат да се върнат към нормален живот и да получат работа, ако високопоставена личност се застъпи за тях. През 2017 г. имаше три такива случаи на застъпване за осъдени за педофилия, които скандализираха обществеността. В единия от тях препоръката била написана от Бенедикт Свейнсон. Премиерът Бярни Бенедиктсон е знаел за това, но е укрил този факт от управляващата коалиция.", "date": "2017.10.29", "title": "Лявоцентристката опозиция в Исландия печели парламентарните избори"}
{"url": "https://www.24chasa.bg/novini/article/6520327", "text": "19-годишният Асен Гюрганчев, който на 13 април т.г. уби жена на зебра в Пловдив и избяга, обжалва присъдата си от 2 г. и осем месеца затвор и настоява пред пловдивския апелативен съд за условно наказание. Процесът е насрочен за 31-и. В навечерието на Великден ученикът прегази с тойотата на баща си Бонка Куманова. Жената пресичала на бул. \"Шести септември\", където работела в близкото заведение. Ударът бил толкова силен, че я оставил на място. Уплашен, абитуриентът избяга. Повече от денонощие се укриваше. През това време се опитал да оправи щетите по автомобила. Търсил автомонтьори и обяснил на приятел, че се блъснал в някакво колче. По време на инцидента с него била и приятелката му. Според пътни полицаи на мястото на катастрофата липсвали следи от спирачен път. Младежът продължил с джипа през моста на бул. \"Васил Априлов\" и завил на бул. \"Марица-север\". В това време полицията предприе издирване на извършителя. Колата била открита на следващия ден около 23 часа, а по-късно самият Гюрганчев беше задържан.", "date": "2017.10.29", "title": "Абитуриент, убил жена на зебра и избягал, иска условно наказание"}
{"url": "https://www.24chasa.bg/novini/article/6520324", "text": "Каталунското ръководство не признава решението на Мадрид да отстрани от длъжност премиера на автономията Карлес Пучдемон и да разпусне парламента й. Това заяви регионалният премиер Ориол Жункерас, също отстранен от длъжност, в статия за барселонския вестник \"Пунт авуи\", цитиран от ТАСС. Той посочва, че Барселона смята решенията на Мадрид за противоречащи на принципите на демокрацията и отказва да ги изпълнява. \"Не можем да признаем нито държавния преврат срещу Каталуня, нито антидемократичните решения, които взема Народната партия по указания от Мадрид\", каза политикът, цитира БТА. Подкрепящите независимостта каталунски партии биха загубили парламентарното си мнозинство, но регионалните избори през декември ще са силно оспорвани, сочи публикувано днес социологическо проучване, цитирано от Ройтерс. Според изследването блокът за независимостта ще спечели 42,5 процента, а блокът против независимостта 43,4 процента. Проучването е проведено сред около 1000 души от компанията \"Сигма дос\" и публикувано във вестник \"Мундо\".", "date": "2017.10.29", "title": "Каталуня не признава отстраняването на Пучдемон и разпускането на парламента"}
{"url": "https://www.24chasa.bg/novini/article/6520356", "text": "Десетки хиляди демонстранти, мнозина носещи испанското и каталунското знаме, се събраха в центъра на Барселона с призив за единство на Испания, предаде Асошиейтед прес. Атмосферата е празнична, като мнозина приветстваха политици и представители на централните власти, присъединили се към шествието, цитира БТА. Лидери на партии, защитаващи испанското единство сред управляващите консерватори, либерали и социалисти се обединиха под мотото \"Ние сме Каталуния. Здрав разум за съвместно съществуване\", отбелязва ДПА. Някои от демонстрантите скандират \"Пучдемон в затвора\". Испанското правителство отстрани от длъжност каталунския премиер Карлес Пучдемон и министрите му след обявяването на независимостта на Каталуния в петък. Испанският премиер Мариано Рахой също така разпусна регионалния парламент и обяви избори в областта на 21 декември. \"Сега да, ще гласуваме\", скандират участниците в днешната демонстрация, избухвайки в аплодисменти всеки път, когато хепикоптер на националната полиция прелети на тълпата. Според организаторите целта на марша е да защити испанското единство и да отхвърли \"безпрецедентната атака в историята на демокрацията\". Днешната акция на каталунци срещу отделянето от Испания е втората за месец. Преди три седмици друга проява събра 350 000 участници според оценки на полицията.", "date": "2017.10.29", "title": "Десетки хиляди демонстранти в Барселона искат единство на Испания (Обновена, снимки)"}
{"url": "https://www.24chasa.bg/novini/article/6520362", "text": "Най-малко 15 души бяха задържани по подозрение във връзка с терористичната групировка \"Ислямска държава\" в Западна Турция, съобщи агенция Доган, цитирана от ТАСС. Силите за сигурност през послединте два дни задържаха 15 заподозрени, сред които две жени. Всички те са граждани на Сирия. При обиските в тях са били открити пропагандни мателиали, цитира БТА. В събота в Анкара бяха задържани 49 чужденци, за които се предполага, че са участвали в боевете на страна на терористите в Сирия и Ирак. Осен това вечерта в събота в Истанбул бяха обезвредени четирима бойци на \"Ислямска държава\", които възнамерявали да извършат терористичен акт в търговски център в район Байрампаша.", "date": "2017.10.29", "title": "15 задържани по подозрение във връзки с ИДИЛ в Западна Турция"}
{"url": "https://www.24chasa.bg/novini/article/6520383", "text": "80 милионна Турция днес чества националния си празник, рождения ден на Републиката. На днешния ден преди 94 години, Мустафа Кемал Ататюрк в реч пред депутатите от сформираното на 23 април 1923 Велико национално събрание обявявава основаването върху пепелищата на Османската империя на една нова, обърната към ценностите на запада парламентарна Република Турция, чийто основен принцип е \"суверенитетът безусловно принадлежи на народа\", предаде БТА. Този принцип, изписан върху транспарантите, сега е окачен върху милиони сгради, площади, улици на Турция, червени знамена със звездата и полумесеца, огромни постери с лика на Ататюрк са окачени по сградите, балконите. Тържествата в столицата Анкара започнаха с поклонение и поставяне на венец в мавзолея-гробница на Ататюрк на делегация, начело с президента Ердоган. Обявено бе едноминутно мълчание. В шествието участваха и лидерите на политическите партии. Ердоган се разписа във възпоменателната книга. \"На 29 октомври 1923 г. турският народ със своя живот и кръв още веднъж показа на целия свят, че няма да позволи на никого да унищожи неговата воля и да се намесва в съдбата и бъдещето на нашия народ и страна. Прекланяме се с дълбоко уважение пред неговата памет, да ни е честит Празникът на републиката\", написа Ердоган. В Анкара ще се състои манифестация. В президентския дворец Бештепе в Анкара по обяд ще започне прием, на който се предвижда да присъстват личности, с интересни прояви. Сред тях ще бъде девойка от Анадола, която пешком, на плещите си пренася ранена козичка, за да я спаси. Неизменна традиция е и масовото посещение на мавзолея-гробница на Ататюрк от милиони граждани от всички възрасти. По повод 29 октомври мавзолеят гробница ще бъде отворен през цялата нощ. Шествия и митинги ще се състоят в различни градове и селища. Четири хиляди души в Байраклъ, град Измир, участваха в изпълнението на традиционния танц Зейбек. Танцът Зейбек се игра на площада Смирна. Танцьорите-от 7 до 70 годишни участваха в изпълнението на танца, а дронове с камери регистрираха и показваха на огомни лед екрани, инсталирани на площада играта на хилядите танцьори. На края изпълнителите с телата си образуваха фигурата на Местафа Кемал Ататюрк, основателя на турската република на днешния ден преди 94 години. Милиони измирлии наблюдаваха с интерес масовото изпълнение на Зейбек, което става за пръв път. С това започнаха честванията на 29 октомври в Измир. Зейбек е танц, който се играе или от един или двама души, или групово, и е широко разпространен и обичан от турците, особено в Западен Анадол. Зейбек бил любимият танц на Ататюрк, който бил много добър танцьор, за което свидетелстват и много фотоси, с което измирлии отдадоха почит и на делото му. Измир и измирлии заемат важно място в републиканската история на Турция, защото в резултат на победата на турската войска, предвождана от Ататюрк, градът е освободен от гръцките окупатори през 1921 г. и започва процесът, който се увенчава с обявяването на Турция за република на 29 октомври 1923 г. в новата столица Анкара.Честванията на 29 октомври в измирския регион е и израз на обичта и признателността към делото на Ататюрк, заяви кметът на Байраклъ. По инициатива на редица общини главно от основната опозиционна Народнорепубликанска партия, която е основана от Ататюрк в Истанбул ще се състоят традиционни граждански шествия, концерти на открито, фойерверки и други инициативи, които ще продължат до късно през нощта. Мостовете над Босфора през нощта ще бъдат осветени в червено - цветът на турския национален флаг. Това е традиция, с която в Турция се отбелязва всяка година националният празник. Сиянието на светлините на мостовете и фойерверките осветяват водите на Босфора. Гугъл също отбелязва националния празник на Турция - буквите на заставката се изписаха в червено, а по средата е поставен националният флаг със звездата и полумесеца.", "date": "2017.10.29", "title": "Днес Турция празнува 94-ия рожден ден на Републиката, основана от Ататюрк (Снимки)"}
{"url": "https://www.24chasa.bg/novini/article/6520468", "text": "Най-малко 18 граждани на Япония получиха наранявания в резултат на  , съобщи ТАСС, позовавайки се на Анадолската агенция. Превозващият японски туристи автобус от Анталия в Коня излетял от пътя и се преобърнал край град Аксеки, цитира БТА.", "date": "2017.10.29", "title": "18 японски туристи са пострадалите при автобусната катастрофа в Анталия"}
{"url": "https://www.24chasa.bg/novini/article/6520492", "text": "Ново изследване навежда на мисълта, че вулканични изригвания могат да сложат началото на периоди, свързани с бързо топене на ледената покривка, съобщи ЮПИ. Учени изследвали данни за топене в сърцевината на ледници и ги сравнили с тези за вулканични изригвания за 1000-годишен период, преди 12 000 - 13 000 години. Анализът им показал, че между едните и другите данни съществува връзка, цитира БТА. \"Установихме, че за период от 1000 години вулканичните изригвания обикновено са свързани с ускорено топене на ледници в една или друга година - заяви Франческо Мускитиело от Колумбийския университет. - Въпросните вулкани не се намират близо до ледниците, а на хиляди мили от тях. Това е своеобразно напомняне за неочаквания глобален ефект от вулканичната активност.\" Учените констатирали, че пепел, изхвърлена в атмосферата вследствие на вулканични изригвания, може да се натрупа на разстояние хиляди мили от вулканите. Когато се натрупа върху ледници, тъмните частици карат леда да погълне повече топлинна енергия и топенето му се ускорява. Тънки седиментни слоеве, образувани вследствие на топене на леда, помогнали на учените да проследят периоди, свързани с ускорено топене в края на последната ледникова епоха. Както пръстените в стволовете на дървета разкриват периоди, свързани с интензивен растеж, по-тънките седиментни слоеве показват периоди, свързани с ускорено топене. Учените сравнили данни за седиментни слоеве с тези за сърцевини на ледници, които показват атмосферните условия в древността. Данните дали възможност на учените да създадат компютърен модел, за да предскажат какво ще е топенето, предизвикано от едно-единствено вулканично изригване. Въз основа симулациите било заключено, че ефектът от вулканичното изригване върху топенето на леда зависи от много фактори - снеговалежи, дебелина на ледената покривка, метеорологични условия. \"Ако се промени само един от тези фактори, топенето ще е различно\", отбеляза гласиологът Джеймс Лий от университета в Ливърпул.", "date": "2017.10.29", "title": "Свързаха бързото ледниково топене с далечни вулканични изригвания"}
{"url": "https://www.24chasa.bg/novini/article/6520501", "text": "„Фейсбук” затяга изискванията за политическа реклама в рамките на социалната мрежа. Това обяви самият Марк Зукърбъг в личния си профил онлайн преди дни. По думите му съвсем скоро „Фейсбук” ще започне да изисква повече информация относно политическите реклами, особено около дни на избори. „Хиляди хора ще се включат в екипите ни за откриване на подобни реклами. Ще намираме тези реклами както намираме спам”, посочва Зукърбърг. Новите функции ще бъдат налични още преди 2018 г. в Съединените щати, а по-късно и навсякъде по света. Това ще позволи на потребителите да виждат кой плаща за дадена реклама, която се появява в социалната мрежа, предаде  .", "date": "2017.10.29", "title": "\"Фейсбук\" затяга изискванията за политическа реклама"}
{"url": "https://www.24chasa.bg/novini/article/6518620", "text": "В Древния Рим бракът съвсем не бил узаконяване на любовна връзка, а чисто и просто морално и гражданско задължение. Неженените мъже на възраст 25-60 години и неомъжените жени от 25 до 50 години нямали право да участват в публични церемонии. Само децата, родени в семейни двойки, били смятани за законни и за притежаващи правото да продължат рода. Навремето обаче единствено хората от една социална прослойка можели да се женят помежду си. Патрициите можели да се женят само за патриции, плебеите само за плебеи. В републиканския период така че можели да стават и против волята на младоженците. Ангажиментът, който поемали родителите на едно момиче, обещавайки го на родителите на годеника, бил валиден юридически. Ако не се изпълнел, това се наказвало от закона. Още при сгодяването момчето дарявало годеницата си с пръстен, който поставял на безименния пръст на лявата ѝ ръка. Според поверията именно този пръст бил свързан чрез нерв директно със сърцето. Девойката на 12 години била вече готова да бъде отстъпена на годеника от баща ѝ. Нерядко обаче момичетата в Древния Рим били давани за омъжване и на 10-11 г. Жената зависела изцяло от мъжа, бил той баща ѝ или съпругът ѝ, така че за стабилността на брака. Древните римляни били много суеверни, затова и сватбите се правели в точно определен период от годината – втората половина на юни. Абсолютно забранен период била втората половина на май, както и дните, през които правосъдието не работело. Веднага щом се сключели икономическите споразумения между родителите на бъдещите младоженци, бил определян денят на церемонията. За място бил избиран най-близкият храм, в който младоженците отивали и принасяли в жертва животно. Специален експерт по жертвоприношения или не. На брачната церемония трябвало да присъстват десет свидетели. Имало три вида брак. Първият тип бил най-престижен – ако се пристъпело към него, след сключването му младоженците влизали в дома, ядейки хляб за добър късмет. Вторият тип брак бил нещо като символична покупко-продажба на булката от страна на баща ѝ и кандидата. На сключването му присъствали петима свидетели, както и специален човек, който придържал везната. До третия тип брак пък се стигало, ако двойката имала зад гърба си съжителство от поне 1 г., през която не се е разделяла за повече от 3 дни. По време на брачната церемония мъжът питал жената дали иска да бъде негова съпруга, докато булката питала младоженеца дали иска да бъде “баща на семейството ѝ”. На церемонията булката била облечена в бяла туника, пристегната в кръста със завързан на възел колан, който съпругът ѝ трябвало да развърже през първата брачна нощ. Лицето на булката задължително било покривано с оранжево було. Бракът служел на древните римляни единствено за продължаване на рода, затова и в сексуалната сфера мъжете се държали доста свободно. Едва по време на Римската империя подобна В периода на монархията и републиката в Древен Рим (до 30 г. пр. Хр.), или още от времето на Ромул - основателя на Древен Рим, съпругът, а в някои случаи свекърът притежавал правата на настойник над булката. Затова и той имал право да решава за живота или смъртта на съпругата в два случая – ако тя е хваната в изневяра или че е пила вино. Хвалби към жените били отправяни не според достойнствата им, а само за това доколко добре служели на мъжете си, доколко добре се справяли с къщата и децата. Не съществувало задължението за взаимна любов в семейството.  Съпругата трябвало да седи винаги до мъжа си вкъщи, на събития или банкети. Но докато Броят на мъжете оредял извънредно след пуническите войни (III-II в. пр. Хр.). Мъжете били истински дефицит, техният брой станал десет пъти по-малък от този на жените. Затова бащите на дъщерите трябвало да им търсят съпрузи и да проявяват истинска предприемчивост, за да успеят да омъжат децата си. Обикновено бащата на жената ѝ купувал съпруг, предлагайки му в замяна доста солидна зестра. Новите методи в търсенето на съпрузи обаче разтърсили из основи древните нрави в семейството. За да се справи със спада в раждаемостта и с лесните разводи, през 18 г. пр. Хр. на обществото. С него бракът станал задължителен, забранили се връзките на сенаторите с освободените робини, предвидени били и серия от мерки за поощряване на демографското нарастване. Въведени били премии за многодетни семейства, наказания за ергените и за семействата без деца. Ергените били лишени и от ред права. Указът помислил и за удар по тарикатите – той предвиждал строги наказания за онези, които с цел да избегнат ергенския данък се сгодявали за неопределено дълъг период или пък късали с една годеница, след което се сгодявали за друга жена, но без да се женят. Мерките явно помогнали, защото след въвеждането на този закон останали много малко моми. За да встъпят в брак, Едва след тях получавали права като на мъжете.  Били въведени и сурови икономически наказания срещу мъжете и жените, които изневерявали в брака. Целта на тези мерки била заздравяването на семейните ценности и институция, разсипани след многото граждански войни. Пак с тази цел били отнети и много права на проститутките и актрисите, които също били смятани за жени с леки нрави.", "date": "2017.10.29", "title": "Бракът бил задължителен в Древния Рим, ергените ги наказвали"}
{"url": "https://www.24chasa.bg/novini/article/6519992", "text": "Масова практика е от джибрите да се изварява ракия. За да има тя приемливо качество, трябва да бъде произведена при определени правила, макар и при домашни условия. На първо място следете качеството на джибрите. Ако ферментацията е протичала правилно и виното е източено навреме, качеството им е добро и може да се пристъпи веднага към изваряване на ракия. Съхранението им крие рискове - може да вкиснат, да се развият плесени и киселият вкус и неприятната миризма на мухъл да се придадат на ракията.", "date": "2017.10.29", "title": "Правила за качествена ракия"}
{"url": "https://www.24chasa.bg/novini/article/6520029", "text": "Семейството на петокласника Исус от бургаското село Равнец, чиято къща се наводни, има нужда от нова покъщнина. Ученикът страда най-много за учебниците си, които са съсипани от водата и калта. От детската стая на момчето нищо не е оцеляло. Исус има нужда от учебници, химикали и раница, предаде  . „Много е плакал, притеснява се за учебниците. Едва му дадох кураж”, каза майката на петокласника. Семейството още се бори с пораженията от потопа. „Всичко е за хвърляне, нищо не остана”, оплака се тя.", "date": "2017.10.29", "title": "Семейство остана без покъщнина след потопа в Равнец, детето страда за учебниците си"}
{"url": "https://www.24chasa.bg/novini/article/6520036", "text": "Кубинският министър на външните работи Бруно Родригес съобщи, че правителството на страната ще улесни достъпа на острова за гражданите на САЩ от кубински произход, предава Ройтерс, цитирана от \"Фокус\". „Правителството на САЩ се затваря, а това на Куба се отваря“, заяви Родригес. Той заяви, че кубинските граждани в САЩ вече няма да има нужда да преминават през специален преглед и реабилитация преди да отпътуват за острова. Министърът посочи, че процедурата е станала по-сложна заради недостиг на персонал в кубинското посолство, след като правителството на САЩ изгони 15 кубински дипломати по-рано този месец заради спора за мистериозните т.нар. „акустични“ атаки над американския дипломатически персонал в Куба. Кубинският външен министър Бруно Родригес заяви, че предполагаемите мистериозни атаки, които са разболели американските дипломати в страната, са „напълно фалшиви“ и че се използват за влошаване на отношенията между САЩ и Куба, предава AFP. „Т.нар. \"акустични\" атаки са напълно фалшиви“, заяви Родригес, който е на посещение във Вашингтон. Той заяви, че те са „политическа манипулация, целяща да навреди на двустранните отношения“.  Вашингтон не е обвинил официално Хавана за предполагаемите атаки, за които някои представители на американското правителство смятат, че са осъществени с тайно акустично устройство, но от Белия дом заявиха, че вярват, че кубинското правителство ще прекрати инцидентите. „Не е приемливо и не е морално от гледна точка на кубинското правителство народът да страда заради различията между правителството“, заяви Родригес. Той добави, че Куба ще улесни за децата на кубинците в САЩ да получават кубинско гражданство и че ще позволи на кубинските американци да пътуват до страната с цел туризъм. „Хавана също така ще позволи на някои от кубинците, напуснали страната нелегално, да се завърнат“, добави той. В САЩ живеят близо два милиона кубинци или американци от кубински произход.", "date": "2017.10.29", "title": "Куба улеснява достъпа на американците с кубински произход до острова"}
{"url": "https://www.24chasa.bg/novini/article/6520040", "text": "Властите на КНДР през последната седмица са провели учебни евакуации на населението по цялата страна, предава Интерфакс. Според местни медии, цитирани от \"Фокус\", тренировките са се провеждали по неголемите градове в различни части на страната. Отработен е режим на светлинна маскировка, когато в цели населени места напълно се изключва светлината, за да може потенциалните противници да бъдат дезориентирани. За последен път подобни учения се провеждат в Северна Корея през 2003 г. Междувременно министърът на отбраната на САЩ Джеймс Матис е на посещение в Южна Корея. Той заяви, че Вашингтон никога няма да признае КНДР за ядрена държава и заяви, че правителството на САЩ разглежда няколко варианта за военно разрешаване на севернокорейския въпрос.", "date": "2017.10.29", "title": "Северна Корея проведе масови тренировъчни евакуации на населението"}
{"url": "https://www.24chasa.bg/novini/article/6520042", "text": "Мъж от британския град Оксфорд, приел исляма и отпътувал за Сирия е обвинен, че е бил член на „Ислямска държава“. 21-годишният Джак Летс, наричан още „Джихади Джак“ е бил арестуван от кюрдските сили в Северна Сирия, след като е избягал от бастиона на терористите в град Ракка. Демократичната федерация на Северна Сирия съобщи, че Летс е в затвор в град Камишли, разположен край границата с Турция, пише The Daily Telegraph. Летс е заминал в Сирия през 2014 г., като по-рано е приел исляма и е бил заловен през май 2017 г. Той е сниман с дълга коса и брада на територия, държана от „Ислямска държава“ в Сирия с изправен към небето показалец – ислямски жест, използван от терористите като символ на тяхната кауза, цитира \"Фокус\". По време на разговор с журналисти от своята затворническа килия, той заяви, че е наел трафикант да му помогне да избяга от халифата, като след това е бил заловен от кюрдите. Летс заяви, че вече не желае да има каквото и да е общо с „Ислямска държава“. „Мразя ги повече, отколкото ги мразят американците. Разбрах, че не са на страната на правдата, затова и „Ислямска държава“ ме затвори на три пъти и заплашваше да му убие“, добави той. Британският младши външен министър Рори Стюърт заяви по-рано миналата седмица, че единственият начин за справяне с британските граждани, биещи се на страната на „Ислямска държава“ в Сирия е „при почти всеки случай, те да бъдат убивани“.", "date": "2017.10.29", "title": "Обвиниха британец в Сирия за членство в „Ислямска държава“"}
{"url": "https://www.24chasa.bg/novini/article/6520046", "text": "Още „ужилени” от Иванина Насалевска признали пред   как са ѝ платили крупни суми, за да се сдобият с евтино общинско жилище. На измамените Иванина обяснявала, че има стабилни връзки в общината и може да ги уреди, но трябва да се даде подкуп, защото „без пари не става”. Всички тези хора и още поне толкова са вярвали, че плащат рушвет на общински чиновници. Подкупите били уж за фалшива картотека, която да доказва, че са живели в общински апартамент през последните 5 години и обещание, че могат да купят имота на половин цена. „Решихме, че ще ѝ дадем парите, но ѝ предложихме да бъде пред нотариус като заем, няма да упоменаваме подробности, защото самите знаем, че е незаконо”, разказва една от измамените. Човекът, взел парите на образованите жертви е 37–годишната Иванина Насалевска – Друндина. Тя е израснала в квартал „Надежда” 4-та част, живее с мъж от село Галиче, има 5 деца, рядко пише цяло изречение без правописна грешка. „Дойде с един „Мерцедес”, изглеждаше едва ли не като момиче от околовръстното. По бих се замислила, ако е прилично изглеждащ човек и да е посредник”, допълни пострадалата.", "date": "2017.10.29", "title": "Жертвите на измамницата, предлагала общински жилища, все повече"}
{"url": "https://www.24chasa.bg/novini/article/6520061", "text": "Пребитата от 18-годишен дрогиран пациент медицинска сестра в „Пирогов“ ще бъде оперирана, съобщи пред   доц. Сопотенски от болницата. Според него обаче психичната травма на жената е по-тежка и едва ли може да бъде отстранена. Пострадалата жена разказа за ужасната петъчна нощ, когато тя е дежурна в Клиниката по токсикология. „Приехме пациент с амфетамини, видяхме го с д-р Петкова и излязохме. Към 20,30 ч чухме мъжка реч и го видяхме в коридора. Казахме му: „Спокойно, спокойно“. Той се върна и отиде с гръб към леглото, и после се обърна. След това вече нямам спомен. Казаха ми, че с един юмручен удар ме е свалил на земята“, каза, едва говорейки от болничното легло сестрата. Бях шокиран и потресен от това, което видях, заяви пред Би Ти Ви директорът на „Пирогов“ проф. Асен Балтов. Той бил неприятно изненадан от факта, че охранителната фирма, която охранява спешната болница, не успяла да залови младежа нито по време инцидента, когато той удря и троши, нито след бягството му от клиниката. Едно видеонаблюдение може да реши до някаква степен нещата, но няма да ги изкорени. Може да има полза само ако подобни нарушители бъдат наказвани и отиват в затвора, смята доц. Сопотенски. Той подчерта, че нападението над лекари го има и в Европа, и навсякъде по света, но у нас обществото и наличното законодателство не гарантират адекватна ответна реакция. Не е необходимо да се стига до убийство на лекар, за да стане ясно, че трябва да има наказания за тази агресия, каза доцентът. Той обясни, че част от пациентите са напуснали отделението по токсикология след ужасната петъчна нощ, а има хора от персонала, които не искат да останат на работа.", "date": "2017.10.29", "title": "Ще оперират пребитата сестра в „Пирогов“"}
{"url": "https://www.24chasa.bg/novini/article/6520074", "text": "Тайфунът Саола, който преминава покрай Японските острови, доведе до отмяна на полети и спиране на електричеството в няколко префектури на страната, предаде ТАСС. По данни на местни авиокомпании вече са отменени 55 вътрешни полета. По вина на \"Саола\" е спряно и подаването на електроенергия към над 40 000 жилища в южната и югозападната част на страната. Постепенно доставките на енергия се възстановяват, цитира БТА. Властите на някои градове препоръчаха на жителите на няколко десетки жилища да ги напуснат временно, защото се намират в райони, заплашени от наводнения или свличания на земни маси. Пожарната служба на префектура Миядзаки съобщава, че най-малко двама души са пострадали вследствие на стихията. Тайфунът се движи на север покрай японските острови. Скоростта на поривите на вятъра надхвърля 30 м/с. Очаква се до утре сутринта Саола да подмине северния остров Хокайдо и да започне да се отдалечава от страната.", "date": "2017.10.29", "title": "Отмяна на полети и спиране на тока в Япония заради тайфуна Саола"}
{"url": "https://www.24chasa.bg/novini/article/6520075", "text": "\"За да ни събира премиерът днес значи има някакви важни теми и въпроси\". Така коментира зам.-председателя на ПГ на ГЕРБ Красимир Велчев пред   относно свиканата извънредна Изпълнителна комисия на ГЕРБ. \"Тактиката на БСП очевидно е да намалят напрежението вътре в партията, като нападат други. Вотовете на недоверие се пораждат предимно, за да заздравят климата и положението вътре в БСП\", каза Велчев относно нападките на БСП към тях. \"Ние нямаме алтернатива за управление без Патриотите. Те си вършат добре работата. Не виждам защо да се разделяме с Валери Симеонов\", коментира още той. \"Г-жа \"Лъжа\" казва, че ние сме голямата лъжа. От един по-добър тон и от градивност в отношенията ще се спечели повече\", заключи Красимир Велчев. \"Оплаквам се от лъжите и злобата, не от опозицията и ролята й\".", "date": "2017.10.29", "title": "Красимир Велчев: Госпожа Лъжа казва, че ние сме голямата лъжа"}
{"url": "https://www.24chasa.bg/novini/article/6520082", "text": "Никой никога няма да признае Каталуня за независима държава, заяви председателят на Европейския парламент Антонио Таяни, цитиран от Асошиейтед прес. Каталунският референдум за независимост беше незаконен и трябва да се възстанови върховенството на закона, смята Таяни. Той се обяви против посредничество от страна на ЕС, определяйки кризата като вътрешен проблем на Испания, цитира БТА.", "date": "2017.10.29", "title": "ЕП: Никой няма да признае Каталуня за независима държава"}
{"url": "https://www.24chasa.bg/novini/article/6520093", "text": "Мадрид ще приветства участие на отстранения каталунски премиер Карлес Пучдемон на предсрочните регионални избори, които централните власти насрочиха за 21 декември, предаде Ройтерс, цитирайки направено снощи изявление на говорителя на испанското правителство Иниго Мендес де Виго. \"Сигурен съм, че ако Пучдемон участва в тези избори, ще може да упражни тази демократична съпротива\", заяви Мендес де Виго, след като каталунският лидер призова към \"демократична съпротива\" срещу прякото управление на Мадрид, цитира БТА. Пучдемон подписа изявлението си като каталунски президент, което показва, че не приема отстраняването си, отбелязва Ройтерс. Той обаче призова каталунците да не използват насилие или обиди, и да уважават протестите на каталунците, които не са съгласни с решението за обявяване на независимост, взето от парламентарното мнозинство. Свикването на избори на 21 декември е рискован ход от страна на испанския премиер Мариано Рахой, защото може да доведе до увеличаване на броя на сепаратистите в новия регионален парламент. Според проучванията над половината каталунци не подкрепят отделянето от Испания, отбелязва Ройтерс. Мендес де Виго подчерта, че на изборите каталунците ще получат последната дума. В отговор на въпрос дали Пучдемон трябва да бъде съден, Мендес де Виго заяви само, че в Испания изпълнителната и съдебната власт са отделени и никой не е над закона. В Каталуня съжителстват две правни уредби, отбеляза адвокатът на Пучдемон, цитиран от Франс прес. \"От една страна имаме регионален парламент, който обяви независима република и като следствие, регионално правителство, което заявява, че е правителство на нова държава\", отбелязва адвокатът Жауме Алонсо Кевиляс. \"От друга страна имаме испанска държава, която казва, че направеното е невалидно\", добави той. \"Ще трябва да изчакаме следващите дни, за да видим дали новосъздадената държава има достатъчно сили, за да се наложи\", смята Алонсо Кевиляс. \"Това ще зависи от гражданите. В деня на плащане на данъците, те ще го направят или в Испания, или в Каталуния\", добави той, подчертавайки, че въпросът ще се реши през идните дни и седмици.", "date": "2017.10.29", "title": "Испания допуска участието на каталунския лидер на предсрочните избори"}
{"url": "https://www.24chasa.bg/novini/article/6520072", "text": "Финансовата гвардия на Торино арестува 26 души, обвинени за участие във финансова измама на италианската държава за над 105 млн.евро. Парите били прехвърляни в сметки на фирми в България, а след това били теглени чрез банкомати в Италия. В рамките на операцията са запорирани над 40 имота в Торино и Римини, както и няколко луксозни коли. Според разследването на Прокуратурата на Торино престъпната организация, отговорна за крупна измама на италианската държава, действала в сферата на проектите за енергийна ефикасност. Чрез тях се продавали акции, удостоверяващи спестяването на енергия. Работата по проектите обаче не била реализирана. Въпреки това чрез фалшифицирането на проектите си оператори от сектора получавали т.нар.бели сертификати, или акции за енергийна ефикасност от Службата за енергийни услуги. Тези акции могат да се разменят и продават на специален регламентиран за това пазар, благодарение на което след това се получават държавни субсидии. Според следователите участниците в измамата използвали 3 фирми със седалище в Милано, и една със седалище в Торино, чрез които след това представяли фалшива документация, удостоверяваща работа по енергийните проекти, която в действителност не била свършена. Става въпрос за монтирането на устройства за енергийна ефикасност. Така чрез продаването на получените акции измамниците спечелили 105 млн.евро. Това са обаче само доказаните от властите суми. След няколко операции, целящи изпирането на парите, измамниците ги превеждали на фирми най-вече в България, но понякога и в Румъния и ОАЕ, опериращи в сферата на имотите, строителството и търговията с автомобили, часовници и напитки. Част от средствата след това били теглени периодично в Италия чрез дебитни карти на български фирми. Смята се, че поне 50 италиански и чужди фирми са оплетени в тази престъпна мрежа, водеща до арестуваните 26 души.", "date": "2017.10.29", "title": "Италианци изпрали 105 млн. евро през България, 26 са арестувани"}
{"url": "https://www.24chasa.bg/novini/article/6520116", "text": "\"Поемаме председателството в ключов момент, в който говорим за бъдещето на ЕС. България може да има невероятна роля. Сега е време за обединение в страната, а не за разделение. България се превръща във фактор\". Това заяви пред   еврокомисарят Мария Габриел. \"Брюксел гледа на България като на устойчив партньор, който се движи в правилната посока\", допълни тя.", "date": "2017.10.29", "title": "Мария Габриел: България се превръща във фактор (Видео)"}
{"url": "https://www.24chasa.bg/novini/article/6520137", "text": "Забраната за реклама на вредните храни не означава забрана на тяхната консумация. Важно е количеството, което се приема от тези храни и идеята е да се намали техният прием. Това обясни пред Би Ти Ви проф. Стефка Петрова, специалист по хранене. Тя подчерта, че забраната за реклама на вредни храни се въвежда, след като през 2013 г. всички страни от ЕС са подписали Виенската декларация. Основната причина е, че според данните на СЗО има голям брой деца със затлъстявания и той непрекъснато се увеличава. Целта на законодателството, ограничаващо рекламата на вредни храни е именно да се намали натиска от страна на маркетинга върху децата, които силно се влияят от рекламата на храни. Намерението е чудесно, но не се прави така. Това е атака срещу пръчката, която те удря, а не срещу ръката, която държи пръчката, смята обаче пиар специалистът Александър Христов. Той даде пример със забраната на реклама на алкохол, която обаче не е довела до намаляване на употребата му. Слабостта на този закон е липсата на яснота какво точно означава забраната на реклама. Ще се забрани рекламата по телевизиите, но рекламистите ще правят дегустации в супермаркетите, каза Христов. Проф. Петрова обясни, че храните са разделени в 17 групи и има различни критерии за ограничаване на рекламата. Ограниченията обхващат най-вече продуктите, богати на енергия, трансмасни мазнини и захар. Тя е категорична, че най-вредни са всички храни, които съдържат частично хидрогенирани масла, както и всички имитиращи млечни продукти. Всички шоколадови и захарни изделия не бива да бъдат рекламирани за деца, даде пример проф. Петрова. Ако нещо е вредно, защо не се забрани напълно. Как може да произвеждаш един продукт, а да не можеш да го рекламираш, опонира Христов. Според него големите концерни пренастройстват производството си съобразно изискванията за по-здравословно хранене.", "date": "2017.10.29", "title": "Проф. Стефка Петрова: Забраната за реклама на вредни храни цели да се намали консумацията им"}
{"url": "https://www.24chasa.bg/novini/article/6520145", "text": "Категорично не одобрявам действията на летците, заяви бившият президент Росен Плевнелиев пред   по повод отказа на пилотите в базата \"Граф Игнатиево\" за извършват полети миналата седмица. Не съм съгласен и с държавния глава, който се опита да защити нагласата за неконституционни действия на тези летци, заяви Плевнелиев. Проблемите в авиацията са факт. Нека припомня - ние имахме много тежък инцидент с Миг 29 на едно учение по време на моя мандат. Аз дадох всичко от себе си да помогна. Но и летците трябва да действат по друг, легитимен начин. Те имат свое ръководство, има партии, които могат да ги чуят. Трябва да действат по друг начин, категоричен е бившият главнокомандващ армията ни. Тези доблестни мъже трябва да служат на родината безусловно, да спазват своя дълг и клетва, добави той. Бил съм и камикадзе, и самурай в политиката, без да си преписвам заслуги, подчерта Плевнелиев по повод думите на Румен Радев, че само политици с морал на самураи могат да изискват от пилотите поведение на камикадзета. Всеки един политик трябва да чувства вина за състоянието на авиацията и на отбраната, каза още Плевнелиев. Според него всички политически и партии у нас, включително и самият той, са се провалили в борбата с корупцията. Той е категорично против президентът да назначава началника на новия антикорупционен орган. Това не е добре за президента, смята Плевнелиев. По повод развода по взаимно съгласие със съпругата си той коментира: \"Човек трябва да гледа напред и нагоре. Винаги се отваря нов хоризонт, винаги съм бил позитивен реалист. Когато човек спи спокойно с това, което прави, винаги има надежда\".", "date": "2017.10.29", "title": "Росен Плевнелиев: Не съм съгласен с президента, че защити пилотите, те нарушиха конституцията"}
{"url": "https://www.24chasa.bg/novini/article/6520143", "text": "„Аз съм пилот на МиГ-29 – това е една сбъдната мечта. Но в момента тези летателни апарати, които имаме, не могат да отговорят на съвременните изисквания”. Това заяви бившият военен пилот капитан Янко Янков пред  . „Българският народ заслужава да има своята бойна авиация. Единственият начин това да се постигне е чрез придобиването на нов самолет. Иначе тази 16-годишна агония ще продължи”, допълни той.", "date": "2017.10.29", "title": "Бивш летец: Нашите МиГ-29 не отговарят на съвременните изисквания (Видео)"}
{"url": "https://www.24chasa.bg/novini/article/6520162", "text": "Жена на 77 години, от Исперих, е станала жертва на телефонна измама, съобщават от Областната дирекция на МВР. Тя подала сигнал в Районното управление, че получила обаждане от лице, представящо се за директора на полицията в Исперих. В разговора й било казано, че трябва да предаде всичките си налични пари и златни накити във връзка с провеждаща се полицейска акция. Възрастната жена поставила сумата от 2700 лева в найлонова торбичка и оставила закачена на храст в близост до оградата на къщата си. По случая е започнато разследване.", "date": "2017.10.29", "title": "Жена от Исперих даде 2700 лева на ало измамници"}
{"url": "https://www.24chasa.bg/novini/article/6520174", "text": "Осем души са ранени при пътен инцидент с туристически автобус в Турция, предаде РИА Новости, цитирана от \"Фокус\". По информация на местната полиция, автобусът се е преобърнал в района на Аксеки, в провинция Анталия. В автобуса са пътували 18 японски туристи, от които осем са получили леки наранявания.", "date": "2017.10.29", "title": "8 пострадали при катастрофа с туристически автобус в Турция"}
{"url": "https://www.24chasa.bg/novini/article/6520187", "text": "\"Малкото летателни часове в българската авиация са един хроничен проблем\", заяви министърът на отбраната Красимир Каракачанов пред  . \"Предпочитам да има млади буйни пилоти, а не заспали плъхове, които чакат ден да мине, друг да дойде\", каза той. Министърът призна, че самолетите в родната авиация не са на необходимото ниво, защото една част от тях не са поддържани от много години.", "date": "2017.10.29", "title": "Каракачанов: Предпочитам буйни пилоти, а не заспали плъхове (Видео)"}
{"url": "https://www.24chasa.bg/novini/article/6520194", "text": "Противопожарната служба на Берлин обяви извънредно положение в ранните часове на днешния ден, след като бурята Херварт причини хаос по улиците на германската столица, предаде ДПА. Един човек е ранен сериозно при падане на строително скеле. Покривът на жилища сграда е бил отнесен, изкоренени са дървета, цитира БТА. Противопожарните служби съобщиха, че са получили над 100 спешни повиквания между 4 и 7 часа сутринта местно време, и призоваха всичките си доброволни сътрудници. Железопътните съобщения в Германия са частично прекъснати заради урагана, преминал над северната и централната част на страната, съобщи ТАСС. Ограниченията в транспортните връзки засягат Берлин, Хамбург и още шест федерални провинции. В някои райони на страната е прекъснато електроснабдяването, блокирани са пътища. Властите препоръчват на гражданите да си останат вкъщи и да избягват гори и паркове. Река Елба е преляла бреговете си в Хамбург, съобщи говорител на пожарната. Спасителни екипи спират движението по близки пътища и се опитват да подсигурят ниско разположен паркинг, който може да бъде наводнен. Силните ветрове предизвикаха многобройни инциденти и в Чехия. Само в Прага и Средночешката област са подадени десетки сигнали. Има информация за отнесени покриви и повалени дървета. В Северна Чехия ветровете са достигнали силата на ураган, като край град Усти над Лабе са регистрирани пориви до 136 км/час. В този район, разположен близо до границата с Германия и Полша, както и в Западна и Южна Чехия заради паднали дървета има значителни нарушения в движението на влаковете, блокирани са пътища. Без електричество са десетки хиляди семейства в 10 от 14-те области на страната.", "date": "2017.10.29", "title": "Извънредно положение в Берлин заради силна буря, инциденти и в Чехия"}
{"url": "https://www.24chasa.bg/novini/article/6520209", "text": "52-годишен мъж е в реанимацията на Военноморска болница във Варна след пожар във ферма за патици. Той има изгаряния по ръцете и лицето, но състоянието му е критично заради вдишаните горещи газове. Лекарите още се борят за живота му. Сигнал за инцидента е получен на тел. 112 тази нощ, около 0.30 часа. Огънят тръгнал от бараката, в която бил пазача, от късо съединение в електрическата печка, с която се отоплявал. Огънят е бушувал само в бараката и не е стигнал до другите помещения. Още един пожар е горял през изминалото денонощие. В с. Бенковски след запалване на комин, е възникнал пожар в къща. Няма пострадали хора. Изгорели са 100 кв. м покрив, 100 кв. м етаж от къща, домашно имущество и уреди, мебели и строителни инструменти.", "date": "2017.10.29", "title": "Мъж бере душа след пожар във ферма във Варненско"}
{"url": "https://www.24chasa.bg/novini/article/6520218", "text": "23-годишна българка е загинала в зверска катастрофа в САЩ, съобщи полицията в Кентъки. Две коли са се ударили зверски на кръстовището на \"Уолнът\" и \"Кентъки 956\" на 27 октомври. В дват автомобила е имало общо петима човека. Загиналата Джоана е студент в колежа \"Береа\". Още една жена е в критично състояние в болница. Според полицията причината за зверската катастрофа е употреба на алкохол.", "date": "2017.10.29", "title": "23-годишна българка загина при зверска катастрофа в САЩ"}
{"url": "https://www.24chasa.bg/novini/article/6520223", "text": "\"Все пак има някакъв праг на търпимост. Това, което се прави от БСП, е абсолютно несъстоятелно. И ако смятат, че интригата и компроматите са начин и форма за правене на политика и да обявяваш, че си алтернатива, смятам, че е несериозно. Всички тези твърдения са абсолютно несъстоятелни и това, което има днес държавата и това, което прави правителството, е действително да имаме тази стабилност, която да ни даде възможност да се представим добре на предстоящото председателство. Председателството е национален приоритет\", каза пред   председателят на ПГ на ГЕРБ Цветан Цветанов преди  \"Невярна информация и спекулация отдавна не е повод за гняв, сега ще видим дали е повод за реакция\". Така коментира случая вицепремиерът Томислав Дончев.", "date": "2017.10.29", "title": "Цветанов: Има някакъв праг на търпимост. Действията на БСП са несъстоятелни"}
{"url": "https://www.24chasa.bg/novini/article/6520224", "text": "Дело за жестоко среднощно меле на пътя край Лясковец с три жертви и двама ранени започва идната седмица в Окръжния съд във Велико Търново. Делото е образувано след внесен обвинителен акт от Окръжна прокуратура Велико Търново срещу Бисер Арсов от горнооряховското с. Върбица. 33-годишният мъж е обвинен в това, че на 26 ноември 2016 г., около 01.30 ч.през нощта, шофирал \"Форд Мондео\" с 110.7 км/ч при разрешени 90 км/ч по пътя между Долна Оряховица и Лясковец и допуснал ПТП със спрелия в неговата пътна лента лек автомобил \"ВАЗ 2121\". В резултат на катастрофата по непредпазливост причинил смъртта на намиращите се на пътното платно зад спрялата кола Марко Н., Николай И. и Тони П. – и тримата от гр. Долна Оряховица, средна телесна повреда на мъж от гр. Горна Оряховица, както и средна телесна повреда на мъж от с. Горски Долен Тръмбеш, пътувал в лекия автомобил „Форд Мондео“. Според обвинителния акт, Бисер е извършил деянието в пияно състояние - с концентрация на алкохол 1,28 на хиляда, установено по надлеждния ред с експертиза по описа на БНТЛ при ОДМВР-В.Търново. По време на разследването на кървавото меле, мъжът се опита да прехвърли вината за катастрофата на друг от ромската тумба, като твърдеше, че не е шофил той, а след това драсна в чужбина, докато бе с мярка за неотклонение и бе обявен за международно издирване.", "date": "2017.10.29", "title": "Пиян, убил трима на пътя с бясна скорост,\nсе изправя пред съда във Велико Търново"}
{"url": "https://www.24chasa.bg/novini/article/6520230", "text": "Хиляди хора у нас страдат от хранително разтройство, което води до анорексия, булимия или орторексия. Най-често психичното заболяване се отключва в тийнейджърска възраст, предаде  . Според статистиката всяко трето дете у нас не харесва своето тегло и се подлага на диети.", "date": "2017.10.29", "title": "Всяко трето дете у нас се потиска от килограмите си"}
{"url": "https://www.24chasa.bg/novini/article/6520241", "text": "Иран ще продължи да развива ракетната си програма за самозащита и не приема това за нарушаване на международните споразумения. Това заяви днес президентът на Ислямската република Хасан Рохани, цитиран от Ройтерс и ТАСС. \"Произвеждали сме, произвеждаме и ще продължим да произвеждаме ракети, това не нарушава никакви международни споразумения\", заяви Рохани в телевизионно обръщение, цитиран от БТА. Заместник-министърът на външните работи на страната Абас Арагчи заяви по-рано, че ракетната програма на Техеран има изключително отбранителен характер и няма отношение към споразумението за иранската ядрена програма. На военен парад в Техеран на 22 септември за първи път бе демонстрирана новата балистична ракета иранско производство \"Хорамшахр\". Тогава също Рохани заяви планове за укрепване рекетния потенциал на страната.", "date": "2017.10.29", "title": "Иран: Ще продължим да укрепваме ракетния си потенциал"}
{"url": "https://www.24chasa.bg/novini/article/6520247", "text": "Отстраненият премиер Карлес Пучдемон може да поиска убежище в Белгия, а по молбата му думата ще има белгийски съд. Това съобщи белгийският държавен секретар по убежището и миграцията Тео Франкен. Той уточни, че ако Пучдемон поиска и получи закрила, белгийското право ще го защитава от екстрадиция. Франкен изрази съмнение, че бившият каталунски премиер ще получи справедлив процес в Испания. Държавният секретар допълни, че засега няма постъпила молба от Пучдемон, цитира БТА. Местни медии отбелязват, че в последните дни каталунският водач е намекнал, че може да потърси подобен род защита, както и че изборът му би бил Белгия. Настоящото белгийско правителство бе излъчено с мандата на фламандските националисти, които също в дългосрочен план обмислят пълно отделяне на област Фландрия или поне преминаването към конфедерална държава. По-рано този месец министерството на външните работи на Испания привика белгийския посланик в Мадрид, за да протестира срещу коментар на белгийския премиер Шарл Мишел за полицейското насилие, съпътствало референдума за Каталуния. Белгийското правителство тогава бе предупредено за възможността \"двустранните отношения сериозно да пострадат\".", "date": "2017.10.29", "title": "Белгия е готова да обмисли предоставянето на убежище на Пучдемон"}
{"url": "https://www.24chasa.bg/novini/article/6520507", "text": "Близо 1,1 милиона души участват в поход в Барселона срещу отделянето на Каталуния от Испания, съобщи говорител на организацията Каталунско гражданско общество, цитиран от ДПА. Според барселонската полиция участниците в демонстрацията са 300 000, информира Франс прес, цитирана от БТА. Каталунското гражданско общество организира днешната демонстрация, както и първия протест срещу отделянето на Каталуня от Испания на 8 октомври, в който според организацията са се включили над 1 милион души. Опозиционният лидер в каталунския парламент Инес Аримадас от партията Сиудаданос участва в днешния поход и призова за възстановяване на здравия разум и демокрацията в областта.", "date": "2017.10.29", "title": "Организатори: 1,1 млн. души в похода срещу отделянето на Каталуня, според полицията - 300 000 (Снимки)"}
{"url": "https://www.24chasa.bg/novini/article/6520526", "text": "Под американски натиск Израел отложи гласуването на закон, който щеше да свърже няколко селища от Западния бряг с Йерусалим, съобщиха днес официални представители, цитирани от Асошиейтед прес. Проектозаконът цели да направи по-стабилно еврейското мнозинство в Йерусалим, но се въздържа от анексиране, което прави практическите последици неясни. Проектозаконът предвижда някои селища от окупирания Западен бряг да минат под юрисдикцията на ерусалимската община, отбелязва Ройтерс. Според проектозакона общините ще бъдат смятани за \"дъщерни райони\" на Йерусалим, допълва АП, цитирана от БТА. Поддръжниците на законопроекта посочват, че той се въздържа от анексиране на земи, но ще даде възможност на 150 000 заселници да гласуват в градските избори в Йерусалим, посочва Ройтерс. Според израелската антизаселническа организация \"Пийс нау\" на практика законът ще представлява анексиране и ще бъде твърда стъпка към пълното анексинане на Западния бряг. Палестинците възприемат Източен Йерусалим и Западния бряг, територии завладени от Израел през войната 1967 година, за част от бъдещата си държава. Тази позиция има широка международна подкрепа. Израел анексира Източен Йерусалим - действие, което не е признато от международната общност. Израелският вестник \"Аарец\" цитира премиера Бенямин Нетаняху, според когото Израел трябва да координира закона със САЩ. Американците се обърнаха към нас и питаха за какво е законът. Тъй като досега сме се координирали с тях, си заслужа да продължим да разговаряме и да се координираме с тях, посочил днес на правителствено заседание Нетаняху. По-рано днес Давид Битан, който е председател на парламентарната група на партията Ликуд и близък съратник на Нетаняху, каза в ефира на радио \"Арми\", че гласуването е отложено \"тъй като има американски натиск с твърдението, че това е анексиране\". Законът, предложен от партията на Нетаняху - Ликуд, трябваше днес да бъде гласуван от министерска комисия, което е първата стъпка преди поредица ратификации в парламента, отбелязва Ройтерс. Американският специален представител на международните преговори Джейсън Грийнблат прави обиколки из района с надеждата да съживи мирните преговори, които се провалиха през 2014 година. Над 500 000 израелци живеят на Западния бряг и в Източен Йерусалим, райони които са дом на над 2,6 милиона палестинци.", "date": "2017.10.29", "title": "Израел отложи крачка към разширяването на Йерусалим заради натиск от САЩ"}
{"url": "https://www.24chasa.bg/novini/article/6520529", "text": "Снежна покривка се е образувалa по пътя Батак – Доспат, съобщи читател на „Фокус“. Пътната настилка е влажна и хлъзгава, на места е опесъчена. Призовават се водачите да шофират със съобразена скорост. Очакваме вашите снимки и информация за трафика в страната на e-mail focus@focus-news.net или на тел. 0882 802 802.", "date": "2017.10.29", "title": "Сняг по пътя Батак - Доспат"}
{"url": "https://www.24chasa.bg/novini/article/6520528", "text": "В Тайланд приключи петдневната церемония по кремация на покойния крал Пумипон, предаде ДПА, цитира БТА. Церемонията приключи с траурна процесия с праха на краля, в която участваха синът му, новият крал Рама Десети и други представители на кралския род. При преминаването на процесията се бяха събрали десетки хиляди тайландци. Много от тях лагеруваха по улиците от близо седмица. Пумипон беше един от най-дълго задържалите се на трона монарси в света. Той почина през октомври миналата година на 88-годишна възраст след 70 години на престола. След кончината му беше обявен едногодишен траур. В четвъртък вечерта беше извършена същинската кремация на тялото, а властите обявиха днешния ден за последния от периода на официален траур.", "date": "2017.10.29", "title": "В Тайланд приключи 5-дневната церемония по кремация на покойния крал Пумипон (Снимки)"}
{"url": "https://www.24chasa.bg/novini/article/6520567", "text": "Паднали дървета заради силните ветрове в Европа днес причиниха смъртта на двама души в Полша и двама в Чехия, предаде Ройтерс. В Германия заради бурята 63-годишен мъже, който бил на къмпинг с брат си в град Зеещет, е загинал. Брат му е спасен от водите и е в болница, съобщи ДПА, цитира БТА. Бурята остави без ток хиляди чешки и полски домакинства. Силните ветрове предизвикаха многобройни инциденти в Чехия. Само в Прага и Средночешката област са подадени десетки сигнали. Има информация за отнесени покриви и повалени дървета. В Северна Чехия ветровете са достигнали силата на ураган, като край град Усти над Лабе са регистрирани пориви до 136 км/час. Вятърът е достигнал скорост над 100 километра в час в няколко части на Чехия, а на най-високия чешки връх Снежка вятърът е бил със скорост 180 километра в час. По няколко жп маршрута в Чехия влаковете са спрени или се движат със закъснение, а паднало дърво е блокирало магистрала близо до Прага, съобщи сайтът на вестник \"Млада фронта днес.\" Зоологическата градина в чешката столица е затворена, но летището работи без проблеми, допълва вестник \"Лидове новини\". В Полша бурните ветрове повредиха тръбопровод на терминал за втечнен газ на пристанище Швиноуйшче. Има малко изтичане, но няма големи щети, съобщи говорител на държавния оператор на газопровода Газ-систем (Gaz-System). В Западна Полша близо 200 000 души също са останали без ток, посочва Франс прес. В Австрия организаторите на първото състезание от Световната купа по ски алпийски дисциплини за мъже в Зьолден бяха принудени тази сутрин да го отменят заради силни ветрове със скорост около 100 километра в час. Противопожарната служба на Берлин обяви извънредно положение в ранните часове на днешния ден, след като бурята Херварт причини хаос по улиците на германската столица, предаде ДПА. Един човек е ранен сериозно при падане на строително скеле. Покривът на жилища сграда е бил отнесен, изкоренени са дървета. Противопожарните служби съобщиха, че са получили над 100 спешни повиквания между 4 и 7 часа сутринта местно време и призоваха на работа всичките си доброволни сътрудници. Железопътните съобщения в Германия са частично прекъснати заради урагана, преминал над северната и централната част на страната, съобщи ТАСС. Ограниченията в транспортните връзки засягат Берлин, Хамбург и още шест федерални провинции. В някои райони на страната е прекъснато електроснабдяването, блокирани са пътища. Властите препоръчват на гражданите да си останат вкъщи и да избягват гори и паркове. Река Елба е преляла бреговете си в Хамбург, съобщи говорител на пожарната. Спасителни екипи спират движението по близките пътища. ", "date": "2017.10.29", "title": "Петима загинаха заради силните ветрове в Европа"}
{"url": "https://www.24chasa.bg/novini/article/6520593", "text": "Британският кабинет ще проверява министъра по въпросите на международната търговия Марк Гарниър заради твърдения, че е искал от секретарката си да му купува сексуални играчки, предаде Асошиейтед прес, цитира БТА. По думите на министъра на здравеопазването Джереми Хънт колегата му Марк Гарниър ще бъде проверяван след твърдения на бившата му секретарка пред вестник \"Мейл он сънди\", че Гарниър й е дал пари да купи две подобни играчки и се е обръщал към нея пред очевидци по непочтителен начин. Хънт направи това изявление в неделно предаване на британската телевизия Ай Ти Ви.", "date": "2017.10.29", "title": "Проверяват британски министър заради твърдения за сексуален тормоз"}
{"url": "https://www.24chasa.bg/novini/article/6520655", "text": "Най-вероятно откритият вчера в столицата мъртъв младеж е нападателят на медицинска сестра в „Пирогов“. Това съобщи за „Фокус“ говорителят на главния прокурор Румяна Арнаудова. „По външни белези и по дрехите лицето най-вероятно е същото, което е причинило телесните наранявания на медицинската сестра в „Пирогов“, посочи Арнаудова. Тя уточни, че Софийската районна прокуратура изяснява причините за настъпилата смърт на младежа, но по данни от извършената аутопсия най-вероятно става въпрос за самоубийство. „Има предварително заключение от вещите лица. Категорично според тях на този етап се касае за самоубийство. Има типични множество височинни травми и няма каквито и да е данни за насилствено причиняване на смъртта. Така че основната версия, по която се работи е за самоубийство. Събирането на доказателства продължава и в този момент“, обясни прокурор Арнаудова. По думите й в случай, че бъде потвърдена самоличността на починалия млад мъж, ще се прекрати разследването, което Софийската районна прокуратура е започнала за причиняване на телесна повреда на медицинската сестра, но ще продължи разследването за причините, които са довели до настъпване на неговата смърт. „Механизмът, който главният прокурор създаде за бързо и незабавно уведомяване в подобни случаи в болнични заведения сработи и незабавно беше уведомена Районната прокуратура и започнаха спешни действия по издирване на лицето, но за съжаление няколко часа по-късно го открихме починало“, отбеляза още Арнаудова. Припомняме ви, че сигнал за открит във вътрешен двор на бул. „Васил Левски“ човек в безпомощно състояние е бил получен в събота сутринта на тел. 112. Пристигналият на място екип на Спешна помощ установил смъртта на млад мъж. На мястото е извършен оглед и са предприети процесуално- следствени действия за изясняване на обстоятелствата, довели до смъртта му. В петък срещу събота през нощта 18-годишен мъж, настанен в токсикологията на „Пирогов” заради употреба на марихуана, е нападнал и пребил дежурната медицинска сестра. В резултат в тя е получила тежка лицева травма и мозъчно сътресение. Пациентът е приет за лечение по-рано в петък, след като екип на Спешна помощ го докарал в „Пирогов” заради употреба на марихуана. Родителите му отказали на дежурния екип един от двата да остане като придружител с него, защото според тях го дразнят с присъствието си. Няколко часа след приемането и лечението му в токсикологичната клиника, при него влиза дежурната сестра – той я посреща станал от леглото и започва да й нанася тежки удари, след което я оставя да лежи на земята в безсъзнание и се опитва да излезе от клиниката. Тъй като е заключено, той се насочва към първата срещната врата на стая, където се е лекувала пациентка. 18-годишният млад мъж я заставя да му отключи врата и след като тя му казва, че няма ключ той започва да я души. Междувременно удря и бутона за пожарно известяване, но се стряска от включената аларма. Оставя пациентката, която е нападнал, чупи стъклото на заключената врата и бяга от клиниката, облечен по тениска и боксерки.", "date": "2017.10.29", "title": "Откритият в София мъртъв мъж вероятно е нападателят на сестрата в „Пирогов“"}
{"url": "https://www.24chasa.bg/novini/article/6520642", "text": "Лидерът на френската партия \"Национален франт\" Марин Льо Пен изрази загриженост от обстановката в Испания след едностранното провъзгласяване на независимост на Каталуния. Тя коментира тези събития в ефира на телевизионния канал Бе Еф Ем, цитирана от ТАСС и БТА. \"Ситуацията в Каталуния сериозно ме тревожи. В събитията, които стават там, могат да се видят сигнали, предизвестяващи своеобразна гражданска война в Испания. Трябва да се избегне такова развитие, защото една война би била ужасна. Трябва да се работи за постигане на разбирателство между Испания и Каталуния\", каза Льо Пен. Европейският съюз не бива да се меси в Каталуния - това са вътрешни проблеми на Испания, допълни ръководителката на \"Националния фронт\". Тя разкритикува \"лъжливата\" регионална политика на ЕС. \"Именно ЕС скрито, а може да приемем и открито, в продължение на много години, подтикваше сепаратистите към подобни действия, а днес се прави на изплашена девственица\", каза Льо Пен, цитирана от ТАСС.", "date": "2017.10.29", "title": "Марин Льо Пен: Ситуацията в Испания може да доведе до гражданска война"}
