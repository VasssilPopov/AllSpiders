{"url": "https://www.24chasa.bg/novini/article/7560644", "text": "Ръководството на БСП свали политическото си доверие от градския председател на партията във Варна Борислав Гуцанов. Решението бе взето след изнесено заседание на Изпълнителното бюро в морската столица, а соцлидерката Корнелия Нинова го определи като “нелеко”. “Търсим обединение, което може да бъде постигнато от със стари битки, наслагвани от години. Този проблем във Варна - с противоборството и различни игри на хора, не е от вчера”, обясни Нинова. Според нея варненската структура няма да пострада от отстраняването на Гуцанов. Надявала се той да остане в редиците на БСП и да продължи да работи за партията. Официалните причини за отстраняването на Гуцанов са лошото състояние на червената организация във Варна, която невинаги е опозиция на ГЕРБ, представянето на последните местни избори, заради което партията има само 5 общински съветници, и вътрешните противоречия в партийните редици. Оказа се обаче, че има и друго. И ако за мнозина решението на Изпълнителното бюро бе изненадващо, то запознати разкриха, че Гуцанов има ултиматум от 1 г. насам   Той му бил поставен лично от лидерката заради скандали на местна почва, които много сринали имиджа на БСП там. Тогава започнало и охлаждането на отношенията между Гуцанов и Нинова, разкриха източници от “Позитано” 20. Преди това двамата работили добре - той я подкрепял като лидер, а тя публично определи акцията “Медузите” като “политическа репресия”. През 2010 г. Гуцанов, тогава председател на общинския съвет във Варна, бе показно арестуван по време на полицейската акция “Медузите” заедно с още трима души. Производството срещу него обаче е прекратено заради липса на доказателства от прокуратурата във Варна. А 4 г. по-късно Гуцанов за 140 хил. лева заради този случай. Напрежението между местния лидер, който в момента е общински съветник, и “Позитано” се засилило миналата есен покрай решението на правителството и на ОС във Варна в центъра на града, по-известен като “Дупката”, срещу 43 млн. лева. Официално червените общински съветници се противопоставиха на сделката. Тя обаче стана повод Нинова да обвини ГЕРБ и премиера, че финансират вътрешната ѝ опозиция, сред чиито основни лица е Гергов. А капката, от която чашата преляла, било рамото от Гуцанов за Сергей Станишев по време на кампанията за Европарламента. Той застана редом до президента на ПЕС, въпреки че от София бяха спуснали неофициална директива до структурите си да не работят с него. Самият Гуцанов вчера не вдигаше мобилния си телефон. Временно до конференцията през септември градската организация във Варна ще оглави юристът Христо Боев, който също е общински съветник. “Мотивацията ми е да намерим първо вътрешно обединение, да можем да върнем хората, които по някакъв начин са разочаровани от нас във времето, така че с пълно основание, със сили и увереност да се борим за доверието на варненци”, заяви Боев на пресконференцията заедно с Нинова след заседанието на бюрото. А лидерката обяви, че именно от Варна БСП започва национална кампания за допитване към местните жители за важните въпроси по общини, за да им предложи решения.", "date": "2019.07.15", "title": "Подкрепа за Станишев била капката, преляла чашата, за да свали БСП доверието си от Гуцанов (Обзор)"}
{"url": "https://www.24chasa.bg/novini/article/7560613", "text": "Министърът на туризма Николина Ангелкова проведе в курорта Златни пясъци работна среща с представители на водещи туроператори, съобщиха от пресцентъра на държавното ведомство. Освен да се направи актуална снимка на ситуацията по различните туристически пазари и да се очертаят мерки за привличане на организирани туристи в сегмента късни записвания и „ласт минит“ за лято 2019 г., на срещата бе обсъдена и подготовката на предстоящия летен сезон 2020, което обичайно се прави година по-рано. Целта на дискусията е в оперативен формат да видим какво имаме като записвания и резервации и какво сме набелязали за следващия сезон. Ще затвърдим отличните резултати от последните години, ако през тази трудна година съумеем заедно да убедим партньорите си в потенциала на дестинация България, каза министърът. Прогнозите показват спад от някои пазари. Че 2019 година ще е предизвикателна и в региона ще се води битка за всеки турист, предупредихме още в началото на годината, отбеляза министър Ангелкова. След три години съвместна работа, през които бяха отчетени много високи ръстове в туризма, разчитам заедно да стоим зад конкретни действия, за да оправдаем големите очаквания към българския туристически продукт, отбеляза министър Ангелкова. Участниците в разговора потвърдиха картината със силната конкурентна среда от държави в региона, които водят мащабна политика за връщане на туристи чрез пряко субсидиране на чартърните програми. Като членка на ЕС България не може да си позволи субсидиране, но се търсят начини за подкрепа на организирания туризъм. Министърът припомни, че ведомството е възложило анализ на авторитетната компания „Ърнст енд Янг“ и дори най-консервативният вариант в него показва отличен ефект за местните икономики и държавата от привличането на повече туристи. Анализът ще бъде представен за обществено обсъждане в кратки срокове и с приетите механизми ще дадем ясен сигнал за партньорите си. Министър Ангелкова обърна внимание, че фокусът сега трябва да падне върху насърчаване на ранните записвания за 2020 г. Освен това в Закона за туризма сме заложили промени, определящи статута на националните курорти, които ще определят дейностите и отговорностите на тяхна територия. Там въпреки регистрирания в сравнение с миналата година спад на младежкия туризъм в някои от големите ни курорти като Слънчев бряг и Златни пясъци трябва да развиваме младежкия сегмент и да привличаме младите хора като тенденция. Министър Ангелкова увери, че ще бъдат насърчавани добрите практики за разширяване крилата на активните сезони чрез по-висока заетост през месеците май, юни и септември, което е от съществено значение за туристическите услуги по Черноморието. Тя посочи, че предложенията се правят, след като е анализиран и положителният опит на други държави в това отношение, сред които Гърция, Хърватия и др. Бизнесът обърна внимание върху необходимостта в момента да се отделят повече средства за реклама на дестинацията. Отбеляза също, че средствата трябва да бъдат насочвани целево към промотиране на туроператорската дейност. Целево ориентираната реклама е и наш фокус, каза министърът и акцентира върху важността да се определят точните таргети в тази дейност. В момента на хотелите и туроператорите предстои договаряне. До края на август трябва да са направени летателните програми, заяви Григор Фиданов от „Хотелско-мениджърска компания“ ЕООД. Той се спря и върху начините да се покаже потенциалът на България на дисижън мейкърите така, че те да подпомогнат имиджа на страната.", "date": "2019.07.15", "title": "Ангелкова се срещна в Златни пясъци с водещи туроператори"}
{"url": "https://www.24chasa.bg/novini/article/7560198", "text": "Българската асоциация на рекламодателите (БАР) стартира конкурсите в рамките на 6-тото годишно издание за „Награди на БАР“ (BAAwards2019), навлизайки в „Четвъртото измерение“. Заедно професионалисти от трите водещи страни в маркетинговия процес: рекламодатели, комуникационни агенции и студенти участват в три отделни състезания, оценявани от три различни съдийски комисии. От началото на юли студентите по маркетинг, реклама и комуникации започнаха да подготвят своите предложения за студентския конкурс на BAAwards2019. Заради силния интерес и на желанието за участие на отборите от българските университети се взе решение да се удължи с една седмица срокът за кандидатстване. Рекламно-комуникационните кампании трябва да са на тема „Пускане на пазара на нов брандиран продукт или услуга в съществуваща категория“ в избран от студентите бизнес сектор. Предложенията може да са представяни на академични или външни форуми като рекламна академия, олимпиади, семинари по маркетинг и др., но да са създадени през 2019г. Заявките се подават до 28 юли, съгласно обявения регламентна сайта на конкурса. Оценяване и определяне на победителите ще се стане в перода 29 юли - 1 август. Галасъбитие за връчване на наградите ше бъде между 22 и 24 октомври.", "date": "2019.07.15", "title": "Студентският конкурс за „Наградите на Българската асоциация на рекламодателите-2019“ събира заявки до края на юли"}
{"url": "https://www.24chasa.bg/novini/article/7560625", "text": "Външните министри от Европейския съюз одобриха днес въвеждането на санкции срещу Турция заради сондажите в шелфа на Кипър, което според ЕС е незаконно, предаде ДПА, цитирана от БТА. Министрите решиха да отменят срещите на високо равнище, да прекратят преговорите по споразумение за въздушни превози с Турция, да намалят финансовата подкрепа за Анкара като кандидат за членство в ЕС и да ограничат кредитите от Европейската инвестиционна банка. Кипър призова ЕС да се намеси, след като Турция започна да прави сондажи за природен газ на около 60 километра от неговия бряг, смятан за изключителна икономическа зона на Кипър. Турция твърди, че нейните действия не противоречат на международното право.", "date": "2019.07.15", "title": "ЕС одобри санкции срещу Турция заради сондажите до Кипър"}
{"url": "https://www.24chasa.bg/novini/article/7560627", "text": "Масов гроб е бил открит край северния сирийски град Ракка, като до момента от него са извадени 313 тела, предаде Асошиейтед прес, цитирайки местен служител, съобщи БТА. Според шефа на екипа, който прави разкопките - Ясер ал Хамис, много от телата в гроба са на цивилни - жени и деца, както и на хора, за които се смята, че са били екзекутирани от джихадистите от \"Ислямска държава\". Гробът е бил открит в средата на миналия месец в южните покрайнини на Рака. Градът бе фактическата столица на т.нар. \"Ислямски халифат\" на джихадистите до превземането на града от опозиционната групировка Сирийски демократични сили, подкрепяна от САЩ, през октомври 2017 г. след дълга обсада и ожесточени боеве. В тези битки загинаха хиляди хора, а градът бе превърнат в руини. Още няколко масови гроба бяха открити по-рано в и около Ракка, припомня Асошиейтед прес.", "date": "2019.07.15", "title": "Откриха масов гроб с над 300 тела край сирийския град Ракка"}
{"url": "https://www.24chasa.bg/novini/article/7560484", "text": "С 29% са поскъпнали цените на тока за бита през 2019 г., сравнено с 2007 г. Това показва анализ на Института за енергиен мениджмънт. През регулаторната година юли 2007 - юни 2008 г. цената на електроенергията е била 146 лв./мвтч с ДДС. За периода юли 2018 - юни 2019 г. един мегаватчас вече струва 188 лв. За този период цената на производството на ток се увеличава с 92%, докато тази на мрежовите услуги пада с 25%. Институтът дава пример и как биха изглеждали примерни фактури за 1 мегаватчас през 2007 и през 2019 г. Плащането на този мегаватчас през 2007 г. с ДДС е 145,66 лв., а през 2008 г. е 187,86 лв., или 42,2% повече. Инфлацията за периода е 36,8% и изводът е, че тя изпреварва увеличението на цената на тока. ", "date": "2019.07.15", "title": "Токът поскъпнал с 30% за 12 г."}
{"url": "https://www.24chasa.bg/novini/article/7560628", "text": "Дали общините да имат право да слагат надбавка върху плоския данък от 10% върху доходите и така да се финансират. Този дебат предлага да се проведе след местните избори вицепремиерът Томислав Дончев. “Ако общината има нужда от пари за детски градини, може да определи надбавка върху данъка и ще събере пари. Или обратното - общинският съвет може да реши данъкът да стои на базисната стойност, за да е атрактивна общината за нови инвеститори. Според мен е хубаво да има рестарт на тази тема след местните избори и да се проведе тази дискусия. Категорично трябва да увеличим приходната база на общините и да дадем на местната власт инструменти да развиват общините”, заяви Дончев в интервю за “24 часа”. Правителството вече веднъж предложи такъв данъчен механизъм, но той бе отхвърлен от парламента преди 2 години. “По принцип всяка възможност за увеличаване приходите на общините е добре дошла. Данъци лесно се свалят, но по-трудно се вдигат, затова всяка идея в тази посока трябва да бъде подложена на широк обществен дебат с активно участие на хората в общините”, коментира кметът на Бургас Димитър Николов, който е и зам.-председател на ГЕРБ. Категорично против жителите на общините да бъдат товарени с допълнителни данъци се обяви обаче кметът на Кърджали Хасан Азис, който пък е и зам.-председател на ДПС. Според него имало две посоки за по-големи приходи на общините. Първата е държавата да им преотстъпва част от събрания данък. Втората, събираните данъци да бъдат споделени - ако държавата събира 20 процента, 5 на сто за бъдат да местната власт. Хасан Азис допуска и вариант, при който част от събирания ДДС да постъпва в общините.", "date": "2019.07.15", "title": "Дончев предлага дебат: да има ли и общински данък  върху дохода на всеки"}
{"url": "https://www.24chasa.bg/novini/article/7560478", "text": "Върховният административен съд отхвърли искане на консорциума “Газово развитие и разширение в България” да разреши предварително изпълнение за изграждане на продължението на “Турски поток” през България. Консорциумът бе класиран на второ място, но с мотив, че първият - саудитският консорциум “Аркад”, не е предоставил документи за сключване на договор в срок, “Булгартрансгаз” премина към сключване на договор с втория в класирането - “Газово развитие и разширение в България”. В него са италианската “Бонати”, германската “Макс Щрайхер” и люксембургската “Комплишънс дивелъпмънт” - клон България. Едновременно с това консорциумът подобри офертата си. “Аркад” обжалва и КЗК отмени избора на втория, като незаконосъобразно върна процедурата. От “Булгартрансгаз” заявиха, че не обжалват определението на ВАС, а чакат произнасяне на съда по същество - с кого да бъде сключен договор. От компанията заявиха още, че след решението са готови за незабавни действия по отпушване на процедурата. ", "date": "2019.07.15", "title": "ВАС не разреши договор за “Турски поток” през България (Обзор)"}
{"url": "https://www.24chasa.bg/novini/article/7560579", "text": "Всички действия, предприети досега от Иран в нарушение на ядреното споразумение, са обратими. Това заяви върховният представител на ЕС по външната политика и сигурността Федерика Могерини след днешното заседание на Съвета на ЕС, предава БТА. Санкциите срещу Техеран, наложени от САЩ, не могат да бъдат преодолени, но се опитваме да смекчим последиците, добави тя. Могерини потвърди, че се обсъжда възможността за облекчаване на търговията с петрол от Иран. Техеран в продължение на 14 месеца след оттеглянето на САЩ от споразумението продължаваше да изпълнява поетите задължения. Досега няма оценка, че допуснатите нарушения на споразумението са значителни, отбеляза тя. Могерини съобщи, че външните министри от ЕС са подкрепили днес единодушно предложението за ускоряване на законната търговия с Иран. Тя добави, че въпреки различния подход към Техеран, САЩ остават най-близкият партньор и съюзник на ЕС.", "date": "2019.07.15", "title": "Могерини: Опитваме да смекчим последиците от антииранските санкции на САЩ"}
{"url": "https://www.24chasa.bg/novini/article/7560587", "text": "Испания смята, че трябва да се помисли добре, преди да се наложат санкции на Турция заради сондажите в шелфа на Кипър, заяви днес испанският външен министър Жозеп Борел след заседание на външните министри от ЕС, предаде ТАСС. Той каза, че съществува пълна европейска солидарност с Кипър, защото става въпрос за международното право, но трябва да се избягва ескалация на напрежението, предава БТА. \"Трябва да се помисли два пъти, преди да се прилагат санкции\", каза Борел, като подчерта важността на подновяването на разговорите. Гръцкият външен министър Никос Дендиас от своя страна каза, че Европейският съюз ще напомни на Турция за последиците от нарушението на суверенните права на Кипър със сондажите в район, смятан за изключителна икономическа зона на Кипър. Той изрази задоволство от единодушната позиция на всички колеги по този въпрос. Кипър призова ЕС да се намеси, след като Турция започна да прави сондажи за природен газ на около 60 километра от неговия бряг.", "date": "2019.07.15", "title": "Испания: Трябва да помислим добре преди да наложим санкции на Турция"}
{"url": "https://www.24chasa.bg/novini/article/7560593", "text": "Точно 50 години след старта към Луната на мисията \"Аполо-11\", на 16 юли нашият естествен спътник ще ни предостави частично затъмнение на големи части от планетата, предава Франс прес. То ще може да бъде наблюдавано в Африка, в голяма част на Европа и Азия, в източната част на Южна Америка и в западната част на Австралия, предава БТА. Лунното затъмнение е природно явление, при което Слънцето, Земята и Луната се подреждат в една линия. Тогава нашият естествен спътник попада под сянката на Земята. Във вторник Луната няма да се намира изцяло в сянката ни, така че затъмнението ще бъде частично. Утре около 60 процента от видимата повърхност на Луната ще бъде покрита от сянката на нашата планета. Лишена от слънчевите лъчи, Луната потъмнява и се сдобива с цвят на тухла, тъй като земната атмосфера отклонява червените лъчи от слънчевата светлина във вътрешността на конуса на сянката си. Частичното лунно затъмнение ще започне в 23:01 българско време и ще достигне максимума си в 24:30 часа. Природното явление ще приключи в 1:59 часа и може да бъде наблюдавано с незащитени очи, за разлика от слънчевите затъмнения.", "date": "2019.07.15", "title": "Частично лунно затъмнение утре - на 50-годишнината от изстрелването на \"Аполо 11\""}
{"url": "https://www.24chasa.bg/novini/article/7560567", "text": "“Новото осветление, монтирано на Белоградчишките скали, е излязло общо към 4 хил. лв., като само малка част от тези средства са дадени от общината, и то под формата на окабеляване.” Това каза пред “24 часа” зам.-кметът на община Белоградчик Росен Младенов. Останалата част от сумата е събирана чрез дарения предимно от местни хора. Кметът Борис Николов вчера се занимаваше цял ден с посрещане на проверяващите от културното министерство. Министър Боил Банов се самосезира, след като за вандалско дупчене на природния феномен разтръби шефът на парламентарната комисия по култура Вежди Рашидов. Инициативата е на местни хора, които искали да възстановят едновремешното осветление на природната забележителност, работило до 90-те години, обясни Младенов. “Ние от години молим Министерството на околната среда и водите да ни разреши да изкореним храстите върху скалите, но все не получаваме разрешение. А те всъщност много повече повреждат уникалните скални образувания, отколкото новомонтираното осветление”, каза той. Младенов твърди още, че почти не са правени дупки в скалите, а са използвани тези отпреди години - направени, за да се захванат перила и стълби. Заради старото дупчене местната управа изобщо не помислила, че ще има проблем да се направят още пробиви. Бившият кмет на Белоградчик и настоящ общински съветник Емил Цанков обаче заяви пред “24 часа”, че част от тези твърдения не са верни. “На място можете да видите, че старото осветление, което работеше допреди 8 г., е било в ниското, а не върху скалите. Тези дупки, които са голяма вандалщина, са правени сега”, каза той. Според Цанков освен дупченето на скалите, което нарушава статута на природния феномен, са правени и разкопки в самата крепост, което също нарушава закона. “Това е незаконно строителство. Аз подадох сигнала, защото вече месец и половина кметът Борис Николов увърта и не желае да ни отговори какво прави. Освен това твърденията, че са събирани пари от населението, са силно съмнителни - аз не съм открил да е имало дарителска сметка”, каза още Цанков. На него му направило впечатление също така, че сумата, за която твърди пред медиите Ангел Боянов - един от организаторите за осветлението, е 11 хил. лв., а не 4 хил.", "date": "2019.07.15", "title": "Бивш кмет на  Белоградчик: Скалите са дупчени вандалски, аз подадох сигнала за това"}
{"url": "https://www.24chasa.bg/novini/article/7560427", "text": "“Виваком” е пуснал жалба в Комисията за защита на конкуренцията (КЗК) срещу Apple, става ясно от сайта на регулатора. Подробности за какво е спорът между двете компании няма. Описано е, че българският телеком се оплаква от злоупотреба с по-силна позиция при договаряне. Според запознати става въпрос за продажбите на iPhone от “Виваком”. Операторът официално не предлага у нас моделите на американския гигант, но е започнал преговори за това. От Apple били поставили условия, които “Виваком” смята за неприемливи. Поради това е подал жалба в КЗК. Регулаторът е започнал производство по нея и ще разследва Apple. Ако се установи нарушение от страна на американската компания, глобата е до 10% от приходите. За 2018 г. на Apple са над 100 млрд. долара.", "date": "2019.07.15", "title": "“Виваком” с жалба в КЗК заради iPhone"}
{"url": "https://www.24chasa.bg/novini/article/7560497", "text": "Австралийската полиция откри четири деца, които натовариха въдиците си в автомобила на един от родителите, написаха бележка и отпрашиха на 1000 км, съобщиха Асошиейтед прес и ДПА. Когато полицията ги спря на следващия ден, те заключиха вратите и отказаха да излязат. Полицаите е трябвало да счупят прозорец на автомобила \"Нисан Патрол\", но никое от децата не е пострадало, предава БТА. Децата са на възраст от 10 до 14 години - три момчета и едно момиче. Кой е шофирал, не е известно. Много е вероятно да са се редували, защото пътят е дълъг. Те са тръгнали от Рокхамптън в Куинсланд и са стигнали до Графтън в Нов Южен Уелс. Два пъти не са платили на бензиностанция. Най-голямото от децата живее в Графтън и вероятно затова те са тръгнали натам. Полицията още не е разпитала децата, защото трябва да присъства родител или настойник.", "date": "2019.07.15", "title": "Полицаи хванаха 4 деца в Австралия, избягали с кола на 1 000 км от родителите си"}
{"url": "https://www.24chasa.bg/novini/article/7560495", "text": "\"Днес видяхме една много смела постъпка от страна на министъра. Намери се един смел мъж, който да каже, че е крайно време вече да имаме друг подход както към пациентите, така и към лечебните заведения\", категоричен бе директорът на \"Пирогов\" проф. Асен Балтов в \"Още от деня\" по   по повод Професорът продължи: \"Днес се постави една рамка, от която започват огромни дебати, свързани с политическа подкрепа от всички партии и всички българи, защото всички имаме нужда от добро здраве. Според Светла Несторова от Асоциацията на българските застрахователи, премахването на демонополизацията, повишаването на конкуренцията и вкарването на пазарен принцип биха могли да повиши качеството на услугата: \"Голямата новина е че министерство на здравеопазването има готовност за пълна демонополизация. Второ - говори се за това да се сложи на масата кое колко струва и за какво стигат тези 5 милиарда, очевидно е, че публичният ресурс не е достатъчен, за да покрие всички плащания и никой не знае за какво стига. Според мен това е горещият картоф, който се подхвърля\". \"Моделът който беше представен днес, защитава солидарността - всички имат еднакви права, еднаква възможност\", допълни Несторова. \"Основният пакет на осигуряване в никакъв случай няма да е минимален, там ще бъде покрито всичко необходимо за едно нормално лечение на българските граждани\", обясни проф. Балтов. И допълни: \"Хората трябва да разберат, че парите за здравеопазване в България не са много\". Директорът на \"Пирогов\" даде пример със здравната система в Германия, където всеки гражданин отделя 14,6% за собственото си здравно осигуряване и има 108 частни застрахователни фонда: Говори се много за това какво е необходимо като база - едното са медицинските стандарти, надявам се че до края на годината ние ще имаме едни добре направени медицински стандарти. Добрата медицинска практика също е изключително важно нещо\".", "date": "2019.07.15", "title": "Проф. Асен Балтов: Днес видяхме много смела постъпка на министър Ананиев"}
{"url": "https://www.24chasa.bg/novini/article/7560516", "text": "Грък е бил задържан за разпит във връзка с убийството на американски учен на остров Крит, съобщи полицията, цитирана от Асошиейтед прес и от БТА. Властите информираха, че 27-годишният мъж, задържан днес, е сред десетимата разпитани през уикенда във връзка с разследването на убийството на Сюзън Ийтън - молекулярен биолог в института \"Макс Планк\" в германския град Дрезден. Жертвата, която е била на острова за участие в научна конференция, изчезна на 2 юли, а тялото й бе открито седмица по-късно. Детективи, разследващи убийства, пристигнаха на Крит от Атина, за да оглавят разследването.", "date": "2019.07.15", "title": "Арестуваха грък за убийството на американката на остров Крит"}
{"url": "https://www.24chasa.bg/novini/article/7560362", "text": "Полицията търси притежателя на голяма сума пари в лева, намерени срещу Пета градска болница в София. Това съобщиха от пресцентъра на МВР. Според   сумата е 900 лева. Около 20.00 часа на 6 април т. г. млада жена предоставила сумата във Второ Районно управление при СДВР. Тя обяснила, че минути преди това е намерила парите разпилени на бул. „Ген. Н.Столетов“, срещу Пета градска болница. По случая е образувана преписка и сумата се съхранява в районното управление. Притежателят може да се яви в управлението и след доказване на собствеността да получи изгубените средства.", "date": "2019.07.15", "title": "МВР издирва кой изгуби 900 лева срещу Пета градска болница"}
{"url": "https://www.24chasa.bg/novini/article/7560368", "text": "Американското правителство обяви днес, че ще отхвърля молби за убежище, депозирани на южната граница на САЩ от мигранти, които не са поискали предоставяне на същия статут в Мексико или в друга страна, през която са минали на път за Съединените щати, предаде Франс прес, цитирана от БТА. \"САЩ са великодушни и щедри, но са напълно претоварени от бремето, създавано от стотиците хиляди чужденци, задържани на южната граница\", се казва в изявление на министъра на правосъдието Бил Бар. В него се уточнява, че новото правило влиза в сила от утре и цели да \"обезсърчи икономическите мигранти, които искат да експлоатират нашата система за предоставяне на убежище\". Асошиейтед прес уточнява, че новото правило ще се прилага също и за деца, които са прекосили границата сами. Но ще има няколко изключения. Онези мигранти, които са станали жертва на трафик на хора, онези, които са преминали през страни, които не са подписали някои от големите международни договори за управление на бежанския поток или онези, които са потърсили убежище в друга страна, но им е било отказано, ще могат все още да кандидатстват за убежище в САЩ. Сега американският закон позволява на бежанците да поискат убежище, когато пристигнат в САЩ, независимо от това как са пристигнали, но има изключение за онези, които идват през страни, смятани за \"сигурни\". Но законът не дава ясно обяснение как една страна е дефинирана като \"сигурна\", а само гласи, че това е \"съобразно с двустранно или многостранно споразумение\". САЩ има сега подобно споразумение само с Канада, която е дефинирана като \"безопасна трета страна\". Групи, защитаващи правата на имигрантите, религиозни лидери и хуманитарни групи казват, че политиката на републиканската администрация е \"жестоко и коравосърдечно усилие\" да бъдат държани имигрантите извън страната.", "date": "2019.07.15", "title": "САЩ искат да отказват убежище на мигранти, които минават транзит през Мексико"}
{"url": "https://www.24chasa.bg/novini/article/7560385", "text": "БАБХ потвърди огнище на африканска чума при домашни свине в нерегистрирано лично стопанство, в което се отглеждат 4 свине, в град Мизия, община Мизия, област Враца, съобщиха от пресцентъра на Агенцията по храните. Сигналът за повишена заболеваемост е постъпил в Областната дирекция по безопасност на храните-Враца от регистриран ветеринарен лекар. Взетите проби от свинете са потвърдени като положителни за вируса на африканска чума по свинете днес. Това е първият случай на домашни свине с положителни проби в областта. В рамките на активния надзор в област Плевен, АЧС бе потвърдено и в лично стопанство в село Дъбован, община Гулянци, област Плевен. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. Предстои принудителното умъртвяване по хуманен начин и обезвреждането на всички домашни свине в 3 км предпазна зона при спазване на изискванията на Наредба № 22 за намаляване до минимум страданията на животните по време на клане или умъртвяване. Стартира засилен клиничен и лабораторен надзор в създадените зони на ограничение. Клинични прегледи и лабораторен надзор ще бъдат извършени в населените места, попадащи в 10-километровата надзорна зона. Потвърден е и нов случай при дива свиня, в землището на село Дуранкулак, община Шабла, област Добрич. Пробата е взета от намерена умряла, вследствие на пътнотранспортно произшествие, дива свиня. Всички проби са изследвани в Националната референтна лаборатория към Националния диагностичен научноизследователски ветеринарномедицински институт в София. БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. АЧС е заболяване с потенциал на бързо разпространение, вирусът е изключително устойчив в околната среда, като фактор за разпространението му, освен заразени свине, са и замърсени свинско месо и продукти, транспортни средства, оборудване и др.", "date": "2019.07.15", "title": "Потвърдиха ново огнище на африканска чума - за първи път във Врачанско"}
{"url": "https://www.24chasa.bg/novini/article/7560387", "text": "Конструкцията на Националната здравноосигурителна каса започна да се задъхва – появиха се много пробойни и започнаха да изтичат голям обем средства по нерегламентирани начини. Така аргументира здравният министър Кирил Ананиев премахването на монопола на НЗОК в предаването  По думите му здравеопазването е сложна система, в която има публично-частни интереси, а държавата я интересува интересът на пациентите. „Никой не е доволен, нито пациентите, нито хората, които работят в системата, нито аз като министър на здравеопазването. Дошло е времето, даже сме закъснели, за промяна на модела”, каза Ананиев и допълни, че реформата ще помогне за изграждането на Националната здравна информационна система – електронното здравеопазване. Ананиев обясни, че целта на новия здравен модел е пациентите да имат право на избор – кой да управлява техните здравноосигурителни вноски. „Искаме всеки български гражданин да преценява сам къде ще получи най-доброто лечение на територията на страната. Пациентът трябва да бъде напълно информиран за видовете медицински дейности и техните цени”, каза още ресорният министър. Министърът на здравеопазването уточни, че новият модел трябва да осигури контрол върху качеството на лечебната дейност. Той допълни, че частните фондове трябва да са финансово устойчиви, но са разработени и модели за евентуален фалит. „Ние предлагаме демонополизация на НЗОК, което означава, че Здравната каса ще се конкурира на равни начела с частните здравни фондове. Със законови промени, ние ще създадем възможност НЗОК да извършва доброволно застраховане, за да бъде конкурентоспособна на частните”, обясни здравният министър. Според Ананиев, реформата ще даде възможност пациентите да получат покачествено здравеопазване на по-ниска цена. „Избор ще имат не само тези, които се осигуряват от работодателите им, а и тези, които се осигуряват от държавата – държавните чиновници, пенсионерите, децата”, заяви Ананиев и отхвърли твърдението, че държавата не е стриктен платец на здравни осигуровки. Здравният министър заяви, че дебатът по реформата ще започне в Народното събрание в началото на 2020 г. Още подробности за новия модел на здравноосигуряване вижте във видеото!", "date": "2019.07.15", "title": "Ананиев за демонополизацията на НЗОК:\nПациентите ще получат по-евтино\nздравеопазване"}
{"url": "https://www.24chasa.bg/novini/article/7560412", "text": "Гърция обеща днес да ускори процеса за предоставяне на убежище на мигранти и бежанци, както и да възобнови депортациите в съседна Турция, предаде Асошиейтед прес. Гръцкият премиер Кириакос Мицотакис днес се срещна в Атина с еврокомисаря по миграцията Димитрис Аврамопулос. Правителствени представители посочиха след разговорите, че дискусиите са били фокусирани върху намаляването на натрупаните молби за убежище и върху връщането към условията на споразумението ЕС-Турция от 2016 г., позволяващо депортация на мигранти, чиито молби са били отхвърлени.", "date": "2019.07.15", "title": "Гърция обеща по-бързо да предоставя убежище на мигранти"}
{"url": "https://www.24chasa.bg/novini/article/7560410", "text": "Първият язовир за питейни води, изграден през последните 30 години – „Пловдивци“, вече е готов и има издадено разрешение за ползване. Съоръжението ще осигури в изобилие чиста питейна вода за над 40 хил. души в Рудозем и региона. Това съобщи министърът на регионалното развитие и благоустройството Петя Аврамова на изнесено заседание на парламентарната Комисия по регионална политика, благоустройство и местно самоуправление, цитирана от пресцентъра на МРРБ. Републиканската пътна мрежа е 20 хил. км, а ВиК мрежата - 90 хил. км или 4,5 пъти повече. Тази инфраструктурата е проектирана за население от 9 млн. души и при други характеристики на индустрията. Заради демографската криза населението е около 7 милиона, като потреблението на вода за промишлени цели е намаляло в пъти, но необходимите за поддръжка на мрежата средства растат и те са факт, независимо от броя на живеещите в дадено населено място. Предвид променената ситуация нормативната уредба в сектора трябва да се осъвремени и затова се подготвя Закон за ВиК, съобщи министър Аврамова. В напреднала фаза е и подготовката на инвестициите в над 400 обекта в 15 административни области на страната, които ще бъдат направени от ВиК операторите с 1,9 млрд. лв. от Оперативна програма „Околна среда 2014-2020“. Заместник-министър Николай Нанков съобщи, че през последните четири години МРРБ е инвестирало 75 млн. лв. във ВиК инфраструктура. За същия период над 332 млн. лв. са реинвестирани от самите ВиК оператори. Отделно в периода 2007-2013 г. по линия на европейските фондове, ПУДООС и бюджета бяха изградени или рехабилитирани 51 пречиствателни станции и стотици километри ВиК мрежа в цялата страна. Едно от основните предизвикателства пред ВиК сектора е недостигът на ресурс. Нуждите, според анализа на Световната банка, са 11 млрд. лв. Темата с публично-частните партньорства и концесиите не стои на дневен ред, каза зам.-министър Нанков. При подготовката на Закона за ВиК ще се спазва принципът за запазване на социалната поносимост на цената на услугите. Ще се предложи и механизъм, по който уязвимите групи да се възползват от помощ за осигуряване на питейна вода. Заместник-министър Деница Николова отчете, че около 25% от ресурса на Оперативна програма „Региони в растеж“ е вече оползотворен, отчетен и възстановен от Европейската комисия. Общо са договорени над 86 % от бюджета ѝ. Над 80% е договарянето на средствата по петте програми за трансгранично сътрудничество. В ход са и подготвителните мерки за бъдещия период. Очаква се България да получи увеличение на ресурса след 2020 г. Предвижда се европейското финансиране за следващата програма за развитие на регионите да е около 1,464 млрд. лв., към които ще се добави националното съфинансиране. Предвижда се 6% от ресурса да бъде насочен към развитието на 10 от най-големите градове, а останалата част от средствата да се насочат към проекти за териториално развитие. Проектът на програмата трябва да бъде готов до края на март 2020 г. Ще се търси възможността за разширяване на регионалните съвети за развитие. Предвижда се те да поемат допълващи функции и да подпомагат управляващите органи на оперативните програми.", "date": "2019.07.15", "title": "Готов е язовир „Пловдивци“ - пръв за питейни води за последните 30 години"}
{"url": "https://www.24chasa.bg/novini/article/7560436", "text": "България настоява за навременно финансиране от Европейската комисия по линия на ветеринарните програми за справяне с болестта африканска чума по свинете. На Съвета по селско стопанство и рибарство в Брюксел министърът на земеделието, храните и горите Десислава Танева е заявила, че тази помощ е изключително важна и страната ни очаква подпомагане за извършените действия от миналата година, съобщават от пресцентъра на Министерството на земеделието, храните и горите, цитирани от БТА. Десислава Танева е припомнила, че първият случай на заболяването е регистриран за първи път в България през 2018 г. \"През предходната седмица регистрирахме още няколко огнища. От миналата година прилагаме план с мерки за превенция и борба срещу АЧС. За нас заболяването е изключително опасно, защото страната ни има добре развит индустриален сектор в свиневъдството с брутна продукция около 130 млн. евро за 2018 г. Свинското месо е с най-висок дял на потребление от населението ни\", е посочила още министърът. Тя е уточнила, че страната ни продължава да изпълнява мерките за превенция, които срещат неодобрение от хората по места. \"Започваме мащабна информационна кампания, за да запознаем населението с превенционните мерки срещу африканска чума по свинете. Надяваме се това да е полезно за населението и да не срещаме затруднение по отношение на прилагането на мерките\", е коментирала Танева. Тя е акцентирала върху допълнителни мерки за контрол на храните, които преминават през границите. Танева е посочила, че именно те са рискови за пренасяне на заболяването. По думите й са необходими общи действия и интегриран план, с които целият ЕС да се справи с това опасно заболяване.", "date": "2019.07.15", "title": "Настояваме за спешно финансиране от ЕК \nза справяне с африканската чума"}
{"url": "https://www.24chasa.bg/novini/article/7560434", "text": "Урсула фон дер Лайен, която европейските лидери избраха за кандидат за председател на Европейската комисия, каза, че ще подаде оставка като министър на отбраната на Германия в сряда, на 17 юли, предава БТА. \"Утре аз ще поискам Европейският парламент да ми гласува доверие. Независимо от изхода от вота, аз ще подам оставка като министър на обраната, за да служа с всички сили на Европа\", каза Фон дер Лайен в Туитър. Консерваторката от партията на Ангела Меркел каза, че е благодарна за годините на работа като министър на отбраната, които е споделила с германските въоръжени сили. Фон дер Лайен оглави германското министерство на отбраната през 2013 г. Изходът от утрешния вот е несигурен. Много политически групи са разделени относно номинацията на Фон дер Лайен. Тя ще трябва да спечели най-малко 374 гласа в 747-местния ЕП. Засега е сигурно, че тя ще има подкрепата на всички 182 членове на консервативната Европейска народна партия. По повод заявеното от министърката намерение да подаде оставка, германският канцлер Ангела Меркел каза, че уважава решението на Фон дер Лайен и добави, че е ясно, че \"тя навлиза в нова фаза\", предаде Ройтерс.Европейският парламент се очаква да обяви утре около 21.00 ч. българско време резултатите от гласуването на предложението Урсула фон дер Лайен да оглави Европейската комисия. Това съобщи пресслужбата на ЕП. Тайното гласуване ще започне два часа по-рано. Утре сутрин Лайен ще има три възможности да говори пред евродепутатите и ще разполага с 30 минути, за да изложи работната си програма. Тази вечер тя е пристигнала в Страсбург за двустранни срещи, уточниха от ЕП. По-рано днес Лайен отговори писмено на евродепутатите социалисти и от групата \"Обнови Европа\". Тя съобщи в писмата си, че ако бъде избрана, следващата ЕК ще се състои от поне 13 еврокомисари жени.", "date": "2019.07.15", "title": "Урсула фон дер Лайен ще подаде оставка като министър на отбраната на 17 юли"}
{"url": "https://www.24chasa.bg/novini/article/7560449", "text": "Русия и Украйна подготвят голяма размяна на затворници, сочат изявления на служебни лица от двете страни, цитирани от Ройтерс и Асошиейтед прес. Руският заместник-външен министър Григорий Карасин заяви днес пред журналисти в Москва, че се обсъжда размяната на задържаните в Керченския проток през ноември миналата година 24-ма украински моряци. Те се намират в следствен изолатор в Москва и на всички е предявено официално обвинение в \"незаконно пресичане на държавната граница на Руската федерация, извършено от организирана група\". Украинската генерална прокуратура съобщи днес, че е вероятно руски журналист, задържан в Украйна, да бъде освободен, информира БТА. В Киев пристигна днес на посещение руският омбудсман и официална руска представителка по правата на човека Татяна Москалкова и води разговори относно задържаните руски граждани в Украйна. На съвместен брифинг с украинската си колежка Людмила Денисова след срещата им тя каза, че в момента се извършва предварителна работа по уточняване на списъците на задържаните и в двете страни. Според Москалкова в този списък фигурират 50 руски граждани, като 27 от тях се намират в места за лишаване от свобода. Според Ройтерс Русия държи десетки украински граждани, а сред разменените може да бъде и украинският режисьор Олег Сенцов, който излежава присъда в Русия по обвинение в тероризъм. Москалкова и Денисова обсъдили и механизма за взаимното освобождаване на гражданите на двете страни, а също и \"възможността за решаване на хуманитарни въпроси относно предоставянето на медицинска помощ на отделни граждани, които се намират в места за лишаване от свобода\". Двете са се договорили да продължат работа си утре в офиса на Москалкова в Москва, за да извършат \"цялостна ревизия на списъците\". Говорейки по украинския телевизионен канал \"Прямой\" по въпроса за задържаните в Русия украински моряци, Москалкова каза, че \"Москва е готова да ги освободи, ако Киев поеме задължение да гарантира след това участието им в съдебния процес\". Москва е готова да върне и \"задържаните плавателни средства, ако те бъдат запазени като доказателства\". Тя напомни, че тази позиция е била изложена в руска нота до Украйна, но Киев дал отрицателен отговор. Москалкова добави, че президентът Зеленски не е знаел за този отговор. Една от целите на посещението на Москалкова в Киев бе и да участва в поредното съдебно заседание по делото срещу главния редактор на РИА \"Новости Украйна\" Кирил Вишински, но то бе отложено. Украинският политик Виктор Медведчук, който оглавява проруската опозиция в Украйна, каза пред Ройтерс, че размяната на затворници между двете страни е въпрос на дни. Юрист и бизнесмен, 64-годишният Медведчук е главна фигура в партията \"Опозиционна платформа - За живот\" и е разследван от украинските власти за държавна измяна заради възгледите си по въпроса за Донбас. Неговата партия обаче има реални шансове да се класира на второ място в предстоящите избори в неделя. А партията на 41-годишния нов президент Зеленски \"Слуга на народа\" се очаква да победи с около 50 на сто от гласовете, но може и да не й достигне абсолютно мнозинство за самостоятелно управление. Медведчук обаче изключва коалиция с бившия комедиен актьор Зеленски и каза пред Ройтерс, че идеологиите им твърде много се разминават. Засилената активност относно задържаните руснаци и украинци идва след състоялия се миналата седмица телефонен разговор между руския президент Владимир Путин и новоизбрания му украински колега Володимир Зеленски, отбелязва АП. \"Зависи от политическата воля на украинския президент Зеленски. Ако е налице такава воля, преговори са възможни и съм уверен, че може да се постигне съгласие (за размяна)\", каза Медведчук. \"Зная мнението на другата (руската) страна, можем да се договорим, и то в близките няколко дни\", добави той в интервю в за Ройтерс в Киев вчера. Думите на Медведчук имат тежест заради приятелството му с Путин и опитите му да посредничи между двете страни в миналото. Руският лидер е кръстник на дъщерята на Медведчук, а самият украински политик каза, че е разговарял с него при последната си визита в Москва миналата седмица. При първия си телефонен контакт миналата седмица двамата президенти са обсъждали и размяна на затворници. Зеленски освен това предложил на Путин да се срещнат на неутрално място - в беларуската столица Минск. При предишния украински президент Петро Порошенко двете страни разговаряха в присъствието на представители на Германия и Франция (т.нар. Нормандски формат - б.р.), отбелязва Ройтерс. Зеленски предложил на Путин разширяване на този формат, с включването на САЩ и Великобритания, но според Медведчук това е нереалистично и представлява \"предизборен пиар\". Той смята, че среща между Зеленски и Путин е необходима възможно най-скоро. Според Медведчук руският президент уважава Зеленски, но изчаква да чуе неговата позиция относно разрешаването на конфликта в Донбас и възстановяването на двустранните отношения.", "date": "2019.07.15", "title": "Русия и Украйна готвят голяма размяна на затворници"}
{"url": "https://www.24chasa.bg/novini/article/7560467", "text": "В 10,20 ч. журналисти от различни редакции получават анонимен мейл. Според неизвестните му автори в него се съдържат 57 от 110 компрометирани чрез хакерска атака бази данни. \"Над 5 млн. български и чуждестранни граждани, както и компании са засегнати\", съобщават хакерите. И призовават журналистите да търсят в данните и да си правят собствени разследвания\". \"Правителството ви е бавноразвиващо се. Състоянието на киберсигурността ви е пародийно\", пише в мейла, който завършва с цитат на основателя на WikiLeaks Джулиан Асанж и призив за освобождаването му. Часове по-късно, на сайта на НАП се появи официално съобщение. \"Приходната агенция, МВР и ДАНС проверяват потенциална уязвимост в системите на приходната агенция. В момента се извършва проверка дали данните са реални\", пише в него. Ако данните се окажат истински, това ще бъде най-голямото \"изтичане\" на лични данни у нас. \"24 часа\" установи, че информацията в масивите показва бази данни с по над 1 млн. реда, в които има ЕГН, имена, адреси и доходи. Друга част от файловете съдържат бази данни с кодови номера или кратки обяснения и се нуждаят от специалист, който да ги разчете. Има файл, в който срещу над 1,1 милиона  ЕГН-та стоят месечни доходи и вноски за доброволно пенсионно и здравно осигуряване. В друга папка с името GAMON се съдържат два списъка с няколкостотин хиляди лица, за които може да се предположи, че участват в игри със залози. ", "date": "2019.07.15", "title": "Анонимни до медии: Пробихме данни на НАП. Приходната агенция: Проверяваме сигнала"}
{"url": "https://www.24chasa.bg/novini/article/7560530", "text": "Гърция ще постигне през тази година бюджетните цели, договорени с международните кредитори, заяви източник от финансовото министерство на страната, цитиран от Ройтерс, предаде БТА. Запитан дали Гърция ще постигне целта за първичен бюджетен излишък от 3,5 процента от БВП през настоящата година, представителят отговори: \"Не виждам фискална дупка през 2019 г.\". Международните кредитори на Гърция изразиха загриженост, че страната може да не изпълни заложената цел заради подаръците, направени от бившето ляво правителство преди предсрочните избори на 7 юли, които бяха спечелени от консерваторите.", "date": "2019.07.15", "title": "Гърция: Ще постигнем бюджетните цели, договорени с кредиторите"}
{"url": "https://www.24chasa.bg/novini/article/7560573", "text": "Турция разчита да организира съвместно производство с Русия на системи за противовъздушна отбрана (ПВО), заяви турският президент Реджеп Тайип Ердоган. Изказването му бе предавано на живо от телевизионния канал Ен Ти Ви, съобщи ТАСС, цитирана от БТА. \"Започнахме да получаваме нашите (зенитни ракетни системи) С-400. Някои казваха, че не можем да ги получим, че не можем да ги разположим тук. Те казваха, че това ще бъде неправилно. Но ето, те вече идват със самолети при нас в Турция. Следващата ни цел ще бъде съвместно производство с Русия\", каза турският президент на проява, свързана с отбелязването на третата годишнина от опита за преврат в страната. Ердоган изрази надежда, че процесът на доставки на С-400 в Турция ще завърши до април 2020 г. На 29 юни говорителят на Кремъл Дмитрий Песков каза, че договорът за доставка на ракетни комплекси С-400 на Турция подразбира частично предаване на технологии на турската страна. Доставките на елементи от С-400 в Турция започнаха на 12 юли. През последните четири дни вече девет руски самолета доставиха в авиобазата Мюртед край Анкара елементи от С-400.", "date": "2019.07.15", "title": "Ердоган: Турция се надява съвместно с Русия да произвежда системи за ПВО"}
{"url": "https://www.24chasa.bg/novini/article/7560361", "text": "В Гърция навлиза поредната вълна от силни дъждове и морски бури, съобщава  . Властите предупреждават туристите да са внимателни и да не излизат или пътуват, докато стихията не премине. От тази вечер и през целия утрешен ден се очаква цяла Гърция да бъде засегната от нова вълна на проливни дъждове, морски бури и дори градушка. Това предупреждава с извънредна прогноза за времето Метеорологичната служба. Отново вълната навлиза първо в Западна Гърция, където само преди ден имаше силни валежи, довели до наводнени пътища, къщи, магазини и заведения. Властите положиха максимални усилия, за да се справят с урагана, който удари основно Нафпактос и Пелопонес. Хората споделят: „Има щети по къщите. Колите бяха отнесени в морето, нищо не остана на мястото си.“ „Всички мазета са наводнени. Колата на съседа ми беше отнесена. Моята също и се е ударила в друга кола.“ Ръководителят на пожарната в Западна Гърция също описа случилото се: „На някои места водата е достигнала над два метра и половина. Човешките животи и имотите са били в опасност.“ Всичко се размина без пострадали. От тази нощ движението на студените маси се насочва към Северна Гърция и островите в Егейско море. Гражданска защита предупреждава жителите и туристите да са внимателни дори и в затворени пространства. Да не стоят под дървета по време на буря и шофьорите да се съобразяват с пътната обстановка. Метеоролозите нарекоха наближаващия циклон с екзотичното име „Антиной“ и прогнозират, че ще напусне страната в ранните часове на сряда. Междувременно туристите използват всеки слънчев час да се насладят на почивката си.", "date": "2019.07.15", "title": "„Антиной“ носи поредна вълна от дъждове и бури в Гърция"}
{"url": "https://www.24chasa.bg/novini/article/7560330", "text": "Министрите на земеделието на държавите-членки в Европейския съюз (ЕС) обсъдиха ситуацията със заболяването Африканска чума по свинете (АЧС) . Това стана по време на днешното заседание на Съвета по селско стопанство и рибарство, което се проведе в Брюксел. Министърът на земеделието, храните и горите Десислава Танева акцентира върху допълнителни мерки за контрол на храните, които преминават през границите. Тя посочи, че именно те са рискови за пренасяне на заболяването. По думите й са необходими общи действия и интегриран план, с които целият ЕС да се справи с това опасно заболяване. Всички държави се изказаха в подкрепа на продължаването на координирани действия за борба с Африканската чума по свинете. Те локализираха пограничните зони, прилагането на ефективни мерки за надзор и контрол съвместно със заинтересованите страни. България настоява за навременно финансиране от Европейската комисия по линия на ветеринарните програми за справяне с болестта. Десислава Танева заяви, че тази помощ е изключително важна и страната ни очаква подпомагане за извършените действия от миналата година. Десислава Танева припомни, че първият случай на заболяването е регистриран за първи път в България през 2018 г. „През предходната седмица регистрирахме още няколко огнища . От миналата година прилагаме план с мерки за превенция и борба срещу АЧС. За нас заболяването е изключително опасно, защото страната ни има добре развит индустриален сектор в свиневъдството с брутна продукция около 130 млн. евро за 2018 г. Свинското месо е с най-висок дял на потребление от населението ни“, посочи още министърът. Тя уточни, че страната ни продължава да изпълнява мерките за превенция, които срещат неодобрение от хората по места. „Започваме мащабна информационна кампания, за да запознаем населението с превенционните мерки срещу АЧС. Надяваме се това да е полезно за населението и да не срещаме затруднение по отношение на прилагането на мерките“, коментира Танева. Министър Танева благодари на еврокомисаря по здравеопазване и безопасност на храните Витянис Андрюкайтис за подкрепата, която страната ни винаги е получавала при различни епизоотии и с които се е справяла успешно. На днешното заседание на Съвета комисар Андрюкайтис призова към продължаване прилагането на мерките в ЕС, в т.ч повишаване на информираността на населението относно възможността за разпространяване на болестта посредством храни и продукти, като се работи съвместно с превозвачите и пътните служби. Комисарят отново напомни за необходимостта от намаляване популацията на диви свине в незасегнатите райони и прикани за спазване на мерките в зоните от регионализацията. Това ще позволи запазването на търговията в незасегнатите райони, като Комисията продължава да работи в насока за вдигане на ограниченията от страните извън ЕС. Той допълни, че се работи по разработването на ваксина, но това е процес, който отнема много време и финансов ресурс.", "date": "2019.07.15", "title": "Министрите на земеделието в ЕС обсъждат ситуацията с африканската чума"}
{"url": "https://www.24chasa.bg/novini/article/7560338", "text": "Президентът Румен Радев ще връчи на посланика на държавата Израел у нас Ирит Лилиан орден \"Мадарски конник\" първа степен, съобщиха от прессекретариата на държавния глава. Отличието се връчва за заслугите на дипломата за развитието и укрепването на българо-израелските отношения. Церемонията е утре от 11.00 часа на \"Дондуков\" 2.", "date": "2019.07.15", "title": "Радев връчва ордена \"Мадарски конник\" първа степен на посланик Ирит Лилиан"}
{"url": "https://www.24chasa.bg/novini/article/7560358", "text": "Камион гори на околовръстния път преди столичния жк \"Младост\", по платното в посока от Горубляне, видя човек на \"24 часа\". По първоначални данни той е пламнал в движение заради техническа неизправност, казаха от МВР. На място бързо пристигнали пожарникари, а огънят бил загасен. Шофьорът не е пострадал.                                                                                                                                                                                                                                                                                                                      ", "date": "2019.07.15", "title": "Камион гори на околовръстното в София (Снимка)"}
{"url": "https://www.24chasa.bg/novini/article/7560076", "text": "Върховният административен съд (ВАС) окончателно е забранил на \"Булгартрансгаз\" да подмени строителя на продължението на \"Турски поток\" през българска територия, съобщава  Определението на съда е от 11 юли и е заради решението на държавното дружество да подпише договор за строителството на тръбопровода за близо 3 млрд. лв. с обединение \"Газово развитие и разширение в България\", при положение че за победител в поръчката преди това бе избран саудитският консорциум \"Аркад\". В края на юни Комисията за защита на конкуренцията вече определи действията на \"Булгартрансгаз\" като неправомерни и остави в сила класирането от април, според което обществената поръчка следва да се възложи на \"Аркад\". Решението може да се обжалва пред ВАС, като към момента не е известно дали това се е случило. Антимонополната комисия не разреши на \"Булгартрансгаз\" да сключи договор с руския участник въпреки мотива, че проектът е от \"особено важен държавен и обществен интерес\" и забавянето му може да причини \"значителна и трудно поправима вреда\". Комисията обаче не прие доводите и именно това й решение беше обжалвано пред ВАС от обединение \"Газово развитие и разширение в България\".", "date": "2019.07.15", "title": "Съдът забрани на \"Булгартрансгаз\" да договори с руския кандидат \"Турски поток\" през България"}
{"url": "https://www.24chasa.bg/novini/article/7560107", "text": "Една от най-любопитните сделки на аукционна къща “Сотбис” е продаденото преди десетина години десертно вино “Мадейра” за 22 000 долара, пише  Бутилката е от 1800 г. и от колекцията на третия президент на Америка Томас Джеферсън. Парите си струват - с чаша мадейра в ръка той подпечатва Декларацията за независимост на 4 юли 1776 г. Впрочем имал е и примера на първия президент на САЩ Джордж Вашингтон, който е ценил качествата на уникалното вино и държал на обяд да получава един пинт от напитката (1 пинт = 472 мл). През XIX век мадейрата става толкова популярна в Америка, че започват да организират партита и групи по интереси в нейна чест. Освен интересен вкус, мадейрата има и друго знаково качество - отворената бутилка е трайна и дори след 9-12 месеца запазва неповторимия си вкус А запечатана издържа поне 150 години. Атлантическият остров Мадейра е португалски, макар да се намира на 545 км от Северна Африка и на около 1000 км (час и половина със самолет) от Лисабон. Освен Мадейра в архипелага са островите Порто Санто, Десертас и Селвагенс. Последните два са диви и необитаеми, истинско природно богатство от флора и фауна. Столицата на острова е Фуншал с 250 000 жители. която днес е туристическа атракция и ресторант. През 1985 г. пък в градчето се ражда едно момче на име Кристиано Роналдо. Кариерата му започва във ФК “Насионал Мадейра”, а на 12 г. отива да играе в “Спортинг”, Лисабон. В историята на това колоритно място не липсва и българска връзка. Историята твърди, че младият крал на Полша, Унгария и Хърватия Владислав губи битката при Варна през 1444 г. и турците вземат главата му. Да, но безспорни доказателства няма и до днес. Затова е твърде възможна легендата, според която Владислав Варненчик намира сигурно убежище на остров Мадейра под името Енрике Алемао (Германеца). По-смели историци дори твърдят, че е баща на Христофор Колумб. На португалски madeira означава дърво. Мореплаватели откриват   през 1420 г. с огромни масиви от захарна тръстика. Случайно или не, на архипелага избухва пожар. Бушува цели 7 години, унищожава почти цялата вегетация. Но всичко това променя към добро бъдещето на острова, защото дървената пепел и вулканичната почва създават идеална предпоставка за винопроизводство. Засаждат се първите лозички. Резултатите са отлични и славата на виното бързо се разнася по света. Толкова, че когато през 1478 г. братът на английския крал Едуард IV е осъден на смърт заради конспиративна дейност, той Години по-късно големи площи с лозя влизат във владение на йезуитски свещеници и те изцяло управляват търговията с вино. Най-голям разцвет обаче винодобивът получава през втората половина на XVIII век, когато английски търговци полагат основите на експорта и правят мадейрата световно известна. Вкусът се подобрява след минаване през тропическите ширини. Понякога се налага виното да прекоси 2 пъти екватора и да извърши своеобразна околосветска обиколка (на португалски Torna Viagem). Това обозначение се среща върху етикета на всяка от по-старите бутилки. Днес лозята на остров Мадейра са разстлани върху скромните 400 хектара, предимно по крайбрежната ивица. Поради силния наклон на терените и използването на традиционни дървени перголи, няма почти никаква механизация. Всичко е усилен ръчен труд. Изключение правят само малка част лозя върху равни площи, които са подредени вертикално като в шпалир. За да бъде докарана вода от дъждовния север до сушавия юг, е разработена напоителната система от “левадас”, която опасва целия остров. Годишно о. Мадейра изнася около 4 милиона литра вино. В тази статистика не влизат продаваните на самия остров бутилки. В Европа след Франция и Великобритания най-големият фен на питието са немците. Иначе основните пазари са САЩ и Япония. Защо Япония ли? Ястията на далекоизточната кухня пасват прекрасно с мадейрата. От няколко години в една от най-големите винени компании Vinhos Barbeitos, Ltd. има японско участие, а внучката на основателя Рикардо Барбейто се счита за най-големия спец по мадейрите. Останалите големи производители са фамилни предприятия. Най-големият независим продуцент и износител на острова е Henriques & Henriques - Vinhos, S.A. със собствени лозарски масиви. Blandy's Madeira пък е семейна фирма с 200 - годишна история. Цените на “Блендис Мадейра” тръгват от 16 евро за 5-годишно вино от среден клас с нежен вкус на сушени смокини и стигат до 295 евро за бутилка от 1948 г. Но мадейра боал от 1920 г. струва 495 евро. И ценителите я купуват, защото знаят, че преди това виното е отлежавало в бъчва цели 86 години. Друг водещ производител, ориентиран към по-висококачествени и скъпи вина, е Justino's, Madeira Wines, S.A. Той притежава най-големите складове на острова. Негова е легендарната мадейра Colheita 1999 с аромат на тютюн, сушени сливи, портокалови корички и тофи. Сортовете, от които се произвеждат по-добрите и скъпи вина са: - Бутиковите “Бастардо”, “Москател” и “Терантес”. Последната “Москател” мадейра е от 1900 г. По-стари реколти от терантес се срещат все още по търгове и разбунват духовете с фантастични цени. Затова има тенденция този сорт и винен стил да бъде възроден. - “Серсиал” е най-сухият сорт. Има кисел вкус и блед цвят. Лозята са предимно на височинните северни терени с по-хладен климат. След поне десетгодишно стареене мадейрата от серсиал придобива вкус на бадем. - “Вердельо\" е полусухо и средно сладко вино с тръпчив орехов вкус. Има червен и бял вариант. С възрастта получава една пикантна киселинност и златножълт цвят. - “Боал” е значително по-тъмно и по-сладко от “Серсиал” и “Вердельо”. Отглежда се предимно на южните и по-топли склонове на острова. Виното от този сорт има кехлибарен цвят и характерен аромат на стафиди и сушени плодове. - \"“Малвазия” (Malmsey) е най-сладката и комплексна мадейра, затова окачествявана от мнозина като най-добрата. Червените и бели зрънца на това грозде виреят по най-ниските и топли участъци около Камара де Лобос. Въпреки впечатляващата уравновесена киселинност виното няма лепкав вкус, а аромат на мед, кафе и карамел. Може да се съхранява 100 и повече години. Остатъчната захар достига 96 до 135 g/l. - Дъждовна вода. Терминът препраща към специално вино. Едното обяснение е, че това вино е направено от грозде, поливано само с дъждовна вода, на терени, където изкуствено напояване е абсолютно невъзможно. Другата версия е, че още по време на големите морски пътешествия една от бъчвите случайно се пробила и виното в нея било разредено с малко дъжд. Да, обаче американците много го харесали. Днес се произвежда в малки количества. - “Тинта негра моле” е най-масовият сорт. Използва се за по-евтини и семпли вина. На етикета няма да видите това понятие. От 1993 г. насам не го изписват, а посочват само степента на сладост. Каква е технологията на това екзотично вино? По-голяма част от мадейрата се произвежда по метода “естуфагем” в отоплени помещения и огромни резервоари от неръждаема стомана, бетонови с кахлена обшивка или дъбови бъчви. С помощта на този метод се симулира въздействието на тропическата горещина при сравнително ускорен процес. Вината, най-вече купажните, развиват типични нотки на карамел. В масовото производство се използват резервоари с обем 20 000 до 50 000 литра. През тях преминават отопляващи паропроводи, които греят виното от три до шест месеца на 40 градуса по Целзий. Има и друг начин. Той е по-трудоемък, но по-щадящ. В типичните дъбови бъчви от 600 литра виното се съхранява в отоплени помещения, но при температура по-ниска от горната. Тук вече ферментацията е от 6 до 12 месеца. Продуцентите на стойностно и скъпо вино са против изкуственото затопляне и затова съхраняват бъчвите под прозрачни навеси под благородното влияние на слънчевата енергия. При всички случаи захарта по време на това затопляне частично се карамелизира. След процеса “естуфагем” виното следва да бъде охладено извънредно внимателно. Възрастта на мадейрата започва да се отчита едва след края на тази фаза. И сега вече идва ред на дестилата - брендито. Достига се алкохолно съдържание от 17 до 22% Vol. При по-добрите вина насищането със сладост става чрез прекъсване на ферментацията, а при по-евтините - с добавка на Vinho Surdo ( наситена гроздова мъст) и евентуално цветова корекция с карамел. След филтрация виното отпочива 12 до 18 месеца и накрая получава своя щемпел за качество. Финалното зреене се извършва задължително в дървени бъчви. И така, след “естуфагем” са минали вече минимум 3 години (напр. при обикновените вина от Tinta Negra Mole). Те се обозначават с Finest или 3-Year-Old Madeira. Минималната възраст при по-благородните сортове е 5 години. А добрите вина започват от етикета: Special Reserve или 10-Year-Old Madeira. Кулминацията са продукти “винтидж мадейра”, престояли 20, 30 до 50 години. За строгия контрол по качеството и титлите бди Instituto do Vinho da Madeira. Мадейрата е много различна от униформените съвременни вина. С всяка глътка тя разкрива интересен свят от вкусове, ухания, изненади и финес. Сухото и светло вино серсиал хармонира с риба, полусухото вердельо пасва към пикантни предястия от шунка и пастет, полусладкото боал пък е добър избор към прясно сирене, бонбони и петифури, а сладката малвазия е превъзходен компаньон на плодове, десерти и силни сирена като рокфор. Оксидацията, на която е било подложено виното, му позволява дори и при последващ контакт с въздух да не търпи никакви промени повече. Специалисти препоръчват преди консумация мадейрата да се декантира или да оставите бутилката отворена за 6 часа, за да бъде насладата по-ефектна.", "date": "2019.07.15", "title": "Вместо въжето: Братът на английски крал избира удавяне - в пълна с мадейра бъчва"}
{"url": "https://www.24chasa.bg/novini/article/7560106", "text": "Ръководството на БСП свали политическото си доверие от градския председател на партията във Варна. \"Взехме едно нелеко решение. Изпълнителното бюро свали политическото си доверие от Борислав Гуцанов като председател. Търсим обединение, което може да бъде постигнато от един нов човек, който не е ангажиран със стари битки, наслагвани от години. Този проблем във Варна с противоборството и различни игри на хора не е от вчера\", коментира във Варна лидерът на БСП Корнелия Нинова. Според нея варненската структура на социалистите няма да пострада от отстраняването на Гуцанов и допълни, че се надява той ще остане в редиците на БСП и да продължи да работи за партията. По думите на Нинова причините за свалянето на политическото доверие на дългогодишния градски лидер са състоянието на градската организация, която не винаги е опозиция на ГЕРБ, представянето на последните местни избори, заради което партията има само 5 общински съветници и вътрешните противоречия в партийните редици. Временно до конференцията през септември градската организация във Варна ще оглави общинският съветник и юрист Христо Боев. \"Мотивацията ми е да намерим първо едно вътрешно обединение, да можем да върнем хората, които по някакъв начин са разочаровани от нас във времето, за да можем с пълно основание, със сили и увереност, да се борим за доверието на варненци\", заяви Боев. Нинова допълни, че на заседанието на изпълнителното бюро във Варна са обсъдени проблемите на града, като сред най-важните са чистота на въздуха, тежкото състояние на уличната мрежа, сметопочистването, канализацията, острата нужда в града от индустриална зона и други. Затова БСП започва национална кампания за допитване към местните жители за проблемите и важните въпроси в тяхната община. Допитването ще е във всички форми на комуникация, за да се чуе какво мислят хората по ключови въпроси и БСП да им предложи решения. Кампанията ще стартира от морската столица.", "date": "2019.07.15", "title": "Червеното бюро свали доверие от Борислав Гуцанов във Варна (Обновена)"}
{"url": "https://www.24chasa.bg/novini/article/7560122", "text": "Епидемията от ебола в Демократична република Конго може да продължи по-дълго, да струва много повече пари и живота на много повече хора, ако държавите от ООН не предоставят още сега стотици милиони долари за справяне с нея, каза днес заместник-генералният секретар на организацията по хуманитарните въпроси Марк Лоукок, цитиран от Ройтерс и БТА. В изявление преди среща в Женева за набиране на средства за борба с най-тежката епидемия, върлувала някога в ДР Конго, Лоукок призова също страните членки на ООН да съдействат за прекратяване на насилието в региона. Епидемията в източната част на ДР Конго е вторият най-смъртоносен взрив на болестта от появата й след епидемията от 2013-2014 г., когато ебола отне живота на близо 11 000 души в Западна Африка (Гвинея, Либерия, Сиера Леоне), отбелязва Франс прес. \"Има 1655 смъртни случая (1561 потвърдени и 94 вероятни) и 694 излекувани\", се посочва в ежедневния бюлетин на министерството на здравеопазването от събота. В текста се уточнява, че 160 239 души са ваксинирани. Двама представители на местни общности, сътрудничили в кампанията за предотвратяване на разпространението на болестта, са били убити в източната част на ДР Конго в нощта срещу неделя, съобщи Франс прес, като се позова на здравното министерство.", "date": "2019.07.15", "title": "ООН: Трябва да отделим стотици милиони долари за справянето с епидемията от ебола"}
{"url": "https://www.24chasa.bg/novini/article/7560179", "text": "Иран призова европейските държави да вземат практични, ефикасни и отговорни мерки за спасяване на споразумението за ядрената му програма, предаде Франс прес, цитирана от БТА. Иранската ядрена сделка е в центъра на обсъжданията на срещата на външните министри на страните членки на ЕС днес в Брюксел. Настояваме за реципрочност на правата и задълженията между страните по сключеното през 2015 г. ядрено споразумение, заяви Абас Мусави, говорител на иранското министерство на външните работи. Мусави добави, че е нереалистично да се очаква от Иран да се върне към условията отпреди 8 май 2019 г., без европейските държави да докажат своята политическа воля и способност да направят възможно той да извлече практическа полза от сделката. Изявлението му бе в отговор на вчерашния призив на Франция, Великобритания и Германия за спиране на ескалацията на напрежението и за възобновяване на диалога. Обезпокоени сме от опасността споразумението да претърпи провал под санкционния натиск на САЩ и вследствие на решението на Иран повече да не прилага няколко от основните си задължения по споразумението, казаха трите страни. Иран обяви на 8 май, че ще започне постепенно да спира изпълнението на част от своите задължения по сделката с цел да накара партньорите си по нея да действат за нейното съхраняване, припомня Франс прес.", "date": "2019.07.15", "title": "Иран призова Европа да спаси ядрената сделка"}
{"url": "https://www.24chasa.bg/novini/article/7560181", "text": "Европейският съюз заяви, че ще отпусне 8,5 милиона евро на Шри Ланка за борба с тероризма след великденските атаки, при които бяха убити над 250 души, предаде Асошиейтед прес, цитирана от БТА.  Европейски служители са разговаряли днес с изпълняващия длъжността външен министър на Шри Ланка Ахмед Джауад във връзка със самоубийствените нападения, съобщи ЕС в изявление. Те са изразили солидарност с Шри Ланка във връзка с бомбените атаки срещу три църкви и три хотела. От изявлението става ясно, че средствата ще бъдат отпуснати чрез Програмата на ООН за развитие и Службата на ООН по наркотиците и престъпността.", "date": "2019.07.15", "title": "Европейският съюз отпуска на Шри Ланка 8,5 милиона евро за борба с тероризма"}
{"url": "https://www.24chasa.bg/novini/article/7560191", "text": "Кандидатката за нов председател на Европейската комисия Урсула фон дер Лайен заяви, че остава посветена на започването на преговори за членство в ЕС с Република Северна Македония и с Албания, предаде агенция МИА. В отговор на въпроси на групата на Прогресивния алианс на социалистите и демократите в Европейския парламент фон дер Лайен каза, че остава посветена на започването на преговори за членство в ЕС с Република Северна Македония и с Албания въпреки съпротивата на някои лидери на страни членки на ЕС, сред които френският президент Еманюел Макрон и холандският премиер Марк Рюте, предава БТА. Миналата седмица фон дер Лайен, представяйки програмата си пред парламентарните групи в ЕП каза, че Северна Македония е \"светъл пример\" за това \"какво е възможно да се постигне, когато хората имат пред себе си ясно поставена цел - в случая членство в ЕС\". \"Западните Балкани трябва да се възприемат по-сериозно, а Северна Македония е светъл пример за положителни постижения\", каза тя, обявявайки се за отворени врати за страните от Западните Балкани, които искат да станат членки на ЕС.", "date": "2019.07.15", "title": "Урсула фон дер Лайен: Съсредоточена съм върху преговори за членство на Албания и Македония"}
{"url": "https://www.24chasa.bg/novini/article/7560192", "text": "Със заповед на министъра на отбраната е обявен конкурс за общо 77 вакантни длъжности във Военновъздушните сили (ВВС) на Република България за приемане на военна служба на лица, завършили граждански средни или висши училища в страната и в чужбина, съобщиха от пресцентъра на министерството на отбраната. Свободните места са в различни военни формирования в страната – Крумово, Божурище, Шабла, Долна Митрополия, Щръклево, София и др. Търсят се шофьори, механици, оператори и др. За всички обявени позиции се изисква средно образование. Сред изискванията за кандидатите са да са годни за военна служба; да не са осъждани за умишлено престъпление от общ характер, независимо от реабилитацията и срещу тях да няма образувано наказателно производство за умишлено престъпление от общ характер; да нямат друго гражданство; да не са освобождавани от военна служба поради наложено дисциплинарно наказание „уволнение” и др. Конкурсът ще се проведе на три етапа - изпит по физическа подготовка, тест за обща култура и събеседване. Физическият изпит е по нормативи от Единния армейски тест и включва лицеви опори, коремни преси, бягане за бързина и издръжливост. По време на теста за обща култура кандидатите трябва да отговорят на 100 въпроса в рамките на 60 минути. До събеседване се допускат онези, които имат поне 200 точки от първите два етапа. Конкурсите за отделните длъжности и формирования ще се проведат през октомври. Подаването на документи става лично с писмено заявление чрез структурите на Централно военно окръжие по места. Към него се прилагат документите, удостоверяващи образование, професионален опит и др.", "date": "2019.07.15", "title": "Обявиха конкурс за 77 вакантни длъжности във Военновъздушните сили"}
{"url": "https://www.24chasa.bg/novini/article/7560065", "text": "Дете на осем години загина, а сестричката му, на 4 години, бе тежко ранена днес при взрив в нива в окръг Тунджели (Източна Турция), съобщи турският сайт dailysabah.com. Експлозията е станала недалеч от град Оваджък. Според цитирания източник тя е дошла от импровизирано взривно устройство (ИЕД), скрито от терористи от ПКК в източната турска провинция. Момченцето е загинало на мястото на експлозията. При пристигането на линейки е била констатирана смъртта му. Освен медицински екипи, бяха изпратени на мястото на експлозията и екипи на жандармерията. Спасителен хеликоптер транспортира момиченцето до болница в съседната провинция Елазиг. Тя е с опасност за живота. Силите за сигурност започнаха разследване на смъртоносната експлозия. В Източна и Югоизточна Турция са активни бойците от Кюрдската работническа партия (ПКК). В своята повече от 30-годишна кампания за терор срещу Турция, ПКК е посочена като терористична организация от Турция, САЩ и ЕС, която е убила, ранила и инвалидизирала стотици деца в своите безразборни терористични атаки. През август 11-месечният Мустафа Бедирхан Каракая и майка му Нурджан Каракая бяха убити в крайпътна бомбардировка от терористичната организация на ПКК в югоизточната провинция Хаккари в Турция. В допълнение към убийството на жени и деца в терористични атаки ръководителите на ПКК съобщават и за сексуални злоупотреби, и изнасилване на жени и деца, които се заблуждават, за да дойдат в техните тренировъчни лагери. Международни организации, включително Организацията на обединените нации и \"Хюман Райтс Уотч\" многократно са документирали отвличанията на ПКК и сирийските му филиали от отрядите на народните защитници (ИГП), и принуждаването на стотици деца да се бият в своите редици. Някои деца са отвлечени от техните семейства, докато на други са им промили мозъците, за да се присъединяват към тези организации. Независимо какви са мотивите им, децата в крайна сметка са изправени пред ситуация, в която убиват или са убити.", "date": "2019.07.15", "title": "Момченце загина, а сестричката му е тежко ранена при взрив на ПКК в нива"}
{"url": "https://www.24chasa.bg/novini/article/7560204", "text": "Автомобилите с дизелови двигатели, независимо кога са произведени, ще бъдат забранени в Брюксел от 2030 година. Това предвижда програмата за бъдещото управление на града, цитирана от местни медии. Преговорите по програмата на новите градски власти приключват днес. Засега остава неизвестно дали преговарящите ще одобрят предложението навсякъде в столицата скоростта за движение на автомобилите да бъде ограничена до 30 км/ч., с изключение на околовръстния път и централния обход. Опозицията отбелязва, че повсеместното ограничаване на скоростта ще доведе до допълнително замърсяване на околната среда, предаде БТА.  Брюксел бе сред първите градове в ЕС, който въведе ограничения за движението на дизелови превозни средства, произведени до 2005 година. Ограниченията се отнасят за автомобили с тегло до 3,5 тона, както и за автобуси.", "date": "2019.07.15", "title": "В Брюксел дизеловите автомобили ще бъдат забранени след десет години"}
{"url": "https://www.24chasa.bg/novini/article/7560207", "text": "Служителите на \"Амазон\" (Amazon) стачкуват днес в седем обекта на компанията в Германия с искания за по-високи заплати, като същевременно търговската онлайн компания започна двудневните си намаления за членовете на клиентската си програма, наречени Прайм дей, предаде \"Франс прес\". Работниците на \"Амазон\" в Германия започнаха протеста си рано тази сутрин, а говорителят на профсъюза Ферди (Verdi) Орхан Акман каза, че очаква активно участие. \"Амазон\" предлага промоциите си за сметка на заплатите на служителите си и като отказва колективен трудов договор, допълни той. По-рано компанията обяви, че днешната стачка няма да засегне доставките за клиентите, предаде  Стачните действия съвпаднаха със съобщението на \"Амазон\" днес, че открива още 1000 работни места в Полша, тъй като отваря нов логистичен център в югозападната част на страната близо до границите с Германия и Чехия. Американският онлайн гигант обяви, че ще предложи на новите служители \"конкурентна заплата от 20 злоти на час бруто (4,68 евро)\". В Германия служителите на \"Амазон\" започват с минимална надница от 10,78 евро на час бруто, а след 24 месеца работа получават средна месечна брутна заплата от 2397 евро. \"Амазон\" се сблъсква с поредица от стачни действия на служителите си, които искат по-добри условия на труд. През 2018 година имаше около 50 стачки в Европа и дори в някои случаи бе проявена трансгранична солидарност, като протестите бяха едновременно в няколко страни. През април представители на профсъюзите от 15 страни се срещнаха в Берлин, за да координират усилията си. Днес служителите в два дистрибуторски центъра в Бад Херсфелд, както и във Верне, Райнберг, Лайпциг, Грабен и Кобленц започнаха стачката под мотото \"Без повече намаления за сметка на нашите доходи\". Същевременно в САЩ служителите на \"Амазон\" в склада в Минесота също стачкуват през първите шест часа на Прайм дей с искане за по-високи заплати, съобщават местни медии. Синдикатът \"Ферди\" подчертава, че има пари за по-високи заплати, тъй като само за първото тримесечие на годината компанията отчете рекордна печалба от 3,2 милиарда евро (3,6 милиарда долара). \"Амазон\" обаче отхвърля исканията на профсъюзите и не вижда нужда от колективно трудово споразумение.", "date": "2019.07.15", "title": "Стачка в германските поделения на \"Амазон\", искат по-високи заплати"}
{"url": "https://www.24chasa.bg/novini/article/7560248", "text": "Националният съвет за тристранно сътрудничество не прие социални предложения на БСП, съобщи БТА. На днешното заседание бяха обсъдени предложения за промени в Кодекса за социално осигуряване и в Закона за семейни помощи за деца, внесени от левицата. Предложенията за промени в Кодекса за социално осигуряване, внесени от БСП не бяха подкрепени от членовете на НСТС, с изключение на КТ \"Подкрепа\". Вносителите предлагат пенсиите за трудова дейност, които са отпуснати до 31 декември 2016 г., да се преизчисляват от 1 септември 2019 г. като индивидуалният коефициент за съответният човек се умножи по средномесечния осигурителен доход за страната за 2015 г. Националният съвет за тристранно сътрудничество обсъди промените в Закона за семейни помощи за деца, внесени също от БСП. Социалните партньори, с изключение на КТ \"Подкрепа\", не подкрепиха предлаганите изменения. От КТ \"Подкрепа\" не са съгласни, че предлаганата еднократна помощ за раждане е обвързана с осигуровките. Социалното и финансовото министерство също не подкрепиха предложените промени. С промените в закона се предлага еднократната помощ за второ и трето дете да бъде в размер на 10 минимални заплати, ако двамата родители са осигурени 24 месеца преди раждането на детето. Другото предложение предвижда помощта за началото на учебната година за деца от семейства с ниски доходи да се разшири не само за първокласници, но и за децата от 2-ри, 3-ти и 4-ти клас. В момента помощта за първокласник е 250 лв. В дневния ред на заседанието бяха направени предложения за промени в Закона за българските лични документи, внесени от Юлиян Ангелов и група народни представители на ВМРО. Работодателските организации по принцип подкрепят предложения законопроект. Това каза вицепремиерът Марияна Николова на брифинг пред журналисти в Министерския съвет след заседанието на НСТС. КРИБ се въздържа от подкрепа. Социалното министерство и синдикалните организации не подкрепиха законовите предложения в частта им за трудовата миграция и мобилност. Вносителите на законопроекта предлагат издаването на лични документи за гражданите с български произход, живеещи извън България, които да важат само за територията на страната. Целта е да се реши въпросът с липсата на работна ръка и да се преодолеят проблемите с демографската криза. Социалните партньори оцениха като добра основа за дебат представения проект на Анализ на социално-икономическото развитие на страната след присъединяването й към ЕС, добави Николова. Резултатите от дебатите ще залегнат в основата на бъдещата стратегия за развитието на България 2020-2030.", "date": "2019.07.15", "title": "Тристранката не прие социалните предложения на БСП"}
{"url": "https://www.24chasa.bg/novini/article/7560249", "text": "„До края на седмицата, ако министърът на околната следа и водите Нено Димов не се намеси и не си „озапти” инспекторите от РИОСВ-Варна, да счита, че пътят между Балчик и Шабла ще бъде блокиран” – съобщи в Балчик бизнесменът и рибар Виктор Лучиянов. Има готовност от поне 200 лодки с колесари, както и хора от местните общности – добави той. „За са не сме в нарушение на Закона за движение по пътищата, няма да блокираме пътя, ще излезем с колесарите и ще се движим с 3 км/ч. Така разстоянието от Балчик до Каварна ще го вземем за около три часа. Очакваме тогава министър-председателят Бойко Борисов да се обади и да попита: „Момчета, как да решим проблемът” – казва още Лучиянов. Проблемът е, че плажът „Болата” все още не е изваден от природния парк „Натура” и цялата зона на едноименния залив е забранена за коли. Така 200 души рибари се лишават от възможността за всякакви конкретни действия. „Забранено е моторно превозно средство с колесар, на което има лодка, да стига до морето, за да си пусне лодката на вода” – обяснява Лучиянов.", "date": "2019.07.15", "title": "Рибари блокират с лодки пътя Балчик-Шабла"}
{"url": "https://www.24chasa.bg/novini/article/7560258", "text": "В турската военновъздушна база Мюртед край Анкара продължават да пристигат руски самолети, транспортиращи компонентите на руските зенитни системи С-400, които Турция закупи за нуждите на своята отбрана, съобщи БТА. Днес са кацнали две машини с части - осма и девета поредна машина, съобщиха от турското министерство на отбраната. От деветия самолет били разтоварени компонентите на площадката за ракетите. Ракетите, най-чувствителните части на системите, ще бъдат доставени с кораби по море. С изключение на ракетите, останалите компоненти ще бъдат доставени със самолети и ще бъдат комплектовани в Турция. Според договора на Турция ще бъдат доставени общо четири комплекта зенитни ракети за въздушна отбрана от системата С-400 на стойност 2,5 милиарда долара.", "date": "2019.07.15", "title": "В Турция бе доставена първата площадка\nза ракетните системи С-400"}
{"url": "https://www.24chasa.bg/novini/article/7560262", "text": "Състав на Окръжния съд в Стара Загора уважи днес искането на прокуратурата и наложи най-тежката мярка за неотклонение задържане под стража на 40-годишния Стоян Владев от Казанлък, обвинен, че е се е съвкуплявал с биологичната си дъщеря през последните 3 години. Сега момичето е на 13 години. Мярката може да се обжалва пред Апелативния съд в Пловдив. Заседанието протече при закрити врати заради изнасянето на интемни подробности от живота на детето. На него обвиняемият бил представляван от служебен адвокат. Той поискал домашен арест с аргумента, че вече бил проумял нередността на извършеното от него, но трябвало да се грижи за стария си баща. Преди това обяснил пред съдия Тоньо Тонев, че така постъпвал с дъщеря си, за да я подготви за живота, но отрекъл да е постигал интимностите насила, както е според новото обвинение на прокуратурата към него. Думите му звучали подредено, но съдът назначи психиатрична експертиза на обвиняемия, която в хода на досъдебното производство трябва да установи дали той е вменяем и може да отговаря да постъпките си през закона. В същото време с детето ще работят психолози. В съда станало още ясно, че преди да се разделят, биологичните родители на насилваното момиче, които са музиканти, живяли няколко години заедно с детото в Англия. Там Стоян пускал на дъщеря си редовно порно филми. Бащата започнал да посяга на дъщеря си след завръщането им от Острова, когато с майката се разделили. Като баща, който е признал детето си, Владев имал право през почивните дни дъщеря му да живее при него. Даже малко преди да бъде арестуван миналия четвъртък той бил с дъщеря си на море. Бащата е задържан по сигнал на майката на детото, с която той живеел на семейни начала без брак, преди да се разделят. Тя научила какво се случва с дъщеря й едва преди 2 седмици. Момичето неочаквано пропушило и първо споделило проблема с класната си ръководителка, която съобщила на майката. Най-напред задържаният Стоян Владев бе обвинен от Районната прокуратура в Казанлък за това, че в периода май 2016 г. до февруари 2019 г. в условията на продължаващо престъпление се е съвкупявал с 13-годишната си биологична дъщеря, като използвал положението си на надзорник на детето. По това обвинение той можеше да получи до 8 години затвор, ако бъде признат за виновен от съда. В хода на разследването обаче станало ясно, че бащата понякога използвал и сила, за да принуди ненавършилата 14-години девойка да се съвкуплява с него - нещо, което той вчера отрече. Юристи обясниха, че това прави деянието по-тежко, което наложило в събота делото да бъде поето от Окръжната прокуратура в Стара Загора. При новите обстоятелства на Стоян Владев е повдигнато обвинение, което може да го изпрати зад решетките за период между 10 и 20 години.", "date": "2019.07.15", "title": "Бащата, обвинен, че насилвал дъщеря си, пред съда: Готвих я за живота, не бе насила"}
{"url": "https://www.24chasa.bg/novini/article/7560267", "text": "Телевизионната мрежа Евронюз ще открие своя редакция в Сърбия, в която на първо време ще работят 100 души, предаде Танюг, цитирана от БТА. Проектът за откриване на Евронюз Сърбия ще бъде обявен от телевизионната мрежа Евронюз и сръбската медийна група HD-WIN /която принадлежи на националния телекомуникационен оператор Телеком Сърбия/ в рамките на посещението на френския президент Еманюел Макрон в Белград по-късно днес. Евронюз и HD-WIN са подписали договор, според който непосредствено преди в Евронюз Сърбия ще бъдат назначени близо 100 местни служители. Главният редактор на сръбския канал ще бъде избран от Евронюз. Сръбският канал ще излъчва както програми на Евронюз, така и материали, подготвени на местна почва.", "date": "2019.07.15", "title": "Телевизия Евронюз ще открие своя редакция в Сърбия"}
{"url": "https://www.24chasa.bg/novini/article/7559753", "text": "Fасеbооk вгpaждa cкpити кoдoвe в cнимкитe, кaчeни oт пoтpeбитeлитe в coциaлнaтa мpeжa, пише  . Въпросът за това се повдигна в седмицата, когато компанията ще бъде глобена с рекордните 5 милиарда долара от регулаторните органи в САЩ след разследване за неуспехите на най-голямата социална медия в света да защити личните данни на своите потребители. Fасеbооk ce пpeвъpнa в cинoним нa нapyшaвaнe нa нeпpикocнoвeнocттa нa личния живoт, ocoбeнo cлeд  .  Cпopeд Eдин Юcyпoвич (Еdіn Јuѕuроvіс), Fасеbооk вгpaждa cпeциaлни кoдoвe в прикaчeнитe в нeгoвитe cъpвъpи cнимки. Cлeд тoвa cтaвa възмoжнo cъвceм лecнoтo cлeдeнe дeйcтвиятa нa пoтpeбитeлитe, изтeглили тeзи изoбpaжeния c вгpaдeни кoдoвe. Cпeциaлиcтът cъoбщи в cвoя Тwіttеr aкayнт, чe e зaбeлязaл cтpyктypнa aнoмaлия в шecтнaдeceтичния дъмп нa фaйлoвe c изoбpaжeния oт Fасеbооk. Спopeд нeгo тoвa e cпeциaлнaтa инcтpyкция ІРТС, зa кoятo eкcпepтът в пpaв тeкcт кaзвa, чe тoвa e шoкиpaщo нивo нa cлeдeнe нa пoтpeбитeлитe. Пo тoзи нaчин Fасеbооk мoжe дa пpocлeдявa бeлязaнитe чpeз cъвpeмeннa cтeгaнoгpaфия cнимки дaлeч извън пpeдeлитe нa cвoятa мpeжa и cъвceм тoчнo дa oпpeдeля, тoчнo кoй пъpви e кaчил тaзи cнимкa, кaктo и oщe мнoгo дpyгa нaй-paзнooбpaзнa инфopмaция oт пoдoбeн тип. Cпeциaлнитe ІРТС инcтpyкции нa пpaктикa ca нeщo кaтo вoдни знaци, дoбaвяни oт Fасеbооk, зa дa бeлeжи изoбpaжeниятa. Te мoгaт дa ce изпoлзвaт зa пpocлeдявaнe пpaвaтa нa coбcтвeнocт нa изoбpaжeниятa, зa пo-тoчнo тapгeтиpaнe нa peклaмитe и зa пpocлeдявaнe вpъзкитe мeждy paзличнитe пoтpeбитeли. Fоrbеѕ пocoчвa интepecни пpимepи зa изпoлзвaнeтo нa тeзи кoдoвe. Aкo нaпpимep пoтpeбитeл 2 e изтeглил cъщия кoмплeкт cнимки кaтo пoтpeбитeл 1, нeкa дa им пoкaжeм eднaкви peклaми. Дpyг пpимep ce oтнacя дo фaлшивитe нoвини. Изтeгляш мeм oт някaкъв aкayнт, зa кoйтo e извecтнo, чe paзпpocтpaнявa пpoпaгaндa или oмpaзa и Fасеbооk тe oтбeлязвa кaтo чoвeк, кoйтo вяpвa в тaзи пpoпaгaндa и мoжe дa пpoдaдe тeзи дaнни нa пoлитичecкитe пapтии. Aнaлитицитe oтбeлязвaxa, чe Fасеbооk изпoлзвa тeзи тpacиpaщи кoдoвe oт 2016 гoдинa насам.", "date": "2019.07.15", "title": "Fасеbооk вгpaждa cкpит кoд в cнимкитe, cлeди кoй ги виждa и cпoдeля"}
{"url": "https://www.24chasa.bg/novini/article/7559824", "text": "Четири деца пропътуваха 900 км през Австралия в откраднат автомобил, пише Би Би Си. Три момчета и момиче, на възраст между 10 и 14 г., решили да вземат въдици и пари за приключението, а едно от момчетата дори е оставило писмо за сбогом на родителите си. След пропътувани 140 км, децата отбили на бензиностанция, от която напълнили резервоара на автомобила, а след това избягали. На видеокамери се вижда как колата спира на колонката за гориво като всеки друг автомобил, отбелязва  . \"Шофьорът беше много нисък. Едва достигаше до прозореца”, обясниха служители на бензиностанцията. По-късно полицията забелязва и започва да преследва автомобила. Органите на реда се отказват от гонката, защото се притеснявали за здравето на децата. 900 км по-късно автомобилът отбил край пътя, а децата се заключили отвътре. Наложило се на полицаите да използват своите палки, за да отворят вратите. Младите крадци ще бъдат разпитани, когато пристигнат техните родители.", "date": "2019.07.15", "title": "Четири австралийчета - между 10 и 14 г., пропътуваха 900 км с откраднат автомобил"}
{"url": "https://www.24chasa.bg/novini/article/7558800", "text": "37-годишният Любомир Димитров-Гребеца е на път да го отнесе най-тежко от всичките си някогашни приятели от групата за отвличания Наглите. За разлика от останалите трима - Прокопи Прокопиев- Културиста, Ивайло Евтимов-Йожи и Даниел Димитров-Релето, които в най-лошия случай ще напуснат Софийския затвор след около 8 години, той може да остане зад решетките до гроб. Само преди дни Софийският апелативен съд потвърди като втора инстанция доживотната му присъда за убийствата на Юлиан Лефтеров-Кокошката, известен в медиите и на полицията като Кунгфуто, и на Иван Пайнавелов-Сапата. Всъщност Любо Гребеца пръв проговаря за отвличанията на Наглите Това обаче не го превръща нито в защитен свидетел, какъвто стана Валентин Михайлов-Ихтиманския, нито му издейства по-лека присъда. Напротив, закован е за двете убийства благодарение на показанията на приятеля си Даниел Димитров-Релето, който разказва пред разследващите за екзекуциите. После потвърди думите си пред Софийския градски съд и пред апелативния. Приятелството между двамата отдавна е в миналото. В затвора Гребеца, който на два пъти поиска условно предсрочно освобождаване, докато делото за убийствата вървеше в градския съд, не си губи времето. Той е на крачка да задмине по цитиране на алинеи и параграфи от Наказателния и Наказателнопроцесуалния кодекс друг виден затворник - осъдения за убийството на Яна Николай Русинов-Чеци. Не е изключено именно Чеци да го е въвел в дебрите на правото. Юридическите си знания Гребеца разкри в пълния им блясък пред апелативния съд, където в продължение на петнайсетина минути изброяваше алинеи и правеше искания за призоваване на нови свидетели. Отказа се и от адвокатите си. Това обаче не му помогна. Сега предстои да демонстрира правни знания и пред върховните магистрати. Основните герои в кървавата история отпреди 10 години, за която Гребеца получи най-тежкото наказание, са още Сапата, Кокошката, Данчо Релето и неизвестен с маска, чиято самоличност досега не е разкрита. Мъжете се познават от години и минават за приятели. Най-близки, “нещо като братя”, били Сапата и Релето. В края на 2008 г. компанията замисля да инсценират отвличане на Кокошката, за да вземат откуп от заможния му вуйчо Александър Чонков. По това време роднината живее в Келона, Канада. Планът е Сапата и Гребеца уж да нападнат Лефтеров пред дома му на софийската улица “Плана планина”. По ирония на съдбата трупът на Кокошката ще бъде заровен именно в Плана. Релето кара колата, а задачата на мнимата жертва е да им даде знак, че ги приближава. На 8 януари 2009 г. към 17 ч Гребеца и Релето отиват в кв. “Лозенец” при Сапата и мъж, когото Релето твърди, че не познава. Четиримата се качват в сив джип “Мерцедес” с полицейска лампа. Когато стигат до блок 6 на ул. “Плана планина”, слагат маски и остават в джипа да чакат сигнала на Кокошката. След 30-40 минути той звъни 2 пъти от джиесема си на Сапата. После си паркира мерцедеса до блока и трима маскирани го нападат. “Не мърдай!”, вика единият, другите му слагат белезници и го мятат в багажника на джипа. С “товара” Гребеца и Релето поемат към Бистрица. Сапата и маскираният ги следват с втора кола. Спират на черен път между Бистрица и Симеоново и Кокошката звъни на вуйчо си. Казва му, че е отвлечен, но да не се обажда в полицията, а да чака есемес от похитителите за откуп. После прекъсва разговора. Неочаквано обаче планът се пропуква. Въодушевен от “успешната реализация”, Кокошката обявява колко добре се получило, че отвличането ще бъде видяно от много хора, защото в кооперацията има камери. Споменаването на камери вбесява останалите и те гневно го питат защо не ги е предупредил. Лефтеров настоява, че им е казал и че техниката е част от схемата за “отвличането”. Избухва спор с крясъци и взаимни обвинения. Мъжете са силно притеснени. Най-бесен е Гребеца, който налита да бие приятеля си. След като отнася няколко удара, Кокошката иска да си тръгне, но е спрян. Сапата и непознатият с маската потеглят с колата, а Гребеца увива сребристо тиксо около очите на Кокошката и го затваря в джипа. Сяда до него и казва на Релето да кара към Железница. Джипът спира в м. Елата между селата Плана и Железница. Наблизо светят фаровете на колата на Сапата. Маскираният също е там. В гората вече бил изровен трап. Кокошката е завлечен и хвърлен в него. Според обвинителната теза Гребеца вади пистолет “Браунинг” и стреля 2 пъти в главата на Кокошката. После затрупва тялото с пръст, качва се в джипа и с Релето се връщат в София. В следващите дни богатият вуйчо получава обаждания за откуп Преговорите се водят близо месец, родителите на Кокошката се молят синът им да е добре. Пред тях Релето се преструва, че нищо не знае. Даже безцеремонно уверява: “Ще ги намерим тия гадове, ще ги убием.” Накрая Александър Чонков оставя откуп от 40 000 евро под микробус в Бояна, но племенникът му така и не се появява. Трупът на 34-годишния Юлиан Лефтеров е изровен на 8 януари 2010 г. в Плана - на място, където той е ловувал с баща си. На другия ден в съседната местност Умни дол е намерен и трупът на Сапата с куршум в лявото слепоочие. Той е застрелян с “Макаров” с нестандартна цев при твърде неясни обстоятелства. Съдът приема като основен мотив “неразрешен финансов спор” за джип БМВ Х5 на цена 145 хил. лв. Гребеца искал да го купи от братовчед на Сапата, който пък трябвало да бъде гарант по вноските. Купувачът плаща около 20 хил. лв. и спира, после автомобилът изчезва и е обявен за откраднат, а Гребеца престава дори да вдига телефона си при позвънявания от продавача. На 12 април 2009 г. Сапата оставя джиесемите си вкъщи, излиза без връхна дреха и не се връща. Отишъл е в местността Косанин дол край Бистрица. Там на черен път били Гребеца, Релето и мъж с маска. Гребеца стрелял в главата на Сапата, докато двамата стояли зад джип Релето седял в колата. След изстрела мъжът с маската излязъл, видял трупа и се разкрещял на Гребеца. После обаче му помогнал да сложи Сапата в джипа и да заличи следите. Пайнавелов е обявен за издирване на 15 април 2009 г. по молба на сестра му Кристина. Гребеца твърди, че не е убивал, макар да имал “известно участие в събитията”. Отрича вражда със Сапата заради лизинговия джип. “Това са глупости и всички го знаят.” На разпита на Релето е много активен в задаването на въпроси. Той дава и обяснения пред съда, в които отрича да е убивал когото и да е. Допреди време Гребеца бе на по-лек режим в затвора в Казичене, защото присъдата му по делото “Наглите” бе най-лека - 10 г. Останалите трима са осъдени на 18 г. решетки. Наказанието му за отвличанията изтече през лятото на м.г. 3 месеца преди да излезе на свобода, получи доживотната са присъда, която бе потвърдена и от апелативния съд. Сега последната дума има ВКС. ", "date": "2019.07.15", "title": "Как Данчо Релето ще прати в затвора до гроб Любо Гребеца от Наглите"}
{"url": "https://www.24chasa.bg/novini/article/7559831", "text": "Министърът на транспорта на Румъния Ръзван Кук катастрофира днес на път към двореца Виктория, където заседава румънското правителство, съобщава агенция Медиафакс. Министърът е откаран в болница след инцидента, като състоянието му не е сериозно, но се оплаква в болки в гърба и едната ръка, допълва информационният сайт Зиаре. Автомобилът, в който е пътувал министърът, е бил ударен от друг автомобил, а още четири паркирани коли са претърпели щети след сблъсъка. Представители на Пътна полиция уточниха, че катастрофата е станала около 10,00 ч. сутринта, като има и една жертва - 36-годишен мъж, пътувал в единия от автомобилите, предава БТА. Разследването на обстоятелствата около катастрофата продължава. На шофьорите е взеха алкохолна проба, която и в двата случая е отрицателна. Днес управляващата Социалдемократическа партия има заседание, на което се очакват решения за частични промени в правителството. Според някои румънски медии Ръзван Кук може да е сред министрите, които ще бъдат сменени.", "date": "2019.07.15", "title": "Румънският транспортен министър катастрофира в Букурещ"}
{"url": "https://www.24chasa.bg/novini/article/7559851", "text": "Над 130 е общият брой на загиналите в резултат на бедствия в Южна Азия, предизвикани от мусонните дъждове, предаде Франс прес като се позова на властите в засегнатите държави. Наводнения и свлачища отнеха живота на най-малко 67 души в Непал, а 30 се смятат за изчезнали, по данни на местната полиция. В Бангладеш най-малко 29 човека са загинали от 9 юли. 18 от тези хора са били ударени от мълния, а 7 са се удавили при преобръщането на лодката им в Бенгалския залив, предава БТА. Десет души са починали в огромните бежански лагери на мюсюлманските бежанци от етно-религиозното малцинство рохингя в Югоизточен Бангладеш, където стихията е разрушила хиляди бараки. В пакистански Кашмир 18 души загубиха живота си в резултат на наводнения, предизвикани от поройни дъждове, а повече от 50 къщи са понесли щети. В Индия няколкетажна сграда рухна вчера след дни на валежи в популярния сред туристите северен планински регион Хималая Прадеш. 14 души, сред които 13 войници, са били затрупани, съобщиха местните власти. Спасители и строителни машини търсят оцелели в развалините. Войник, изваден жив от руините, разказа, че е бил на празненство в ресторанта в сградата, когато тя внезапно се разтърсила и рухнала. Всяка година мусонните дъждове в периода юни-септември предизвикват смърт и разрушения в цяла Южна Азия, а пороите подкопават лошо изградени и лошо поддържани сгради, отбелязва Франс прес.", "date": "2019.07.15", "title": "Над 130 загинали заради мусонните дъждове  в Южна Азия"}
{"url": "https://www.24chasa.bg/novini/article/7559858", "text": "Пленумът на Висшия съдебен съвет откри процедурата за избор на главен прокурор. \"За\" гласуваха 23 от членовете от 23 присъстващи. Номинации ще могат да се правят през следващите 4 заседания на пленума, а концепциите да се представят до 12 август. Изборът е насрочен за 24 октомври.  След откриването на процедурата представляващият Боян Магдалинчев коментира, че е добре, че процедурата се открива рано, за да може в една спокойна среда да се подготвят концепциите и да се проведе изборът. Най-ранната възможна дата беше 10 юли. Магдалинчев още каза, че досега номинациите за главен прокурор винаги са били извън прокуратурата, затова той искрено се надява, че изборът ще е професионален.  Според закона номинации ще издига прокурорската колегия. Говорителят на колегията Даниела Машева каза, че ще има издигнати кандидатури до крайния срок, който е 29 юли. По думите й те няма да бъдат повече от три. Попитан ВСС готов ли е, ако няма избран кандидат, Магдалинчев каза, че Съветът е готов за всичко. Той допълни, че ВСС не е обвързан с местните избори, които са дни по-късно. Представляващият съвета обясни още, че не вижда пречка главният прокурор да бъде жена.  \"Има жени далеч по-волеви\", добави той.", "date": "2019.07.15", "title": "Единодушно ВСС откри процедурата за избор на главен прокурор"}
{"url": "https://www.24chasa.bg/novini/article/7559875", "text": "2 години и 8 месеца условно с 4 години изпитателен срок и 4 години без книжка. Това е наказанието за 30-годишния Николай И. за това, че при катастрофа убил човек и ранил други двама. Тежкият инцидент стана на 20 август 2016 г. на около 200 метра от ресторант „Харамията“ в посока към Варна. Без причина и внезапно Николай И. навлязъл в лентата на насрещно движещите се автомобили с колата си „Пежо“ и се блъснал в „Тойота авенсис“, чийто водач предприел действия да избегне удара. От косия страничен удар тойотата се завъртяла в посока, обратна на часовниковата страна и навлязла в крайпътния банкет. След удара управляваният от Николай И., който също се завъртял, се блъснал челно в „Роувър“. Вследствие на пътното произшествие водачът на лекия автомобил загинал същия ден в болницата от комбинирана травма на гърди, корем и таз, както и на контузия на сърце. Возещата се пътничка в автомобила „Роувър“ получила средна телесна повреда. На пътуващата в автомобила на виновния водач жена били причинени три средни телесни повреди, които затруднили движенията на снагата, крака и ръката й за различни срокове. Травми получил и самият подсъдим. В хода на досъдебното производство по случая той изразил съжаление за извършеното, но твърди, че не си спомня за инцидента. С присъдата на Варненския окръжен съд, която подлежи на протест и обжалване пред Апелативния съд, Николай И. е осъден да заплати и направените по делото разноски на стойност 1334 лева.", "date": "2019.07.15", "title": "Условна присъда за шофьор, убил човек и ранил двама"}
{"url": "https://www.24chasa.bg/novini/article/7559877", "text": "НАСА публикува видео карта на всички 4000 екзопланети, открити от 1992 г., съобщи в. \"Дейли мейл\". Визуализацията с мястото на всяка екзопланета и времето, когато е открита, е направена по проекта Систем саундс. Повечето екзопланети в базата данни са открити от телескопите \"Кеплер\" и ТЕСС. Първата екзопланета - която е извън Слънчевата система, е открита през 1992 г. около пулсара PSR 1257+12. Границата от 4000 беше премината миналия месец. За 27 години броят на екзопланетите се увеличава отначало постепенно, а след това рязко, благодарение на специализираните телескопи. Първият е \"Кеплер\", който е изстрелян през 2010 г., предава БТА. Тази година телескопът ТЕСС (TESS - Transiting Exoplanet Survey Satellite) пое щафетата от \"Кеплер\", който остана без гориво. Преди няколко седмици ТЕСС откри най-малката известна екзопланета L 98-59 - по-малка от Земята, но по-голяма от Марс. Сред откритията на \"Кеплер\" се открояват \"Земя 2.0\", която има много сходни характеристики с нашата планета, макар и да е на разстояние 1400 светлинни години. През 2011 г. \"Кеплер\" откри първата планета, орбитираща около две звезди, и първата планета в обитаема зона - с температура около 22 градуса Целзий. През април 2017 г. беше открита суперземята LHS 1140b, която е с гигантски океани от магма. Сред най-големите находки на \"Кеплер\" е звездната система \"Трапист-1\" с рекордните седем подобни на Земята планети. Звездата им е на 39 милиона светлинни години, а всяка от тях вероятно има вода на повърхността. ", "date": "2019.07.15", "title": "НАСА публикува видео карта на всички \nоткрити екзопланети (Видео)"}
{"url": "https://www.24chasa.bg/novini/article/7559352", "text": "През първата половина на тази година привлечените в Китай чуждестранни инвестиции са били на стойност 47,83 милиарда юана, което е увеличение със 7,2% на годишна база. Непрекъснатото подобряване на бизнес средата в Китай е причина за този ръст, предава  .  Благодарение на Закона за чуждестранните инвестиции бизнес средата в Китай е по-прозрачна за инвеститорите. Уан Цин, сътрудник в адвокатска кантора, каза, че той изисква отношението към местните и чужди бизнесмени да е еднакво и това кара чуждестранните инвеститори да се чувстват по-сигурни и спокойни при започването на бизнес в Китай. Разширяването на сферите, достъпни за чуждестранни инвеститори, им дава повече възможности за бизнес в Китай. Заместник-директорът на Финансовия институт към Народния университет Джао Сидзюн заяви, че реалните действия на чуждестранните инвеститори са доказателство за истинското им отношение към китайския пазари и те увеличават инвестициите си в страната. За тях мащабът на китайския пазар е притегателна сила, а бизнес средата непрекъснато се подобрява. Така те се надяват да уловят възможностите за развитие в Китай, каза Джао Сидзюн.", "date": "2019.07.15", "title": "Чуждестранните инвестиции в Китай се увеличават"}
{"url": "https://www.24chasa.bg/novini/article/7559906", "text": "През тази година инвестираме над 20 млн.лв. в използването на минералните води на София за хората, каза пред журналисти кметът на София Йорданка Фандъкова. Тя провери работата по възстановяването на сградата на минералната баня в Банкя, на празника на минералната вода, здравето и дълголетието на Банкя, който започва от днес и ще продължи няколко дни. Другият обект е новият аквапарк в парк \"Възраждане\", с минерална вода от извора Баталова воденица, който в момента се строи на площ от 25 дка, съобщи БТА. Обявена е и процедурата за избор на изпълнител за възстановяване на банята в Овча купел, която кметът Фандъкова специално е поискала да бъде прехвърлена от държавата на общината. Целта ни е постепенно да върнем блясъка на София като град, който е създаден около минерални извори, посочи кметът Фандъкова. Банята в Банкя трябва да отвори врати за граждани през май догодина, обяви кметът на Банкя Рангел Марков. Той припомни, че ремонтът започна през ноември миналата година, а инвестицията е на стойност 8 млн.лв. Реконструкцията е възможна чрез отдаване на правото на строеж за срок от 35 години на пенсионното дружество, което в момента извършва ремонта. В непосредствена близост дружеството ще построи хотел, който ще има връзка с банята, посочи Марков. Той каза, че сега трябва да бъде подготвено стопанисването на сградата, за което има пет варианта. Ремонтът на банята в Банкя включва цялостно възстановяване на сградата, на фасадата с архитектурните елементи и на интериора. Освен фасадата, в автентичен вид ще бъдат и дървените съблекални, фоайето и двата басейна. Подовете също ще бъдат реставрирани със старите плочки, там където те се запазени, посочи Марков. Където не са - ще бъдат поръчани абсолютно същите във фабриката в Чехия, където са произведени преди повече от 100 години, подчерта кметът. Той каза, че освен басейните за балнеолечебни процедури, ще бъде изграден и 25 метров плувен басейн в задната част на сградата, на ниво - 1, по примера на минералните бани в Будапеща и Баден.", "date": "2019.07.15", "title": "Фандъкова инвестира над 20 млн. лева в използването на минералните води на София"}
{"url": "https://www.24chasa.bg/novini/article/7559908", "text": "Президентът на САЩ Доналд Тръмп се държеше предизвикателно и беше декларативен, с цялата деликатност на чук, удрящ по наковалнята, която очерта един вече познат модел в неговото президентско управление: създай криза, отстъпи, обяви победа, продължавай напред. \"Не само не отстъпих, а настъпих\", подчерта Тръмп в петък. Но както и да го нарече, Тръмп се отказа от предишното си обещание да включи спорен въпрос за гражданството в преброяването през 2020 година. Американският президент даде заден ход на своята подобна на булдозер администрация, обявявайки, че ще се откаже от стремежа си да изясни гражданския статус на всички живеещи в САЩ при предстоящото преброяване на населението. Вместо това той нареди на други агенции да споделят информация с министерството на търговията, което ръководи провежданото на всеки 10 години проучване. Мярката за спасяване на имиджа му, обявена тържествено в четвъртък в Розовата градина на Белия дом, подчерта манията на президента да обявява \"победа\" дори пред лицето на поражението. Той е показвал нежелание да признае дори дребните грешки, които тормозят неговата администрация от самото й създаване. След като в продължение на близо две години води борба в съда и в медиите, за да включи в преброяването въпроса за гражданството, тази седмица Тръмп заяви, че той е ненужен, защото споделянето на данни на федерално равнище ще доведе до по-точни резултати. \"Вече установяваме кои са граждани и кои - не. И, мисля, по-точно\", каза Тръмп без доказателства, само 12 часа след като подписа указа. Критици, включително Американският съюз за граждански свободи, който заведе успешен иск срещу администрацията, за да попречи на въпроса за гражданството, не се съгласиха. \"Тръмп може да твърди днес, че е победил, но това не е нищо повече от пълно, унизително поражение за него и администрацията му\", заяви Дейл Хо, директор на Проекта за избирателни права към организацията. И има индикации, че поддръжници на Тръмп, които настояваха президентът да продължи борбата, също са недоволни от резултата. Изявлението на Тръмп беше посрещнато с мълчание от повечето му съюзници, вместо с обичайната какафония от подкрепящи президентските действия изявления. Сцената напомняше на друга, разиграла се на същото място преди шест месеца. Тогава Тръмп обяви, че е \"много горд\" да обяви споразумение, което ще сложи край на изтощителното спиране на работата на правителството, до което доведе собственото му настояване Конгресът да финансира отдавна исканата от него стена по границата между САЩ и Мексико. Въпреки перченето на Тръмп, конгресмените не предоставиха никакво подобно финансиране, а президентът отстъпи пред лицето на засилващите се критики и въпреки това обяви победа. Седмици по-късно, след като конгресмени отново отхвърлиха искане на Тръмп за финансиране на строежа на стена, той се похвали, че \"се строи стена, докато говорим\". \"Ще трябва да сте в изключително добра форма, за да прескочите тази\", добави той. \"Мисля, че ще им е много по-лесно да се изкатерят на връх Еверест\". Всъщност Тръмп е увеличил смайващо малко дължината на бариерите по границата с Мексико, въпреки че водещото му обещание по време на предизборната кампания през 2016 г. беше да построи стена. Тръмп следваше аналогична схема и в деня, когато неговата партия загуби Камарата на представителите на изборите в средата на мандата, водейки до разделен Конгрес и поток от започнати от демократите надзорни разследвания. Президентът беше непреклонен, заявявайки пред медиите \"мисля, че това беше много близко до пълна победа\". Не е изненадващо, че Тръмп изпитва затруднения да признае поражението, дори когато е ясно като бял ден. Той спечели известност, а след това - и Белия дом, с неуморна самореклама и шумно рекламиране на \"Изкуството на сделката\". От гледна точка на Тръмп, признаването на поражение би представлявало екзистенциален политически риск за кандидата, известен с това, че сплотяваше поддръжниците си с обещания като \"ще спечелим толкова много, че ще ни омръзне да печелим\". Тръмп се втурва да обявява победа и във външните отношения, дори когато фактите показват много различна картина. След първата му среща със севернокорейския лидер Ким Чен-ун Тръмп обяви категорично в Туитър, че \"Вече няма Ядрена Заплаха от Северна Корея\", въпреки, че нямаше никаква промяна в доказаните запаси на Пхенян. А миналия месец той прегърна Ким в демилитаризираната зона на Корейския полуостров и настоя, че втората им среща, състояла се по-рано тази година във Виетнам, е била успех, въпреки че демонстративното му напускане тогава привлече голямо внимание. Тръмп отложи и тежките мита, които миналия месец обяви, че ще наложи на Мексико, в опит да подтикне страната да спре рязкото повишаване на броя на случаите на незаконно пресичане на границата. Но дори докато отстъпваше, американският президент намери основание да обяви победа по основно обещание от предизборната си кампания, което като цяло остана неизпълнено, в момент, когато той се готви да започне официално кампанията си за преизбиране през 2020 година. След като Тръмп заяви, че сделката \"ще намали в голяма степен или ще спре Нелегалната Имиграция, идваща от Мексико в САЩ\", той си навлече подигравките на демократите, включително на лидера на демократите в Сената Чък Шумър, който обяви саркастично в отговор, че това е била \"историческа нощ!\" (БТА)", "date": "2019.07.15", "title": "Моделът на Тръмп: Да създаде криза, да отстъпи, да се обяви за победител и да продължи напред"}
{"url": "https://www.24chasa.bg/novini/article/7559907", "text": "\"Ситуацията, която цари в региона по отношение на миграционния въпрос, напоследък е под контрол, но се наблюдават потоци\", отбеляза еврокомисарят по миграцията Димитрис Аврамопулос след първата си среща, която проведе в Атина с новия гръцки премиер Кириакос Мицотакис и компетентните министри, съобщи телевизия Скай. Аврамопулос подчерта, че не знаем какво ни готви бъдещето и отбеляза значението на Гърция като фактор за стабилността в региона и ролята й за защитата на европейските граници. Той увери страната в подкрепата на Европейската комисия, предава БТА. По отношение на Турция еврокомисарят коментира, че \"сътрудничеството с Турция е необходимо и доброто взаимодействие и воля ще донесат позитивни резултати\".", "date": "2019.07.15", "title": "Аврамопулос: Гърция е фактор за защитата на европейските граници"}
{"url": "https://www.24chasa.bg/novini/article/7559942", "text": "Над 123 410 безработни, регистрирани в бюрата по труда, са започнали работа през първите шест месеца на 2019 г., сочат данните на Агенцията по заетостта. За този период броят на реализираните на пазара на труда спрямо броя на регистрираните безработни е нараснал с 1.1 процентни пункта в сравнение с първото полугодие на предходната 2018 г. Постъпилите на работа през юни са 19 898 безработни, като 82,2 на сто от тях са устроени в реалната икономика. Други 689 от групата на пенсионерите, учащите и заетите също са намерили своето ново работно място. Същевременно тенденцията за понижаване на регистрираната безработица в страната се запазва и през юни, като в средата на годината равнището се установява на 5,2 процента. Отчита се спад от 0.1 процентни пункта спрямо предходния месец и от 0.5 процентни пункта на годишна база. В края на месеца регистрираните безработни в бюрата по труда са 169 659 души като снижението спрямо май е с 5 740 лица. В сравнение с юни 2018 г. те са с 18 917 по-малко. Новорегистрираните безработни през юни са 21 404, като от тях 1708 са били неактивни. От началото на годината служителите от бюрата по труда са активирали 9019 лица чрез организиране на информационни събития, срещи със завършващите образование в кариерните центрове, както и чрез работата на младежки, ромски, трудови медиатори и др. В резултат от изпълнението на активните мерки за насърчаване на заетостта сред безработните от рисковите групи на пазара на труда, на субсидирани работни места през месеца са устроени 3536 лица, информират от Агенцията по заетостта.", "date": "2019.07.15", "title": "Над 123 000 безработни са започнали работа през първите 6 месеца на 2019 г."}
{"url": "https://www.24chasa.bg/novini/article/7559856", "text": "Тумор с големина на два юмрука извадиха от гърдата на 100-годишна в онкологичния център в Пловдив. Преди 3 г. образуванието било малко, но бабата отказала да се оперира, тъй като страдала от диабет и имала други здравословни проблеми. Формацията обаче продължила да се увеличава и близките на дълголетницата я убедили да се подложи на интервенцията. \"Операцията беше рискова и сложна заради възрастта на пациентката и придружаващите й заболявания, но премина успешно\", заяви началникът на хирургичното отделение д-р Валентин Иванов. По думите му в последните 1-2 месеца се наблюдава зачествяне на карциномите на гърдата над 85-90 г. В повечето случаи болните отлагали, което водело до нарастване на туморите. Понякога обхващали цялата гърда. Едва тогава хората търсели лекарска помощ. За 2 месеца в онкологичния център са премахнати тумори на три пациентки над 85 г. Предстои да бъде отстранен карцином на 90-годишна.", "date": "2019.07.15", "title": "Извадиха огромен тумор от гърдата на 100-годишна в пловдивския онкодиспансер"}
{"url": "https://www.24chasa.bg/novini/article/7559982", "text": "Юта се готви да издаде лицензи за производство на марихуана за медицински цели - един бизнес, който тепърва ще набира скорост. Широката метална плевня във фермата за люцерна на Ръсел и Даян Джоунс ще приеме сватбата на най-малкия им син другия месец. До септември двамата се надяват, че постройката ще е пълна със стръкове марихуана. Семейство Джоунс са фермери четвърто поколение, членове на Църквата на Исус Христос на светиите от последния ден (мормоните) и сред кандидатите, които са 81 на брой, за малкото така желани места за лицензирано отглеждане на марихуана за медицински цели в консервативния щат в Средния запад на САЩ Юта. Въпреки че лидерите на тяхната вяра някога се противопоставяха на опита за узаконяване на медицинската марихуана, Ръсел Джоунс казва, че е изследвал ползите от този наркотик за облекчаване на болката, докато се е борил с болестта на Ходжкин. Сега той и жена му искат да бъдат част от една нововъзникваща индустрия, която някои се съмняваха, че изобщо някога ще се появи в щата. \"Това е нещо ново и разтърсващо за Юта\", заяви Даян Джоунс. \"Кой не иска да напише история?\", попита лаконично тя. Сред другите, които се надяват да спечелят разрешителни, са хора, които отглеждат канабис в по-големи мащаби, и неколцина производители извън щата. Очаква се местните власти в Юта да издадат до 10 лиценза по-късно този месец. Неотдавна щатът откри лицензионната процедура и за конкуренти извън щата - промяна, която прави местните производители като Дарън Джонсън неспокойни. \"Дали това предвещава нещо добро за мен? Не, но те искат да (процесът) да не бъде прекъсван. Не искат засечки. И аз разбирам това\", каза Джонсън. Някои кандидати се тревожат, че процесът е изкривен в ущърб на местните производители и в полза на \"Големия плевел\" - компаниите, които отглеждат успешно канабис в други щати, където това растение е законно. Кандидатстването е обвързано с такса от 2500 долара, а необходимите документи са стотици страници. Тези, които получат лиценз, плащат 100 000 долара всяка година, за да го запазят, в допълнение към купуването на инструменти и оборудване, които може да струват милиони. Представители на министерството на земеделието на САЩ казаха, че дават допълнителни точки на кандидатите, които са свързани със съответната местна общност. Осем молби са били подадени от производители извън Юта. Щатът търси фермери, които са в състояние да разширят своите операции с повишаването на търсенето и едновременно с това да запазят цените ниски, а растящите насаждения - от плесен и пестициди. В помещение на закрито в Северен Солт Лейк Трой Йънг отглежда канабис под острата, пурпурна светлина на LED лампи с цел ускоряване на растежа. Йънг отглежда канабис за промишлени нужди - \"братовчед\" на марихуаната, който не е психоактивен и бе узаконен в Юта миналата година. Той е сред редицата амбициозни производители, които инвестират в оборудване и заделят пари, надявайки се да получат лиценз да отглеждат медицинска марихуана. В различните си разновидности канабисът трудно расте и изисква много експерименти, заяви Йънг. \"За мен е като забавление. Превърнах се в луд учен\", каза 52-годишният мъж. За него узаконяването на марихуаната е личен въпрос. Йънг е загубил майка си заради зависимост от опиати. Ако тя е била имала достъп до по-малко вредно болкоуспокояващо, като марихуаната, то тогава може би е щяла да бъде жива, допусна той. Доказано е, че марихуаната помага за облекчаване на хронични болки и изследвания предположиха, че закони за медицинската марихуана могат да намалят предписването на опиати. \"Тя наистина е необходима. Въпросът не е само да се напушиш\", каза Йънг. Джонсън има просторен склад в Солт Лейк Сити, с екип от техници и оборудване, за да отглежда медицинска марихуана. Една стая е пълна с големи стъкленици, където канабисово масло се процежда през хартиени филтри. Канабисът е страничен бизнес за него. Джонсън е на пълен работен ден в строителството, но гледа на отглеждането на марихуана като на умна, дългосрочна инвестиция. \"Когато (медицинската марихуана) стане по-малко табу и хората започнат да я предпочитат пред основани на опиатите лекарства, търсенето ще се увеличи и пазарът ще се засили\", прогнозира той. Приходите от програмата на Юта за медицински канабис по план трябва да достигнат 5,4 милиона долара догодина и след това да нараснат до 16,2 милиона долара през 2021 година, каза Ричард Обърн, директор на Центъра за медицински канабис към щатското министерство на здравеопазването. Юта се присъедини към 33-те американски щата, легализирали медицинската марихуана, след като избирателите одобриха нов закон миналата година. Лидерите на водещата в щата мормонска вяра първоначално се противопоставяха на инициативата гласоподавателите да бъдат попитани дали одобряват медицинската марихуана, но в крайна сметка постигнаха с някои нейни привърженици компромис, който позволява употребата на този наркотик за медицински цели при по-голяма регулация. Който и да спечели 10-те лиценза за отглеждане на марихуана в Юта, ще трябва да прави това в самия щат. Юта освен това ще избере лицензирани производители, които да правят чрез преработване на марихуана медицински продукти, които да бъдат продавани в специализирани пунктове, които се очаква да бъдат открити догодина. (БТА)", "date": "2019.07.15", "title": "Конкуренцията около медицинска марихуана в Юта се разгорещява"}
{"url": "https://www.24chasa.bg/novini/article/7560012", "text": "Премиерът на Северна Македония Зоран Заев покани лидерите на големите парламентарно представени партии на среща в петък в 15 часа в Клуба на депутатите, предаде агенция МИА, цитирана от БТА. Поканата е отправена до лидерите на ВМРО-ДПМНЕ Християн Мицкоски, на Демократичния съюз за интеграция Али Ахмети и на Алианса за албанците Зиядин Села. На срещата ще се разговаря за нов изборен кодекс и изборен модел, за закона за прокуратурата, тоест за решаване на статута на специлизираната прокуратура, и за преброяване на населението, каза Заев. Премиерът не изключи вероятността да се разговаря и по други теми, включително за предсрочни избори, за което настоява опозицията. Той обаче каза, че макар управляващата партия да е готова за избори, предимство за момента трябва да имат европейската интеграция и развитието на държавата и на икономиката.", "date": "2019.07.15", "title": "Зоран Заев покани Християн Мицкоски, Али Ахмети и Зиядин Села на лидерска среща в петък"}
{"url": "https://www.24chasa.bg/novini/article/7559554", "text": "През последните няколко дни на летището на най-голямата авиационна база на Турция - \"Мюртед\" край столицата Анкара, пристигат транспортни самолети с доставки на части от ракетните системи С-400, които Турция закупи от Русия на стойност 2,5 млрд. долара. От петък до неделя пристигнаха общо 7 руски карго летателни машини \"Илюшин\" с компоненти за ракетите, съобщи турското военно министерство. Според министерството доставките ще продължат до към октомври-ноември т.г. Пак според ведомството цялостната пратка ще включва общо 32 ракети, които още не са доставени, както и радарите. След първите доставки и интереса около това какво представляват руските ракетни системи С-400, защо са необходими на Турция, какво се цели и т.н., вниманието се отклони изцяло към проблема какви последици/санкции ще има за Турция от страна на САЩ. Специалисти и наблюдатели са на мнение, че непременно ще последват санкции от САЩ за Турция. Американският Конгрес е предложил на президента Доналд Тръмп пакет с 12 вида санкции - от военнопромишлени до икономически и политически, като отмяна на доставката на самолети Ф-35, санкции за фирми и лица, сътрудничещи с руски компании и др. Въпросът сега е какви ще бъдат санкциите - много строги или не толкова. От една страна Турция се озова под заплахата да й бъдат наложени много строги санкции в рамките на закона за противодействие на противниците на Америка чрез санкции (CAATSA), но от друга страна - има шанс да се отърве от тях по инициатива на Тръмп или пък санкциите да бъдат по-меки, отбелязват наблюдатели. Турският министър на отбраната Хулуси Акар в телефонен разговор с американския си колега Марк Еспър в петък вечерта го увери, че \"купуването на руските зенитни ракети С-400 няма да промени стратегическата ориентация на Турция\". Това е много важен момент, защото въпреки спадовете и възходите в отношенията Анкара-Вашингтон, Турция остава втора по сила държава в НАТО и съюзник, с който САЩ може да се разбира в проблемния близкоизточен регион. Турция също така изтъква, че закупуването на руските С-400 не е просто прищявка. \"Турция се намира под сериозна въздушна и ракетна заплаха, поради което закупуването на защитните системи С-400 от Русия не е въпрос на предпочитание, а на належаща необходимост\", посочи в изявление министерството на отбраната. Вашингтон пък си има своите основания да се безпокои от доставката /и евентуалното задействане/ на руските системи. Според експерти радарите им могат да събират разузнавателна информация, която да блокира кодовете на американските изтребители от най-ново поколение /каквито са Ф-35/, ползвани в системата на НАТО. Респективно подобна заплаха се отнася и за НАТО, въпреки че генералният секретар Йенс Столтенберг заяви, че всяка страна в системата на НАТО има право да се грижи за отбраната си. Тук се появява и големият въпрос, който стои в основата на кризата: ако все пак Турция приведе в действие руските ракетни системи С-400 с мотив, че са й необходими за укрепване на собствената й отбранителна мощ, какво ще стане ако и други страни членки на НАТО понечат да си доставят подобни комплекси? Няма ли Русия всъщност да се превърне в най-големия доставчик на оръжие и да засегне имиджа на САЩ? Вероятно има и други въпроси от чисто военно-техническо естество, представляващи тайна... Представители на американския Конгрес са категорични, че Турция трябва да понесе отговорност /санкции/ за хода със закупуването на ракетите. \"Ердоган, за съжаление, направи погрешен ход. Макар че ние много открито му посочихме, че трябва да направи избор. За нас е трудно да си обясним, да разберем предпочитанието на наш съюзник в НАТО, защо вместо със САЩ и НАТО предпочете сътрудничество с Русия и Владимир Путин\", заявиха двама влиятелни сенатори от Комитета за международни отношения към американския Сенат. Турция се надява, че разговорът между Ердоган и Доналд Тръмп покрай срещата на върха на Г-20 в Япония, когато Тръмп обвини администрацията на Барак Обама за кризата около С-400, ще изиграе роля за отмяна или смекчаване на евентуалните санкции срещу Турция. Според дипломатически източници от това дали САЩ ще изберат да наложат пакет с по-меки санкции срещу Турция или ще наложат най-строги санкции, които да доведат до колапс турската икономика и капацитета на военноотбранителна индустрия, ще зависи бъдещето на турско-американските отношения. Приетият от САЩ през 2017 г. закон CAATSA предвижда санкции за лица и институции, които сътрудничат с Русия във военната област. От включените в този закон 12 на брой санкции, се предвижда налагането на най-малко на 5, с одобрението на президента Доналд Тръмп. Същият закон обаче дава правомощия на Тръмп да отложи налагането на санкциите 180 дни или да ги отмени. Днес в Анкара се очаква да пристигне американска делегация за разговори по актуалните проблеми, на първо място този за руските ракети С-400. Миналата седмица в Анкара пристигна и новият американски посланик Дейвид Сатърфилд, след като близо една година и половина постът бе вакантен. След встъпването си в длъжност през 2017 г. Тръмп изтегли предишния американски посланик в Анкара Джон Бас и го назначи за посланик в Афганистан. Около година и половина не бе направено назначение на поста посланик в Турция. Новият посланик Дейвид Сатърфилд пристигна точно в навечерието на предстоящите важни преговори на американските представители с властите в Анкара, които се очаква да бъдат трудни. Докато американски източници остро критикуват Ердоган за покупката на руските ракетни системи С-400, турската основна опозиционна сила - Народнорепубликанската партия, се солидаризира с държавния глава по този проблем. Лидерът Кемал Кълъчдароглу в реч пред депутатите от парламентарната група заяви подкрепа за решението на турските власти да купят руските зенитно-ракетни системи С-400. Той посочи, че това е напълно оправдано, предвид факта, че Турция не е удовлетворена от действията на САЩ и съществуват заплахи за националната й сигурност. Турски анализатори, които са критични към президента Ердоган, одобряват доставките на руските ракети С-400 като гаранция за сигурността на Турция. Колумнистът Фатих Алтайлъ смята, че си заслужава Турция да заплати цената, каквато и да е тя, за тези системи. \"Това е цена, която си заслужава да заплатим много повече от глупавата цена, която платихме като се забъркахме в сирийската криза. Тази цена е много по-оправдана от онази, която трябваше да заплатим заради това, че мечтаейки за османско величие, се превърнахме във враг в арабския свят. Това е цена, която много повече заслужава да заплатим от цената, която плащаме като защитаваме военнопрестъпнически режими\", коментира той. (От БТА)", "date": "2019.07.15", "title": "Ще има ли санкции за Турция от САЩ и какви ще са те - строги или не толкова"}
{"url": "https://www.24chasa.bg/novini/article/7559568", "text": " Осем години затвор даде Окръжният съд в Кюстендил на 52-годишния Валентин Т. за грабеж в условия на опасен рецидив. Присъдата постанови състав под председателството на съдия Пенка Братанова. Подсъдимият Валентин Т. призна всички факти в обвинителния акт и делото се разгледа по реда на съкратеното съдебно следствие. Съдът наложи наказание- лишаване от свобода за 12 години, което бе редуцирано с 1/3, на 8 години лишаване от свобода. Валентин Т. е нападнал възрастна жена в двора на къщата й, като упражнил сила, за да отнеме чанта, в която носела 3350 лв., завързани в чорап. Подсъдимият, първоначално помогнал на жената да напълни бутилки с минерална вода и да ги закара с количка до дома й. Инцидентът е от 11 март 2019 година, на ул. \"Цар Симеон\" в Кюстендил. Присъдата не е окончателна и може да се протестира и обжалва. Подсъдимият е многократно осъждан - 40 пъти за кражби, като последната му присъда е от март тази година, на Районен съд - Кюстендил за притежание на хероин.", "date": "2019.07.15", "title": "Осъждан 40 пъти пак влиза в затвора за 8 г., ограбил възрастна жена"}
{"url": "https://www.24chasa.bg/novini/article/7559577", "text": "\"Като български гражданин законът ми беше дал правото да гласувам и машинно. Нито един аргумент, на тези, които искат в момента неговата отмяна, не беше убедителен за мен - нито грешките, нито финансовата страна на въпроса, и като гражданин не искам да ми бъде отнето това право.\" Това коментира във Великотърновския университет вицепрезидентът Илияна Йотова по повод предстоящото гласуване за отмяната му. Тя уточни, че има и втора част на отговора. \"Ако се върви наистина професионално и убедено към електронно гласуване, към създаване на съответен гарантиран и защитен софтуер, така че и тези хора, които живеят в чужбина и са с български паспорти, да имат възможността още по-смело и сериозно да участват в българските избори, ще бъде още по-добре.Аз разглеждам машините само като един етап\", допълни Йотова. По повод старта на процедурата за избор на нов главен прокурор тя каза, че крайният подпис е на президента и е нормално той да бъде осведомен за различните тенденции при избора.Тя била привърженик на спазване на принципа за разделение на властите. \"Нека в един спокоен диалог се избере най-добре подготвеният човек, най-подходящият. Имаме проблеми, все още има мониторинг, който наблюдава съдебната система в страната, така че от полза за всички нас ще бъде изборът да бъде сполучлив\", коментира вицепрезидентът. Йотова няма опасения за прозрачността на процедурата по избора, тъй като ще има възможност дебатите да бъдат наблюдавани от широката общественост. \"Мисля, че достатъчно вече сме си направили своите изводи, че колкото по-прозрачен е този процес, толкова по-добре би било и за самата професионална гилдия. Не очаквам спекулации в това отношение. Мисля че ще направим добрият избор\", завърши Йотова.", "date": "2019.07.15", "title": "Йотова: Нито един аргумент за отмяна на машинното гласуване не беше убедителен"}
{"url": "https://www.24chasa.bg/novini/article/7559591", "text": "Украинският президент Володимир Зеленски е в позиция да си осигури подкрепа в парламента на предсрочните избори в неделя, след като популярният новак в политиката разпусна законодателното събрание още щом встъпи в длъжност преди два месеца. Четиридесет и една годишният актьор и комедиант Зеленски стана известен през последните години с ролята си на въображаем президент в популярния телевизионен сериал \"Слуга на народа\". Той спечели убедително балотажа на президентските избори с около три четвърти от гласовете. Неговата политическа партия, наречена също \"Слуга на народа\", е подкрепяна от близо половината (47 на сто) от украинците, възнамеряващи да гласуват, сочи изследване от миналата седмица на независимата социологическа група \"Рейтинг\". \"Сега той и партията му имат висок рейтинг. Неговата партия има потенциала да заеме доминираща позиция в новия парламент\", каза за ДПА украинският политолог Володимир Фесенко, който оглавява базирания в Киев Център за приложни политически изследвания \"Пента\". Зеленски позиционира себе си като алтернатива на политически елит, който отдавна се бори с корупцията, и по време на предизборната си кампания заявяваше, че \"ще разруши системата\". Като новак в политиката той трябваше да си съперничи с парламента, контролиран от привърженици на предишното ръководство на страната. Броени дни след встъпването си в длъжност през май Зеленски издаде указ за разпускане на законодателното събрание и произвеждане на нови избори. Той се мотивира, че украинците имат \"крайно ниско доверие\" в настоящия парламент, и увери, че има конституционното право да го разпусне, защото на практика от години няма управляваща коалиция. Конституционният съд на Украйна потвърди, че указът му е законен. Зеленски \"несъмнено се нуждае да получи на тези избори президентско мнозинство, пропрезидентско правителство и премиер\", каза политологът Вадим Карасьов, директор на украинския Институт за глобални стратегии. Карасьов предположи, че изборите ще доведат до създаване на коалиционно правителство между \"Слуга на народа\", прозападната партия \"Глас\" и вероятно партията \"Отечество\" на бившия премиер Юлия Тимошенко. Според проучването от миналата седмица втори популярност с 11 процента е политически съюз, смятан за близък до Кремъл. Лидерът на съюза \"Опозиционна платформа - За живот\" Виктор Медведчук се срещна с руския премиер Дмитрий Медведев миналата седмица в Москва. Медведев похвали Медведчук за усилията му да посредничи между двете страни, чиито отношения се влошиха през последните години до най-ниската си точка в историята на фона на тлеещия конфликт край общата им граница. По данни на ООН около 13 хиляди души са били убити в конфликта в Източна Украйна, избухнал през 2014 г. Украйна обвинява Русия, че е нахлула в източните й региони; Русия отрича пряка намеса и представя себе си само като посредник на проруските сепаратисти. Зеленски обяви решаването на конфликта за свой водещ приоритет и наскоро предложи продължаване на мирните преговори с руския президент Владимир Путин, който каза, че е готов за такива преговори след изборите. \"Заради нейната проруска позиция\" е малко вероятно партията на Медведчук да бъде приета в управляваща коалиция, каза Фесенко в коментар по електронната поща. Не се очаква, добави той, изборите да доведат до някаква кардинална промяна в отношенията между Украйна и Русия. /БТА/", "date": "2019.07.15", "title": "Президентът на Украйна се готви да придобие още власт на парламентарните избори"}
{"url": "https://www.24chasa.bg/novini/article/7559594", "text": "Върховният представител на Европейския съюз по въпросите на външните работи и политиката за сигурност Федерика Могерини е разговаряла тази сутрин по телефона с външния министър на Турция Мевлют Чавушоглу, с когото е обсъдила турските действия в кипърската изключителна икономическа зона. Това съобщи при пристигането си за Съвета \"Външни работи\" на ЕС днес в Брюксел самата Могерини, цитирана от електронното издание на кипърския вестник \"Филелефтерос\". Могерини каза, че е изразила солидарността на ЕС с турския народ във връзка с навършващата се трета годишнина от опита за преврат през 2016 г. \"Солидарността ни към турския народ е несъмнена, но днес страните членки ще обсъдят още и как да изпълнят решенията, които взеха държавните и правителствените ръководители на Европейския съвет през юни по отношение на сондажната дейност (на Турция)\", заяви Могерини, предава БТА. Германският външен министър Михаел Рот, цитиран от ТАСС, заяви при пристигането си в Брюксел: \"Провокацията на Турция (със сондажите за природен газ край Кипър -бел.ред.) за нас е неприемлива. По този въпрос ние сме на страната на Кипър\". Той допълни, че ЕС е намерил съответната балансирана тактика, \"която ни позволява да държим отворени всички варианти, включително и санкции, разбира се\". Германският министър каза, че е важно да бъде показано, че тези въпроси трябва да бъдат решени под егидата на ООН, а крайната цел на ЕС остава мирното обединение на цял Кипър.", "date": "2019.07.15", "title": "Могерини и Чавушоглу говориха по телефона за турските сондажи край Кипър"}
{"url": "https://www.24chasa.bg/novini/article/7559603", "text": "В Тетевен е бил задържан шофьор с 2,59 промила алкохол в издишания въздух, съобщават от областната дирекция на МВР в Ловеч. Мъжът е на 38 години от село Дивчовото. Задържан е за 24 часа, а срещу него е образувано бързо производство. В районното управление в Троян също е образувано бързо производство срещу шофьор, управлявал автомобил след употреба на алкохол, с концентрация в издишания въздух 1.82 промила. Мъжът, на 49 години от Ловеч, е задържан за 24 часа, допълват от полицията.", "date": "2019.07.15", "title": "Хванаха пиян шофьор в Тетевен"}
{"url": "https://www.24chasa.bg/novini/article/7559659", "text": "С опасност за живота е   То има черепно-мозъчна и гръдна травма. Това съобщиха от ОДМВР-Разград. Около 16.00 часа вчера на тел.112 е получен сигнал за пътно-транспортно произшествие на около 2 км от село Осенец, на пътя в посока Русе. Екип на сектор \"Пътна полиция\" установява на място, че лек автомобил с румънска регистрация, движещ се посока Разград-Русе и товарен автомобил, собственост на \"Пътинженерингстрой -Т\" ЕАД-Търговище, движещ се посока Русе-Разград, са се ударили насрещно. Вследствие на настъпилото произшествие на място са загинали шофьорът на лекия автомобил, роден на 27 август 1978 г. в Букурещ, република Румъния, и возещата се на задната седалката жена, родена на 30 ноември 1976 г., също в Букурещ. 8-годишно момче и 46- годишният му баща са настанени за лечение в МБАЛ-Разград, като детето е с черепно-мозъчна и гръдна травма, с опасност за живота, а баща му е настанен в \"Ортопедично отделение\" ъс счупена ключица без опасност за живота. Извършен е оглед на местопроизшествието. Причините за тежката катастрофа са в процес на изясняване. Образувано е досъдебно производство по чл.343 ал.1, в от нк.", "date": "2019.07.15", "title": "Пострадалото дете при катастрофата край Разград е с опасност за живота"}
{"url": "https://www.24chasa.bg/novini/article/7559661", "text": "Вчера сутринта, около 05:20 ч., до с. Дунавци, общ. Казанлък се е движил 25-годишен мъж от с. Скобелево, управлявал \"Мерцедес\" с несъобразена скорост. В следствие на това той се блъска в крайпътен билборд, съобщават от полицията. Водачът е тестван за употреба на алкохол с техническо средство, при което е отчетена концентрация от 1.53 промила алкохол в издишания въздух. Мъжът е задържан в РУ-Казанлък за срок до 24 часа. Образувано е бързо производство по чл. 343б от НК.", "date": "2019.07.15", "title": "Пиян се заби в билборд в Казанлъшко"}
{"url": "https://www.24chasa.bg/novini/article/7559660", "text": "Нови наводнения в Западна Гърция през нощта, дни след опустошителните бури на полуостров Халкидики.Тогава загинаха седем души, а стотици бяха евакуирани, предава  Бедствията оставиха след себе си наводнения и огромни материални поражения. Повредени бяха пътища, къщи и магазини. Множество автомобили бяха отнесени в морето. Свидетели разказаха, че в някои райони водата е надхвърлила 2 метра и половина. Все още се уточнява размерът на щетите, причинените от мощните бури.", "date": "2019.07.15", "title": "Нови наводнения в Гърция, водата надхвърляла два метра и половина (Снимки, видео)"}
{"url": "https://www.24chasa.bg/novini/article/7559666", "text": "46-годишният Красимир И. ще отговаря пред съда за гавра с възрастна жена. Варненската районна прокуратура внесе срещу него обвинение за изнасилване на 77-годишна самотна жена. Ако бъде признат за виновен, го очаква присъда от 2 до 8 години затвор, е написано на сайта на прокуратурата. Престъплението е извършена на 6 октомври 2017 г. Пенсионерката живеела от години сама в дома си. Вечерта около 22.30 часа се разбудила от силен шум, който идвал от антре, изградено до къщата й. Тя излязла на двора да види какво се случва, забелязала мъжа, но тъй като била без очила, го оприличила на свой съгражданин, който през лятото й помагал в работата по двора. Насилникът избутал старицата в къщата с юмруци. Докато блъскал жертвата си, от джобовете му изпаднал портфейл, в който имало бележки с телефонни номера и имена на негови познати. Пенсионерката опитвала да се съпротивлява, на младият мъж я биел през цялото време. В една от стаите на дома й Красимир я изнасилил брутално. После си тръгнал. Сутринта около 7.45 часа жената излязла на двора. Съседката й забелязала синините по лицето й. Възрастната жена споделила, че била бита от свой съгражданин, като казала името на човека, който й помагал лятото по двора. От срам жената не разказала какво точно се е случило през нощта. Била повикана полиция и медицински екип, пред които възрастната жена споделила и за изнасилването. Първоначално бил задържан посочения от пострадалата мъж, но проведеното разследване установило и уличило Красимир като извършител на сексуалното насилие. Няколко часа преди престъплението той бил забелязан с коня и каруцата си близо до къщата на жертвата. Красимир бил уличен чрез ДНК-експертиза и свидетелски показания. Той е с начално образование, осъждан и има склонност към насилие, включително и сексуално към самотни възрастни жени.", "date": "2019.07.15", "title": "Съдят изверг, гаврил се сексуално с възрастна самотна жена във Варна"}
{"url": "https://www.24chasa.bg/novini/article/7559656", "text": "На 14.07.2019 г., около 19.00 ч., по път III-667, в района на с. Плодовитово, се е движил л.а. \"Ауди\", управляван от 25-годишен мъж от гр. Чирпан. При движение с несъобразена с пътните условия скорост водачът изгубил управление над автомобила, който напуснал пътното платно в дясно по посока на движението, ударил се в дърво и се преобърнал, съобщиха от полицията.  В следствие на удара на място е загинало 18-годишно момиче от гр. Първомай, което е пътувало в автомобила. Мъж на 19 г. от гр. Чирпан, също пътник в автомобила, е откаран в ЦСМП – Стара Загора в кома, с опасност за живота, но по-късно е починал. Други двама пътници са получили наранявания. 16-годишно момиче от гр. Първомай е с множество фрактури по тялото. Настанено е за лечение в УМБАЛ - Стара Загора, без опасност за живота. Мъж на 19 г. от гр. Чирпан е получил сътресение на мозъка. Настанен е за наблюдение в УМБАЛ – Стара Загора, без опасност за живота. Водачът на автомобила е получил множество натъртвания по тялото. Настанен е за наблюдение в УМБАЛ – Стара Загора, без опасност за живота. Същият е тестван с технически средства за употреба на алкохол и наркотични вещества, като пробите са отрицателни. В РУ - Чирпан е образувано досъдебно производство за престъпление по чл.343в от НК.", "date": "2019.07.15", "title": "Момиче и момче загинаха при катастрофа край Плодовитово"}
{"url": "https://www.24chasa.bg/novini/article/7559674", "text": "Вицепрезидентът Илияна Йотова е специален гост на откриването на 42-я международен семинар по български език и култура във Великотърновския университет. В образователния форум участват 110 чуждестранни българисти от 36 държави на 4 континента. \"Ако малко повече се знае за събития като днешното, безспорно ще бъдем много по-успешни в привличането на студенти от българските общности зад граница в нашите университети. Жалко е, че за поредна година не можем да попълним квотата от близо 2000 младежи, които искат да се учат у нас. Очевидно е, че трябва да направим допълнителни усилия в тази посока, но съм сигурна, че стъпка по стъпка това ще стане\", коментира вицепрезидентът. Тя припомни за направените поредица от студентски лаборатории и срещите с децата, които са от историческите диаспори и имат желанието и възможността, дадена от българската държава да се обучават в българските висши учебни заведения. \"Искам да благодаря на трите министрества - на вътрешните, външните работи и на образованието, заедно с колегите от тези министерства подготвихме поредица от мерки и се надявам в съвсем скоро време да има първата промяна в Закона за чужденците в България, така че максимално да облекчим децата, които пребивават тук. Да не създаваме допълнителни административни затруднения. Да ги оставим наистина да правят това, за което са дошли, да учат български език, да завършат българските университети. Които от тях искат, да останат да живеят в България и да правят своята кариера и своето бъдеще в България, са добре дошли\", допълни вицепрезидентът. Тя бе посрещната от ректора и директор на семинара проф. Христо Бонджолов. Преди да влезе в аулата за официалната част, Йотова се спря при талантливия бенд на учениците от училище \"Емилиян Станев\", които подгряваха с атрактивни изпълнения семинаристите и получиха заслужени аплодисменти.", "date": "2019.07.15", "title": "Не можем да попълним квотата от 2000 българи зад граница в нашите университети (Снимки)"}
{"url": "https://www.24chasa.bg/novini/article/7559689", "text": "През последните три години общо 557 турски граждани, които се считат или са обвиняеми за връзки с терористичната организация на ислямския проповедник Фетхуллах Гюлен - Фето, са били заловени край турско-гръцката граница при град Одрин. Една част от тях са се били инфилтрирали в мигрантските групи, които опитват да преминат нелегално в Гърция, за да продължат към Европа. Друга част се присъединявали към групите на ПКК и на други терористични организации, които се подвизават в Европа, за да могат да избягат от Турция. По данни на командването на жандармерията в Одрин, на която е поверена охраната на границата към Гърция, след осуетения опит за преврат на 15 юли 2016 г. екипите на граничната охрана са разкрили 18 гюленисти при опит да избягат. През 2017 г. са били заловени 149 предполагаеми гюленисти, на следващата година - 266, а през тази година - 124 души, смятани за принадлежащи към Фето. От общо заловените 557 души, 423-ма са били задържани в затвора. Твърди се, че сред тях има лица, които се числят към върхушката на Фето - отстранени от длъжност военни, съдии, прокурори, учители, полицаи и научни работници. Екипи на жандармерията са разкрили и арестували обвиняемия като един от ръководителите на метежа Халил Кумджу, който в нощта на опита за преврат е обезвредил под заплаха с оръжие началника на жандармерията генерал Галип Менди и под конвой той е бил отведен във военновъздушната база Акънджъ край Анкара, където е бил централният щаб на метежниците. Базата Акънджъ бе преименувана Мюртед. Бивш главен редактор на забраненото списание \"Нокта\" Мурат Чапан, който получи присъда от 22 години за подстрекаване към бунт и промяна на конституционния ред на Република Турция, също е бил заловен от граничарите при опит да избяга през турско-гръцката граница.", "date": "2019.07.15", "title": "557 гюленисти заловени на турско-гръцката граница край Одрин за три години"}
{"url": "https://www.24chasa.bg/novini/article/7559676", "text": "Пиян шведски турист е откраднал такси в Несебър, но не след дълго катастрофирал, инцидентът е от 13 юли, съобщават от Бургаската апелативна прокуратура. Кристофер А. е задържан, а държавното обвинение му е наложило 72-часов арест. На 13 юли по обед шведът изблъскал собственика на такси и се метнал зад волана. Той бил видимо пиян, но въпреки това подкарал автомобила. Не след дълго обаче катострофирал самостоятелно и двигателят отказал. След като е бил задържан, шведът е изпробван за алкохол - дрегер отчел 1,74 промила, уточниха от прокуратурата. Срещу Кристофер А. е повдигнато обвинение за противозаконно отнемане на чуждо МПС в пияно състояние, за което законът предвижда от 1 г. до 10 г. затвор. Предстои Районна прокуратура Несебър да внесе в съда искане за налагане на мярка за неотклонение „задържане под стража“ спрямо Кристофер А.", "date": "2019.07.15", "title": "Пиян швед открадна такси в Несебър, катастрофира"}
{"url": "https://www.24chasa.bg/novini/article/7559690", "text": "Бързо производство за закана за убийство е започнато в полицейското управление в Павликени, съобщи ОДМВР - Велико Търново. В 20,00 ч. в неделя в управлението е получен сигнал от мъж от Бяла черква, че на центъра на с. Бяла река е бил заплашен с нож. След намесата на полицията е изяснено, че същата вечер тъжителят случайно се е срещнал в центъра на селото с 33-годишен местен жител и между двамата възникнала разпра. В скандала 33-годишният мъж извадил нож и заплашил опонента си с убийство. Той е задържан с полицейска мярка до 24 часа. Срещу него е започнато бързо производство.", "date": "2019.07.15", "title": "Арестуваха мъж, извадил нож на опонент\nпри свада в Павликенско"}
{"url": "https://www.24chasa.bg/novini/article/7558767", "text": "Как се прави добър учебник по история, който да се разбира и от тройкаджии, и от отличници? Какво трябва да включва той и какви са клопките при написването? С тези въпроси се обърнахме към утвърдени автори на уроците за българското минало от Великотърновския университет. Тази година някои от най-обичаните търновски професори и доценти участваха в написването на 3 от учебниците по “История и цивилизации” за 10-и клас. На кориците на различни издателства стоят имената на проф. Милко Палангурски, проф. Петко Петков, проф. Пламен Павлов, проф. Красимира Мутафова, доц. Иван Лазаров, методистите доц. Виолета Стойчева и Юлия Симеонова. Търновската историческа школа е с утвърдени традиции в разработката на училищните книги, защото ВТУ е съвременна “Даскалоливница”, както би казал Дядо Славейков. “Учебниците се тестват чрез студентите - бъдещи учители. Те преподават по тях и си виждаме слабостите”, казва методистът  “Ние трябва да напишем учебник, който да отговаря на държавните образователни изисквания - какво трябва да знаят нашите деца, какво да научат по история на България за отделните нива на образователна степен и с което те впоследствие да станат граждани”, допълва Привежда и пример - само 7% от българите след завършване на средно образование се занимават или търсят каквато и да е информация за историята. “Т.е. онова, което ученикът научи за тези години, това му е до живот. Между другото, това важи за по-голяма част от специалностите, ако човек не се профилира в определено направление”, допълва той. Казва, че с доц. Иван Лазаров са от първите автори, които  “Яли сме попарата на учебникарството, което е много трудно”, допълва. В последните години все пак от конкуренцията на различни екипи започнало да се създава по-пъстроцветно образователно меню. “Първото, което правим, е концепция за учебника. Тя се разработва на базата на учебната програма. След това я обсъждаме всички заедно и всеки автор има възможност през призмата на зададените акценти в учебната програма да формулира заглавия на уроците. Към писането на учебник се пристъпва, след като сме уточнили дори броя на знаците на основния текст. Това беше един от съществените проблеми - да успеем да се разположим на три страници в учебник за 10-и клас\", разкрива технологията на добрия учебник доц. Стойчева.  шегуват се от авторския екип. Така е, защото е решено, че тринайсет и половина века родна история и още най-малко 1000 години преди това цивилизация по нашите земи трябва да се изучават в една година. Техния “свили” на 280 страници.Той има и електронно четим вариант. “Текстът, който подготвяме като специалисти, може да бъде много добре допълнен и изцяло представен с документи, нови извори, включително непубликувани досега изображения, схеми, карти”, вмята  която е автор на темите за османския период. Историците са категорични, че по-трудно се пише за деца, защото и тези, които се борят за великата тройка, трябва да разберат урока. “Честно казано, всеки от нас е сънувал поне по два пъти всеки урок, защото знае, че за всяка дума може да бъде атакуван. Зад всяко изречение стои поне една статия в научните издания и онова, което трябва да излезе като синтез, не е плод на хрумка, а е дълбоко преосмислено”, твърдят те. Основният дебат сега е около съдържанието за тоталитарния режим.   с възстановяването на българската държавност. Ние сме приели модела на съвременните либерални държави с най-важните права и свободи още от Великата френска революция - правото на собственост, правото на сдружение, личното право, правото на религиозност, равенство пред закона, избирателно право, контрол върху властите и т.н. Т.е. това, което се е случило след 9 септември 1944 г., в крайна сметка се оказва връщане дори в предосвобожденския период като политическа система. То няма как да получи добра оценка за пред нашите деца. Други приказки и опити за дискусии на научно ниво са излишни\", категоричен е проф. Палангурски, специалист по нова история. По спорните моменти с македонците за историята той казва, че “Трябва да сме наясно, че разказът на една нация е нейният крепеж. Нашия разказ си го знаем, не сме си кривили кой знае колко съвестта. “Техният разказ е на чурук дъска, както казва българинът, и тази дъска, ако бъде премахната, това значи да се взриви въобще идеята за история и идентичност на македонския народ”, разсъждава проф. Палангурски. “В нашия учебник аз няма какво да внимавам с македонските теми, гледам да не спестявам нищо. Ако стигнем до костите на Гоце Делчев, когато ги извадиха от гроба и ги внесоха в Народния театър, преди да ги пренесат в югославското посолство, тогавашният регент Тодор Павлов изнесе реч, че Гоце Делчев най-после си отива в своята родина. Когато българската държавност в лицето на най-висшите представители е обявявала един народ за друг, логично е след години някой да ти задава въпрос: Кога говорихте истината?”, продължава професорът. Според него положителното е, че вече има диалог на ниво наука. Определя решението да честваме заедно Св. св. Кирил и Методий, св. Климент и Самуил като крачка в правилната посока.  Това го прокарваме и през Средновековието, и през османския период, когато сме били част от една империя и сме нямали никакви препятствия за общуване. Субективността започва от гледните точки. Те се разминават, но фактът си остава. По-важното е, че дирим пътищата за сближението чрез общата ни история. Да, вече сме различни, но факт е, че вече имаме мегдан за общуване - чрез образование, култура, икономика и споделено минало”, допълва   философията им в учебника за десетокласниците. Проф. Красимира Мутафова дава пример: Ние не поставяме въпроса дали Карпош е български, или македонски герой, а приемаме, че това е първото въстание на хайдути с политически цели, и нямаме проблеми с това. Тя отбелязва, че за първи път от няколко години темата с определението “османско робство”, “османско владичество”, “османско присъствие” е игнорирана от дискусии какво учат децата. “За мен е признак за нормализация на социалното мислене. Трябва да се осъзнае, че това е една неделима част от нашето минало и че тези векове трябва да се познават и да се представят на учениците по достъпен, но обективен начин. “Османско присъствие” няма в писаните учебници”, казва проф. Мутафова. Според авторския колектив те са   които крие историята като представяне пред учениците. “Първо - не допуснахме учебникът да бъде изграден само като история на политическите движения, случки, войни, управления. Второ - да поставим всичко под сянката на православието и да отречем всичко друго. И третият капан бе възможността да представим историята идеологизирано. Част от текстовете ни дават една информация, тя се допълва от документите, а нека изводите и наблюденията да ги правят учениците заедно със своите учители. Ето това наричам едно нормално представяне на историческия процес, а не превръщането на учебника в средство за подготовка на пушечно месо или на нещо друго, т.е. възпитание в дивашки национализъм или в национален нихилизъм”, обобщава доц. Лазаров. А дали децата днес въобще четат учебниците, зависи от учителя. “В нашето образование има опасна клопка. Ние проверяваме нашите деца само по два предмета - български език и математика. Естествено, в ключовите моменти - 7-и и 12-и клас, децата се концентрират само за матури и всичко друго отива на заден план. След като системата ти е предложила, че тя ти оценява познанията само по два предмета, естествено, че децата се концентрират само върху тях\", завършват с укор търновските автори.", "date": "2019.07.15", "title": "Добрият учебник по история - кратки уроци и автентични документи, за да накарат децата да мислят"}
{"url": "https://www.24chasa.bg/novini/article/7559695", "text": "Европейският съюз възнамерява да приеме санкции по отношение на Турция заради нейните сондажни действия във водите на Кипър, заяви в понеделник в Брюксел министърът на външните работи на Австрия Александер Шаленберг преди заседанието на министрите на външните работи, съобщи ТАСС, цитирана от БТА. Ние ще предприемем днес редица мерки против Турция - по-малко пари, по-малко кредити чрез Европейската инвестиционна банка, спиране на преговорите по авиационното споразумение. Разбира се, възможни са и други санкции, заяви министърът пред журналисти. Ние напълно подкрепяме Кипър, добави Шаленберг.", "date": "2019.07.15", "title": "ЕС ще приеме санкции срещу Турция заради действията й във водите на Кипър"}
{"url": "https://www.24chasa.bg/novini/article/7559343", "text": "Митническите власти в пристанище Йентай, провинция Шандун, са върнала обратно до адреса им в чужбина пратка с твърди отпадъци, се казва в съобщение на Главното управление на митниците. Общото количество на задържаните миналата година отпадъци е близо 153 тона, те са основно олово от рециклирани акумулатори и шлака от топене на метали, чийто внос в Китай е забранен, предава  .  През 80-те години на миналия век Китай започна да внася твърди отпадъци, които използваше като източник на суровини и в сравнително дълъг период бе най-големият вносител, независимо от слабите възможности за рециклиране. Някои компании реализираха сериозни печалби от незаконния внос на отпадъци в чужбина, нанасяйки сериозни щети на околната среда и публичното здраве. Като част от усилията за справяне със замърсяването, правителството спря временно вноса на твърди отпадъци до края на 2019 г., с изключение на такива, съдържащи субстанции, които не могат да бъдат заменени.", "date": "2019.07.15", "title": "Китайските митници върнаха обратно в чужбина 153 тона твърди отпадъци"}
{"url": "https://www.24chasa.bg/novini/article/7559702", "text": "Служители на полицейското управление в Свищов разследват телефонна измама по схемата «съдействие за задържане на телефонни измамници», предадоха от полицията. В събота следобед в управлението съдействие е потърсила 69-годишна жена от крайдунавския град. От разказа й станало ясно, че извършителите са действали по добре познатата вече схема. Те й обяснили, че за да помогне на полицаите трябва да закачи всичките си налични пари на входната врата на жилището си. Убедена, че помага, и спазвайки указанията, жената оставила пред дома си 4 000 лв. По случая е започнато досъдебно производство. От ОДМВР – В. Търново отново напомнят, че полицията не иска пари от гражданите. При всяко съмнително обаждане сигнализирайте в най-близкото управление на МВР. Бъдете мнителни и предпазливи.", "date": "2019.07.15", "title": "Жена от Свищов окачи 4000 лв. на входната врата, помагала на мними полицаи"}
{"url": "https://www.24chasa.bg/novini/article/7559712", "text": "Служители на полицейското управление в Горна Оряховица разследват случай на умъртвяване на коте в града, съобщиха от ОДМВР. Сигналът е подаден в петък вечерта. На местопроизшествието е извършен оглед. Като съпричастен към извършеното деяние е задържан с полицейска мярка до 24 часа 45-годишен мъж от същия град. Срещу него е започнато бързо производство.", "date": "2019.07.15", "title": "Белезници за мъж от Горна Оряховица,\nумъртвил жестоко коте"}
{"url": "https://www.24chasa.bg/novini/article/7559735", "text": "Окръжна прокуратура – Бургас предаде на съд Иван Л., обвинен в причиняване на смърт по непредпазливост на жена и средна телесна повреда на друга жена, настъпили в резултат от катастрофа. Това съобщиха от държавното обвинение. Като шофьор Иван Л. е нарушил правилата за движение на 19.07.2017 г. на територията на община Карнобат, в района на кръстовището, образувано от главен път І-6 и второстепенен път ІІ-73 и по непредпазливост причинил смъртта на Биляна Б., починала на 02.08.2017 г. и средна телесна повреда на Тотка П. До катастрофата се стигнало, след като обвиняемият навлязъл в кръстовището без да спре на знак „стоп“, тъй като когато е трябвало да направи това, е наблюдавал екрана на навигационното си устройство. Така управлявания от Иван Л. се е сблъскал с този, движещ се с предимство на пътя, в който са се движили двете пострадали жени. Окръжен съд – Бургас е насрочил заседанието си за 16.07.2019 г.", "date": "2019.07.15", "title": "Съдят шофьор, убил жена на кръстовище в Карнобат и ранил друга"}
{"url": "https://www.24chasa.bg/novini/article/7559711", "text": "Министърът на вътрешните работи на Румъния Кармен Дан подаде днес оставка от поста след разговор с премиера Виорика Дънчила, съобщава информационният сайт Зиаре. Кармен Дан заяви след срещата с Дънчила, че са разговаряли за уличния натиск във връзка с миналогодишния протест на диаспората на 10 август и действията на министерството на вътрешните работи, предава БТА. Близо 80 000 румънци се събраха на протест в Букурещ на 10 август м.г., като демонстрацията бе съпътствана от сблъсъци между демонстранти и полиция. Най-малко 450 души потърсиха медицинска помощ заради травми, получени при избухналото насилие. Кармен Дан иронично отбеляза днес, че в продължение на една година \"уличният натиск\" за нейната оставка не е бил достатъчен, но \"сега е\". Тя каза, че не се упреква в нищо. Националният изпълнителен съвет на управляващата Социалдемократическа партия (СДП) ще вземе решение днес за промени в правителството. Според румънски медии може да настъпят промени в осем министерства. Според източници на радио Свободна Европа премиерът Дънчила, която е и лидер на СДП, ще предложи за нов вътрешен министър сенатора Николае Мога.", "date": "2019.07.15", "title": "Министърът на вътрешните работи на Румъния подаде оставка"}
{"url": "https://www.24chasa.bg/novini/article/7559746", "text": "Земетресение с магнитуд 4,3 по Рихтер бе регистрирано през нощта в окръг Ерзурум (Източна Турция), съобщиха от правителствената дирекция за управление при бедствия и извънредни ситуации (АФАД). Епицентърът на земетресението, регистрирано в 3,15 ч., е бил в района на град Олту. Трусът е предизвикал паника сред населението. Повечето жители на Олту са прекарали нощта навън, посочи турската телевизия СиЕнЕн-Тюрк. В 7,20 ч. в Олту е бил регистриран вторичен трус с магнитуд 3,8 по Рихтер. Земетресението е било на дълбочина 7 километра. Няма информация за ранени и за разрушения при трусовете, допълва БТА.", "date": "2019.07.15", "title": "Трус удари Източна Турция"}
{"url": "https://www.24chasa.bg/novini/article/7559739", "text": "Испанският премиер Педро Санчес обвини днес крайнолявата партия \"Подемос\", че е прекъснала преговорите за сформиране на ново правителство, предаде Франс прес. Социалистическата партия Санчес, който стана премиер през юни миналата година след вот на недоверие срещу консерватора Мариано Рахой, спечели парламентарните избори в края на април, но има само 123 депутати в 350-членната долна камара на испанския парламент, предава БТА. По тази причина социалистите имат нужда от подкрепата на 42-мата депутати на \"Подемос\", а също така и на колегите им от няколко малки регионални партии, за да може Санчес да се задържи на премиерския пост при гласуването за ново правителство в парламента, насрочено за 23 юли. В интервю за испанското радио Кадена Сер министър-председателят разкритикува едностранното прекъсване на преговорите от страна на лидера на \"Подемос\" Пабло Иглесиас. Крайнолявата партия постави като условие за подкрепата си в правителството да влязат част от нейните ръководители, което първоначално Санчес категорично отказа, но впоследствие направи отстъпки миналата седмица. Премиерът дори предложи да бъдат назначени за министри членове на \"Подемос\", които са експерти в определени сфери. Според Санчес Иглесиас е отхвърлил и това предложение. При всички положения, с подкрепата на \"Подемос\" или без нея, опитът на испанския премиер да остане на поста изглежда обречен на провал при гласуването на 23 юли, тъй като той не разполага с подкрепата на абсолютно мнозинство, т. е. 176 гласа. Ако Санчес претърпи неуспех при първото гласуване, ще се стигне до втори парламентарен вот на 25 юли, при който ще му бъде достатъчна подкрепата на относително мнозинство от депутатите. Либералната партия \"Сиудаданос\" и консервативната Народна партия отхвърлят призивите на премиера да осигурят неговото избиране, като се въздържат при второто гласуване. Санчес на всяка цена иска да избегне избирането му да зависи от въздържането на каталунските сепаратисти при вота на 25 юли. Консерваторите непрекъснато обвиняват премиера социалист, че е заложник на каталунските сепаратисти, които подкрепиха идването му на власт през юни миналата година, отбелязва Франс прес.", "date": "2019.07.15", "title": "Педро Санчес обвини партия \"Подемос\", че е прекъснала преговорите за ново правителство"}
{"url": "https://www.24chasa.bg/novini/article/7559744", "text": "След подпалването на няколко сметища, Рим се огъва под тонове изоставени отпадъци. Това е повтарящо се бедствие за вечния град, което обаче това лято достигна такова равнище, че лекарската колегия би тревога, а прокуратурата започна разследване. Всяко лято, когато тълпи от туристи трябва да слаломират между купчини вмирисващ се в задушаващата жега боклук, жителите на Рим се бунтуват. В Туитър започна конкурс за намирането на най-отвратителните кофи за боклук в града. Тази година Антонио Маджи, председателят на лекарската колегия в Рим, обаче сезира властите, като спомена пред АФП за \"хигиенна тревога\", която има риск да се превърне в \"санитарна\". В действителност отпадъците привличат необичайна фауна почти до историческия център на италианската столица - гълъби, плъхове, диви прасета, която залива тротоарите, а миазмите се лепят по подметките на минувачите. След като получи множество жалби, тази седмица римската прокуратура започна разследване, за да установи има ли евентуални пропуски. Това не се дължи на липсата на средства: според доклад на фондация ОупънПолис (OpenPolis), през 2017 г. град Рим е похарчил над 597 евро на глава от населението за обработка на битовите отпадъци, далеч над средното за страната, преди Венеция (353 евро) и Флоренция (266 евро). Според водещия римски всекидневник \"Месаджеро\" през 2018 г. данъкът за битовите отпадъци е възлизал средно на 394 евро на домакинство в Рим, при средно 300 евро за Италия като цяло. Градът обаче не разполага с инфраструктура за премахване на отпадъците. От трите главни сметища, едното е затворено, а другите две бяха унищожени от пожар през последните месеци. А двата обекта за биологично третиране намалиха дейността си заради дейности по поддръжка. Потребителите също носят своя дял от отговорността: неспазването на разделното изхвърляне усложнява обработката на отпадъците, да не говорим за матраците, хладилниците и диваните, изхвърлени край контейнерите за боклук. Обработката на отпадъци е основен фактор за конфликт между кмета на Рим Вирджиния Раджи, издигната от антисистемното \"Движение \"Пет звезди\" (ДПЗ), и губернатора на област Лацио Никола Дзингарети, който е и председател на левоцентристката Демократическа партия. На среща миналия вторник, в присъствието на министъра на околната среда Серджо Коста, и двамата увериха, че са се съгласили \"до 15 дни\" да има връщане към нормален режим. За да го постигне обаче, градът, който произвежда близо 5000 тона отпадъци дневно, ще трябва да транспортира още от тях навън, за да бъдат изгаряни в други региони или в чужбина. \"Всички се оплакват от отпадъците, но никой не иска устройство за изгарянето им\", обяснява за АФП жител на града. \"Изпращаме отпадъци в чужбина - в Австрия и Германия\". \"Разбира се, вината е на кметството, на кого другиго може да е? Но със сигурност не е на гражданите. Те са тези, които произвеждат отпадъци и трябва да ги изхвърлят, а държавните служби трябва да ги събират. Не е сложно. Плащаме данъци за това\", уверява друг. Папа Франциск, който е епископ на Рим, от своя страна говори през юни за град, \"който страда от деградация и изоставяне\". Дори министърът на вътрешните работи Матео Салвини, ръководител на крайнодясната партия \"Лига\", увеличи атаките. Дълго време неговата партия, която е за отцепване на части от страната, не се интересуваше от Рим. Но сега, когато има победоносна националистическа формация, той изглежда решен да започне кампания, за да завоюва столицата на следващите местни избори, предвидени за 2021 г. Предизвикателството е голямо: десницата и левицата, а сега и ДПЗ, се провалиха в управлението на този свръхзадлъжнял град, подложен на натиска на мощни групи за влияние. Междувременно боклукът е само една от грижите за местните жители, принудени да търпят автобуси, които се подпалват или изобщо не идват, лошо поддържани дървета, които се сгромолясват при първия порив на вятъра, както и повсеместни дупки по пътищата. /", "date": "2019.07.15", "title": "Осеяните с боклуци улици на Рим пораждат опасения от санитарна криза"}
{"url": "https://www.24chasa.bg/novini/article/7559752", "text": "Гражданин на Канада е задържан миналата седмица в Китай във връзка с разследване за разпространяване на наркотици сред студенти, потвърди днес говорител на китайското министерство на външните работи, цитиран от ДПА и Ройтерс. Той посочи, че разследването на случая продължава, без да даде подробности. По думите му китайските власти ще позволят на представители на канадското посолство да посетят канадския студент, задържан в източната провинция Шандун. В събота канадското министерство на външните работи съобщи, че един канадец е арестуван в град Янтай, провинция Шандун, предаде БТА. В китайски арести се намират още двама канадски граждани - Майкъл Ковриг и Майкъл Спавър - които са обвинени в кражба на държавни тайни. Смята се, че двамата са задържани като отмъщение за ареста през декември във Ванкувър на финансовия директор на китайския телекомуникационен гигант \"Хуавей\" Мън Ванчжоу. Съд в Ню Йорк й повдигна обвинения в нарушаване на американските търговски санкции срещу Иран. Мън бе пусната под гаранция до окончателното решение по делото за нейната екстрадиция в САЩ.", "date": "2019.07.15", "title": "Китай: Студент от Канада е арестуван по дело за разпространяване на наркотици"}
{"url": "https://www.24chasa.bg/novini/article/7559696", "text": "Лекар, набеден за убийството на новородено, окончателно осъди прокуратурата за 40 хил. лева обезщетение.   предаде  Тогава без разследване МВР и прокуратурата единодушно обявиха, че бебето е било живо близо денонощие след раждането, а четиримата медици опитали да укрият тялото му във фризер. Тогавашният вътрешен министър Цветан Цветанов дори разсекрети и публично чете от парламентарната трибуна разпечатки от записани със СРС техни разговори. 3 години по-късно разследването бе прекратено заради липса на престъпление, а деветорна съдебна експертиза доказа, че лекарите са действали правилно в ситуацията и бебето е било мъртвородено. На последна инстанция Върховният касационен съд пък потвърди изцяло обезщетението от 40 хил. лева за лекаря Михаил Милатович заради непремерени изказвания на определени прокурори, както и заради публичното огласяване на разговорите. През ноември 2010-а 17-годишна родилка прави спонтанен аборт в 22-ата седмица в Горнооряховската болница. Бебето е обявено за мъртво, по-късно лекарите се заблудили, че плодът може да е още жив заради епизодични движения, които деветорната експертиза впоследствие доказа като имитация на жизнена дейност. Заблудата на лекарите обаче става причина за цинични разговори между тях. Разговорите се оказаха записани чрез СРС по друго досъдебно производство и впоследствие бяха публично прочетени на брифинг на прокуратурата. Четиримата лекари - Стефан Лазаров, Катя Гецова, Михаил Милатович и Димитър Сотиров, бяха арестувани пред колегите си в болницата. До обвинения срещу тях така и не се стигна, а три години по-късно разследването срещу тях беше прекратено заради липса на престъпление. Милатович заведе дело с иск за обезщетение, а в края на миналата година Софийският апелативен съд му присъди 40 хил. лева обезщетение. С решение от 3-и юли тази година Върховният касационен съд отказва касационно обжалване, с което присъдата на втората инстанция е окончателно потвърдена. В иска си до съда Милатович твърди, че и до ден днешен доверието на хората в него не е възстановено, а много негови колеги са започнали да поставят под съмнение както невинността, така и професионалната му компетентност. Дълго време дори появата му на обществени места предизвиквала шушукания и коментари, допълва Милатович. От свидетелски показания на негови колеги става ясно, че допреди инцидента лекарят бил един от най-търсените специалисти в областта. След обявеното по медиите обаче вече никой не искал да ходи в болницата, а лекарите там били наричани „убийци”.", "date": "2019.07.15", "title": "Лекар осъди прокуратурата по случая с \"бебето от фризера\""}
{"url": "https://www.24chasa.bg/novini/article/7559767", "text": "Девет души са загинали в неделя по време на полет, превозващ ги за скок с парашут. Самолетът се е разбил в северната част на Швеция малко след излитането си, предава Би Би Си, цитирана от  . Самолетът, модел GippsAero GA8 Airvan – често използван за такива полети, се е разбил около 14:00 часа, след напускането на летище „Умеа“. От полицията съобщават, че катастрофата е станала на остров на река Уме, а всички на борда са били шведски граждани. Причината за инцидента все още не е изяснена, а местни медии съобщават, че според очевидци някои от парашутистите да се опитвали да скочат от самолета, преди да се разбие. „Чух странен звук, погледнах и видях самолета да се върти. Първоначално помислих, че се изпълнява акробатичен полет, но бързо осъзнах, че нещо не е наред“, казва пред медиите Петър Ларсън - очевидец на случилото се. Шведският крал Карл XVI Густаф изрази своите съболезнования чрез Фейсбук профила си.", "date": "2019.07.15", "title": "Самолет се разби в Швеция, 9 души загинаха (Видео)"}
{"url": "https://www.24chasa.bg/novini/article/7558781", "text": "    Крадците катерачи почнаха да се активизират, а от СДВР очакват тепърва набезите им да зачестят заради летния сезон. Контингентът от алпинисти не е постоянен, но е с доста сходни черти. Повечето катерачи са от ромски произход и са с леко телосложение. Ползват се и деца. Обирите стават във всички квартали на столицата, но по-голямата част са в райони, до които има ромски махали. “Има два начина на катерене. Често хората на първия етаж са си сложили решетки и крадците се катерят по тях, за да стигнат втория”, казват полицаи. Преди година крадец почина, след като решетка се откърти  . Другият начин е по улуците, но изисква особено внимание, Обикновено подобни обири се правят през нощта. Крадците с качества на алпинисти “По това време е тъмно, а до повечето блокове има израснали храсти и дървета и абсолютно нищо не се вижда”, посочват тактиката на бандитите униформени. Често се набелязват жилища с отворени балкони или прозорци. Това особено важи за летния сезон. Някои от крадците обаче си носят и уреди, с които да отворят дограмата. Обикновено се катерят до втория или третия етаж. Рекордьорът е варненският рецидивист Алпер, който на 15 юни успя да се покатери по балконите до 6-ия етаж на хотел в курорта “Св. св. Константин и Елена”. Той успя да задигне 70 лв., а заради записи от видеокамери бързо го хванаха. Веднъж стигнали до заветния етаж, апашите имат няколко варианта. Единият е отваряне на дограмата. Това става с отвертка, както и специални инструменти. “Често се се оказва, че Така собствениците не чуват нищо”, обясняват от СДВР. Веднъж влезли в апартамента, бандитите гледат да не се задържат дълго. “Търсят само злато и пари, които могат да сложат по джобовете си, и бързат да избягат”, обясняват полицаи. “Най-много да влязат до антрето и да задигнат чантата. Стремят се обаче да не обикалят по стаите, за да не събудят хората”, уточняват униформени. Заради сложността почти не опитват да задигат техника. тъй като там всичко се описва и лесно се стига до крадците. То минава през няколко души и се претопява, преди да бъде пласирано. Все пак има и случаи, в които бандитите взимат и по-голяма плячка. Така например трима рецидивисти успяха да смъкнат цяла каса във Велико Търново в края на м.г. Те се покатериха до 3-ия етаж на офис сграда. Задигнаха 35 хил. лв., но след дни бяха хванати. Джакпот пък ударил софийски крадец, който се покатерил до втория етаж на кооперация в края на зимата. Той Бандитът използвал решетките на долния етаж, за да стигне до набелязаното жилище. Разбил дограмата и направил удара на живота си. Според полицаи от сектор “Кражби” в СДВР той не е действал по предварителна информация. Въпреки очакваното завишение на обири от апаши с уменията на алпинисти от СДВР отчитат намаление на кражбите като цяло със 17%. Сред причините е, че “Най-добрите, които работят с предварителна информация, нападаха предимно фирмени офиси. Хората обаче се научиха и спряха да държат пари в касите. Сега имаме няколко случая на обири, при които в сейфовете се съхранявали само документи. Те не са полезни на крадците и затова почнаха да се ориентират по работа в чужбина”, обясняват криминалисти. Засега не са засекли и действия на столичния контингент по морето, но признават, че сезонът тепърва започва. Заради летните отпуски се очаква увеличение и на кражбите с отключване на входната врата. При тях крадците звънят в жилището и ако някой отвори, казват, че са объркали вратата.  За да се предпазите от крадци с умения на алпинисти, не оставяйте вратата или прозореца отворени. Често катерачите избират кого да оберат не по предварителна информация, а където им се вижда най-лесно, казват полицаи. Друг трик е да сложите дограма със секюрити обков. Тя се предлага от всички производители и има от 8 до 16 точки на заключване. “Много е сложна за отваряне и апашът ще се откаже, защото отнема много време”, посочват от СДВР. Оттам казват, че е добре и входната врата да е с поне два механизма на заключване. Това ще ги откаже, тъй като, докато отворят, може да излезе съсед и да ги види. Не обявявайте във фейсбук, че излизате във ваканция е друг от съветите на полицаите. Не качваите и снимки от почивката си, преди да се върнете. Сред най-сигурните защити, докато сме извън дома ни, пък, е уред за включване на лампите. Той се настройва и в определен час осветлението светва. Машинката струва около 50 лв. “Не е добра идея да спестите тази сума и да оставите включени лампите, защото крадците следят всичко и виждат, че свети и през деня. Така ще се ориентират, че ви няма”, обясняват полицаи.  Един от най-ловките крадци алпинисти почина м.г., след като металната решетка, по която се катереше, се откърти. Димитър Данаилов Тодоров, по-известен като Шаката, опитал да обере блок в кв. “Оборище” в София в края на септември 2018 г. Свидетели го видели и веднага подали сигнал на тел. 112. Полицаите от 5-о РУ тръгнали натам, но при пристигането си намерили Тодоров да лежи на земята, а решетката, която се откъртила от прозорец на 4-ия етаж, все още била в ръцете му. Криминалистите повикали линейка, която дошла на 4-ата минута. 33-годишният мъж бил закаран в “Пирогов”, където лекарите се опитали да спасят живота му, но Тодоров починал след месец. През цялото време в болницата бил в кома. Шаката бе известен с това, че се катери не само по решетки, но ползва и металните пръти, на които хората връзват простора си. Винаги действал сам и атакувал през нощта. След смъртта му при обиски в дома му полицаи откриха множество вещи, заявени от софиянци като откраднати. ", "date": "2019.07.15", "title": "Крадците катерачи излизат в летните нощи, най-често са слабовати, има и деца"}
{"url": "https://www.24chasa.bg/novini/article/7560045", "text": "Най-вероятно е Йорданка Фандъкова да бъде преизбрана за кмет на София, ако се кандидатира отново, коментира в понеделник Юлий Павлов от Центъра за анализи и маркетинг на пресконференция в Националния пресклуб на БТА, където представи данните от изследване на обществено-политическата ситуация в Столична община сред 1014 пълнолетни граждани на Столичната община, направено между 24 юни и 3 юли. Според данните Йорданка Фандъкова на първи тур би водила с 36 на сто пред евентуална кандидатура за Мая Манолова - 23 процента сред анкетираните, предава БТА. Преизчислението само сред твърдо решилите показва, че има теоретична възможност Фандъкова да спечели още на първи тур, макар да е по-вероятно при участие на Манолова в местните избори да се стигне до балотаж, коментира Павлов. При балотаж между двете Фандъкова би получила 38.4 на сто, а Манолова - 28.1 процента. Сред твърдо решилите да гласуват, които ще отидат до урните на втори тур, вероятното съотношение е 59 на сто за Фандъкова срещу 41 процента за Манолова. Юлий Павлов прогнозира разнороден общински съвет, в който, според данните, общински съветници биха имали ГЕРБ /28.9 на сто/, БСП /21.8 процента/, \"Демократична България\" - 5.6 на сто, ВМРО - 3.8 на сто, СДС /2.2 процента/, \"Атака\" - 2.1 на сто, ДПС - 1.5 процента. Общински съветници би имала и евентуална партия на Слави Трифонов /4.3 на сто/ или политическа формация с листа, зад която застане Трифонов, уточни Павлов. На местните избори през октомври със сигурност смятат да гласуват 54.6 на сто от анкетираните, 28 на сто все още не са решили дали да гласуват, 13.8 на сто - със сигурност няма да гласуват. Това прави около 540-550 хиляди души, изчисли Павлов. Столичани посочват сред основните проблеми, които трябва да намерят решение в София през следващите години, чистотата на града /според 22.2 на сто/, нови улици в кварталите и ремонт на старите /15.9 на сто/, по-редовен градски транспорт /15.1 на сто/, мръсния въздух /12.1 на сто/. Мая Манолова, Йорданка Фандъкова и Румен Радев са първите трима по рейтинг според проучването и са единствените с положителен рейтинг, тоест одобрението за тяхната работа е по-голямо от неодобрението. Манолова има 49.5 на сто доверие срещу 38.6 недоверие, Фандъкова - 48.1 на сто доверие срещу 41.2 недоверие,а Румен Радев - 45.8 на сто доверие срещу 43.3 на сто недоверие.", "date": "2019.07.15", "title": "Проучване: Фандъкова би спечелила на кметските избори в София"}
{"url": "https://www.24chasa.bg/novini/article/7560044", "text": "Бившият гръцки премиер и лидер на най-голямата опозиционна партия в Гърция Сириза Алексис Ципрас призова за трасформиране на партията в по-широко движение, в което да влязат прогресивни и демократични сили, пише вестник \"Катимерини\". На заседание на Централния комитет на Сириза Ципрас каза, че \"като пази корените си, не трябва да се страхуваме дървото да прерасне в дърво със силни и дълбоки корени и клони, които покриват всички прогресивни и демократични сили\", предава БТА. Оценката на Ципрас е, че Сириза се е справила сравнително добре на предсрочните парламентарни избори след всеобщите нападки срещу нея поради поражението на европейските избори през май, на които неговата партия остана на 9 процентни пункта зад \"Нова демокрация\". На предсрочните парламентарни избори дясноцентристката Нова демокрация излезе първа сила с 39,85 процента и получи 158 места в 300-членния гръцки парламент. СИРИЗА бе подкрепена от 31,53 процента и има 86 депутати.", "date": "2019.07.15", "title": "Ципрас за Сириза: Не трябва да се страхуваме дървото да стане със силни корени"}
{"url": "https://www.24chasa.bg/novini/article/7560043", "text": "55-годишен мъж от Добрич, обявен за общодържавно издирване, е установен и задържан след операция на служители от сектор „Издирване“ на ГД „Национална полиция“ и техни колеги от ОДМВР-Варна и Стара Загора. Тя е проведена на 14 юли. Мъжът е установен на адрес в Стара Загора. При претърсване на жилището, ползвано от него, са открити и иззети наркотични вещества и неистински документи за самоличност – фалшива лична карта, с която се е представял. Той е обявен за общодържавно издирване през 2009г. като извършител на 21 тежки криминални престъпления по чл. 201, чл. 206, чл. 209 и чл. 211 от Наказателния кодекс (измама в особено големи размери, обсебване и присвояване), извършени в различни области на страната. След 24-часовото задържане на мъжа във връзка с образувано досъдебно производство по описа на ОДМВР-Стара Загора, ще бъде изпълнена наложената му принудителна мярка „задържане“. Работата по случая продължава под надзора на прокуратурата.", "date": "2019.07.15", "title": "Задържаха добричлия, издирван от 10 години, в Стара Загора"}
{"url": "https://www.24chasa.bg/novini/article/7560056", "text": "Българският ученически отбор спечели медали от Международната олимпиада по физика в Израел, съобщиха от Софийския университет. От 7 до 15 юли в Тел Авив, Израел, се състоя юбилейната 50-а Международна олимпиада по физика. Всички ученици от българския отбор по физика спечелиха престижни отличия. Отборът беше ръководен от проф. Мирослав Абрашев и от главен асистент Нено Тодоров, които са преподаватели във Физическия факултет на Софийския университет \"Св. Климент Охридски\", съобщи пресцентърът на висшето училище. Сребърни медали са завоювали учениците от Софийската математическа гимназия \"Паисий Хилендарски\" Георги Александров и Иво Петров. С бронзови медали са Александър Проданов от mрофилираната природоматематическа гимназия \"Никола Обрешков\" в Казанлък, както и Владимира Иринчева и Васил Николов от Първа частна математическа гимназия в София. България е сред петте държави, учредители на Международната олимпиада по физика, чието начало е положено през 1967 година, припомнят от СУ.", "date": "2019.07.15", "title": "Български ученици спечелиха медали на Международната олимпиада по физика 2019 (Снимки)"}
{"url": "https://www.24chasa.bg/novini/article/7559602", "text": "44-годишна жена е загинала при тежка катастрофа, станала край Каварна. Инцидентът е възникнал в неделя около 20,20 ч. по главен път I-9 – съобщават от Областната дирекция на МВР-Добрич. На място е установено, че лек автомобил \"Мерцедес” с варненска регистрация, управляван от 46-годишен мъж, се блъска в крайпътно дърво. Вследствие на инцидента на място е починала возещата се на задната седалка жена на 44 години от град Варна. Пострадало е и 9-годишно момче, което е настанено в отделението по реанимация на болница „Св. Анна” с вътрешни травми и фрактури, без опасност за живота. Водачът на автомобила е с охлузни рани, освободен за домашно лечение. Още една катастрофа с пострадал, е станала в неделя на територията на област Добрич. Инцидентът е възникнал малко преди 13,50 ч. по пътя между селата Воднянци и Дряновец. На място е установено, че лек автомобил „Рено” с варненска регистрация, управляван от 69-годишен мъж, който си отклонява вниманието, се преобръща в крайпътна нива. Водачът е настанен в болницата в Добрич с диагноза комоцио, без опасност за живота.", "date": "2019.07.15", "title": "Жена загина на място след удар на кола в дърво, а дете е в реанимация (Oбновена)"}
{"url": "https://www.24chasa.bg/novini/article/7560061", "text": "Хърватският министър за държавната собственост Горан Марич подаде днес оставка, предаде агенция Хина. Марич се оттегля от поста, след като подписа в крайбрежния град Нови Винодолск два договора, с който градът получава безвъзмездно държавни имоти, за да построи подземни гаражи и противопожарна станция. Той заяви, че това са последните договори, които ще подпише, съобщи телевизия Ен1, цитирана от БТА. Министърът каза, че е говорил с премиера Андрей Пленкович и че оставката му е окончателна. Марич каза, че напуска министерския пост заради \"атмосферата на нападки в медиите срещу статута на министерството и обструкцията на нормалната му работа\".", "date": "2019.07.15", "title": "Хърватският министър за държавната собственост подаде оставка"}
{"url": "https://www.24chasa.bg/novini/article/7560066", "text": "Британският премиер Тереза Мей смята за \"съвършено недопустим\"  , каза неин говорител, цитиран от Ройтерс. В постовете си в Туитър Тръмп прикани демократките \"да се върнат и да помогнат да се оправят напълно съсипаните и гъмжащи от престъпност места, от които са дошли\" - коментар, който демократите в Конгреса осъдиха като расистки, припомня БТА. \"Министър-председателката смята, че използваният по адрес на тези жени език, е съвършено недопустим\", каза говорителят на Мей.", "date": "2019.07.15", "title": "Мей за думите на Тръмп към цветнокожи конгресменки: Съвършено недопустим език"}
{"url": "https://www.24chasa.bg/novini/article/7560064", "text": "Номинираната за председател на Европейската комисия Урсула фон дер Лайен предложи днес въвеждането на минимална работна заплата за всички работещи в ЕС и схема за помощи за безработните, предаде Ройтерс. Фон дер Лайен направи това чрез писма до групите на социалдемократите и либералите в Европейския парламент в опит да спечели подкрепата им на утрешния вот в ЕП по нейната кандидатура за председател на Комисията. Германката обещава освен това намаляване на въглеродните емисии на ЕС с 55 процента до 2030 г. в сравнение с нивата от 1990 г. Тя посочва, че ще въведе и т. нар. въглероден данък. Като част от обещанията на Фон дер Лайен е и ангажимент за реформи в начина, по който ЕС следи за спазването на принципа на върховенството на закона в страните членки на съюза, а също така и реформи в сферата на миграцията и външната политика. Тя заяви, че ще подкрепи даването на още време на Великобритания за преговори за Брекзит, в случай че бъде избрана за председател на ЕК, предаде БТА. \"Ако бъда избрана, съм готова на подготвя почвата за амбициозното и стратегическо партньорство, което искаме да изградим с Великобритания. Ако е необходимо още време и има сериозни причини за това, ще подкрепя допълнително удължаване\" на времето за преговори по Брекзит, изтъква Фон дер Лайен в писмата си до социалистите и либералите в ЕП. В дългото си осем страници писмо до групата на европейските социалисти Фон дер Лайен обещава и да предостави на Европейския парламент правото на законодателна инициатива, с каквото сега разполага единствено Европейската комисия, предаде ДПА. Евродепутатите ще гласуват утре с таен вот кандидатурата на Фон дер Лайен за председател на ЕК. За да бъде избрана на поста, ще й е необходимо абсолютно мнозинство в Европейския парламент, т. е. 374 гласа.", "date": "2019.07.15", "title": "Урсула фон дер Лайен предложи въвеждането на минимална работна заплата в ЕС"}
{"url": "https://www.24chasa.bg/novini/article/7560067", "text": "Словашкият президент Зузана Чапутова заяви днес, че страните от Централна Европа трябва да следват целите на Европейския съюз, и изрази съжаление, че регионът няма представителство сред висшите постове в блока, предаде Асошиейтед прес, цитирана от БТА. Тя каза това днес във Варшава, където е на посещение за среща с полския президент Аджей Дуда и с премиера Матеуш Моравецки. Чапутова окачестви като \"не добър резултат\" това, че сред висшите постове в европейските институции през новия им мандат няма да има представител на Вишеградската четворка, включваща Полша, Словакия, Чехия и Унгария. Групата критикува редица действия на ЕС, включително в областта на имиграцията, отбелязва АП. Словашкият президент призова към по-тясна европейска интеграция на Вишеградската четворка и преследване на общите цели на ЕС. Чапутова заяви, че се надява словакът Марош Шефчович да остане еврокомисар за енергетиката.", "date": "2019.07.15", "title": "Словашкият президент: Централна Европа\nда следва целите на ЕС"}
{"url": "https://www.24chasa.bg/novini/article/7560071", "text": "Над 230 души се отровиха с храна, поднесена на сватбено тържество в град Ризе, Северна Турция, предаде турската частна телевизия НТВ. На гостите на приема снощи в местното село Армаган били сервирани пилешко, пилаф и лозови сарми. По време на събитието някои от гостите се оплакали от стомашно неразположение и повръщане. Те са били откарани в болница със съмнения за хранително отравяне, предава БТА. През нощта броят на гостите, които са постъпили в лечебно заведение, е нараснал до 231 души. Към момента продължава лечението на осем от отровените с храна. Пострадалите подозират, че причината за здравословните им проблеми се дължи на пилешкото месо, консумирано на сватбата.", "date": "2019.07.15", "title": "Над 200 се отровиха с пилешко месо на сватба в Турция"}
{"url": "https://www.24chasa.bg/novini/article/7559356", "text": "Наскоро в гр. Саня официално започна строежът на международен център за лечение с клетки с тайвански инвестиции, което е знак, че сферата и обемът на инвестициите от Тайван ще се увеличават, съобщи агенция Синхуа, цитирана от  . Директорът на офиса по тайванските въпроси на провинция Хайнан Лиу Гън обясни, че островът изгражда зона за свободна търговия, за да превърне пристанището в място за свободна търговия с китайска специфика, което предлага нови възможности за тайванските търговци. Миналата година една трета от чуждите компании в провинцията са били тайвански. Сред основните нови индустрии за инвестиции от Тайван са модерното земеделие, медицината, науката и технологиите, културата, иновациите и туристическите услуги, каза Лиу Гън.", "date": "2019.07.15", "title": "Изграждането на зоната за свободна търговия в провинция Хайнан помага на тайванските търговци да увеличат сферите и обема на инвестициите"}
{"url": "https://www.24chasa.bg/novini/article/7560256", "text": "Италианската полиция е арестувала трима души, включително неонацистки активист, и е иззела голямо количество незаконно бойно оръжие, в това число ракета \"въздух-въздух\", предаде ДПА. В скривалище в дома на 60-годишния Фабио Дел Берджоло в северния град Галарате, близо до миланското летище \"Малпенса\", полицаите открили девет автомата, близо 30 ловни пушки, пистолети, щикове, картечница и над 800 боеприпаса, а също стари нацистки значки със свастики. Според силите на реда през 2001 г. Дел Берджоло неуспешно се кандидатирал за Сената от неофашистката партия \"Форца нуова\", предаде БТА. Междувременно полицаите намерили ракета \"Матра\" френско производство, използвана от катарската армия, в хангар край малкото летище Риванацано Терме, на 70-ина км югозападно от Милано. Арестувани са двамата души, които са имали достъп до хангара - 42-годишен швейцарец и 51-годишен италианец. Полицейският рейд бил свързан с по-ранно разследване на италианци, присъединили се към проруските милиции в сепаратистката Донбаска област в Източна Украйна. Според полицията Дел Берджоло се опитвал да продаде ракетата на един от тези италианци.", "date": "2019.07.15", "title": "Италия арестува двама и неонацистки активист, иззеха ракета \"въздух-въздух\""}
{"url": "https://www.24chasa.bg/novini/article/7560277", "text": "Ирак съобщи днес, че е предал на Русия 33 деца на руски гражданки, заподозрени, че са се присъединили към групировката \"Ислямска държава\" (ИД) в момент, когато Москва обяви, че е разбила клетка на ИД на своя територия, предаде ДПА. Децата са били екстрадирани в Русия на 10 юли в координация с руското посолство в Багдад, каза говорителят на иракското външно министерство Ахмед ас Сахаф в прессъобщение, предава БТА. Той добави, че външното министерство на Ирак е екстрадирало 473 деца на членове на ИД от различни националности, включително от Русия, Франция, Германия и Турция. Министерството призовава всички страни да повишат усилията си за приемане на техни граждани, които са се присъединили към екстремистката групировка. През май Ирак съобщи, че е предал 188 деца на членове на ИД на Турция.", "date": "2019.07.15", "title": "Ирак предаде на Русия 33 деца на членове на \"Ислямска държава\""}
{"url": "https://www.24chasa.bg/novini/article/7560276", "text": "Германската канцлерка Ангела Меркел е дишала затруднено по време на среща с журналисти в Париж в неделя, защото е трябвало бързо да изкачи стълбите, за да се появи навреме пред медиите. Това заяви днес на брифинг говорителят й Щефен Зайберт в отговор на въпроси на журналисти, предаде ТАСС, цитирана от БТА. \"Канцлерът много бързо изкачи стълбите, за да се появи своевременно пред очакващите я горе журналисти и непосредствено след това направи изявление\", обясни говорителят и добави: \"В това няма нищо особено, за което да си струва да се съобщава и изобщо няма повод за спекулации\". Меркел направи изявление пред медиите за участието си в проявите по случай националния празник на Франция. Много журналисти забелязаха, че тя диша трудно и се задъхва. Някои не изключиха, че това може да е свързано със здравословното й състояние. След срещата с представителите на медиите тя имаше планиран съвместен обяд с френския президент Еманюел Макрон. На 10 юли канцлерката за пореден път започна да трепери на официално събитие - по време на среща в Берлин с финландския премиер Анти Рине. За първи път подобно нещо й се случи на 18 юни, когато й гостува украинският президент Володимир Зеленски. Тогава канцлерката неочаквано за всички започна силно да трепери. На 27 юни същото нещо й се случи по време на прием при германския президент Франк-Валтер Щайнмайер, припомня ТАСС.", "date": "2019.07.15", "title": "Меркел диша затруднено в Париж. Говорител на канцлерката: Изкачи бързо стълбите"}
{"url": "https://www.24chasa.bg/novini/article/7560279", "text": "Италианската полиция е плащала наем на семейство, свързано със сицилианската мафия, за сграда, която ползвала за своя участък в сицилианския град Витория, предаде ДПА, като се позова на местни медии. В. \"Република\" и агенция АНСА съобщиха, че полицията е плащала по 105 000 евро на година на свързания с мафията клан Лука, за да ползва половината от сградата като участък. Семейство Лука е придобило 50 процента от собствеността върху имота през 2012 г., когато там вече от години се е помещавала полицията, съобщи БТА. Местният полицейски началник Салваторе Ла Роза каза, че вътрешното министерство не е било наясно, че новият собственик на част от имота е имал връзки с мафията. От месеци се полагат усилия, за да се премести полицейският участък на друго място, като сега процесът бил ускорен, отбеляза той. Срещу семейство Лука започна операция по запориране на имоти и конфискуване на авоари от страна на италианската Финансова гвардия. В нейните рамки сградата, където се намира въпросният полицейски участък, е била поставена под възбрана. Семейство Лука е известно като търговци коли и предприемачи в сектора на недвижими имоти. Кланът е обвиняван, че пере пари за мафиотското семейство Ринцивило. В хода на разследването братята Салваторе и Франческо Антонио Лука и синът на Салваторе, Роко, са били задържани по обвинения във връзки с мафията.", "date": "2019.07.15", "title": "Полицията в Сицилия плащала 105 000 евро наем на мафиотски клан"}
{"url": "https://www.24chasa.bg/novini/article/7560317", "text": "Сръбският президент Александър Вучич посрещна днес френския си колега Еманюел Макрон с хляб и сол на белградското летище \"Никола Тесла\", предаде Танюг. Президентският самолет на Макрон кацна на летището, ескортиран от три МиГ-а на сръбската армия. Макрон бе посрещнат и от френския посланик Фредерик Мондолони, както и от служители на френската компания \"Ванси Еърпортс\", която е концесионер на белградското летище, посочи БТА. Френският президент пристигна в Сърбия без съпругата си Брижит. Заедно с него пътува и делегация от френски бизнесмени. Макрон и Вучич откриха тържествено паметна плоча по повод официалното започване на работите по модернизация на летището, която ще бъде изпълнена от \"Ванси еърпортс\". Президентът на Франция Еманюел Макрон каза днес, че е дошъл в Белград, за да обърне нова страница, да потвърди приятелството и да гради нови партньорства със Сърбия, предаде Танюг. \"Искаме заедно да отворим нова страница\", каза Макрон на летището, където с президента Александър Вучич откриха плоча по повод официалното започване на работите по модернизация на летището, която ще бъде изпълнена от \"Ванси еърпортс\". Той напомни, че 18 години нито един френски президент не е посещавал Сърбия, което по думите му е прекалено дълъг период. \"По време на визитата ще говорим за общото ни минало, но и за бъдещето\", каза още той. Макрон честити на сръбския народ победата на Новак Джокович на Уимбълдън, като отбеляза, че мачът е бил голямо спортно предизвикателство и че сръбският народ има защо да се гордее с победата. \"Очакваме много в бъдеще\", заяви на свой ред сръбският президент Вучич на Макрон и подчерта, че възстановяването на приятелството между двете страни не би било успешно без упоритостта и енергията на Макрон и желанието на Франция да се върне на Балканите. \"Това е само началото на нашето сътрудничество\", написа Вучич в Инстаграм.", "date": "2019.07.15", "title": "Вучич посрещна Макрон с хляб и сол (Снимки)"}
{"url": "https://www.24chasa.bg/novini/article/7560311", "text": "Гръцките власти съобщиха, че страната планира да емитира на финансовите пазари седемгодишни облигации, първата емисия при новото консервативно правителство на премиера Кириакос Мицотакис, предаде Асошиейтед прес. Агенцията за управление на държавния дълг обяви днес банките, които ще отговарят за управлението на търга, предава БТА. Гърция се очаква да определи цел от 2,5 милиарда евро за новата си емисия. По-рано тази година страната осъществи две успешни емисии на 5- и 10-годишни облигации.", "date": "2019.07.15", "title": "Гърция планира нова емисия облигации, първата за кабинета на Мицотакис"}
{"url": "https://www.24chasa.bg/novini/article/7560360", "text": "Северна Македония очаква да стане член на НАТО до края на тази година и се надява да получи дата за начало на преговори за присъединяване към ЕС през октомври, заяви днес президентът на страната Стево Пендаровски, цитиран от Ройтерс и БТА. \"Очакваме, че ЕС през октомври ще приеме решението си за дата за (започване на присъединителни) преговори\", каза Пендаровски на пресконференция по време на посещение в Словения, първото задгранично посещение на президента след встъпването му в длъжност. Пендаровски заяви, че очаква всички членки на НАТО през следващите месеци да ратифицират договора за членство със Северна Македония. Той изрази надежда също, че новата Европейска комисия ще започне работа най-късно през септември след изборите през май и че процесът на назначаване на нова европейска администрация и взимане на решение за дата за присъединителни преговори няма да бъде проточван. Президентът на Северна Македония изрази също силна съпротива срещу всякакви промени на граници в региона, когато бе помолен да коментира евентуална сделка между Сърбия и Косово за размяна на територии - идея, която бе обсъждана преди няколко месеца. \"Границите трябва да останат там, където са. Всеки друг вариант може да създаде ефект на доминото, който би могъл да засегне няколко страни от региона, включително Северна Македония\", посочи Пендаровски, като добави, че подобни промени може да провокират дори въоръжени конфликти.", "date": "2019.07.15", "title": "Пендаровски: Очакваме да се присъединим към НАТО до края на годината"}
{"url": "https://www.24chasa.bg/novini/article/7560369", "text": "Делото, заслугите и духът на известния български политик д-р Васил Радославов (1854 - 1929) бяха на почит днес в родния му град Ловеч. Неговите правнуци Паоло и Микеле Джулини обзаведоха нов културно-образователен център с музейна сбирка, носещи неговото име. За целта общината предостави една възрожденска къща в квартал \"Вароша\". При откриването заместник-кметът на общината Даниел Колев сподели с представителите на фондациите \"Стефан Нойков\" и \"Shapdiz\", инициатори за центъра, колко е важно да се знае историята и нейните видни представители. Културно-образователният център се създава по повод 165-годишнината от рождението и 90-годишнината от кончината на видния политик, който още като младеж е сподвижник на Левски и другите революционери в Ловеч. Освен да припомня с фотоси, предмети и видео живота и делото на д-р Васил Радославов, центърът ще бъде и културно пространство за младите хора. Има възможност за прожекции на филми, за изложби, за семинари и дискусии, подготвя се и дигитален архив. Д-р Васил Радославов е един позабравен през десетилетията политик, но пък много интересна личност с дълга политическа кариера. За това говори проф. д.и.н. Бисер Георгиев от Шуменския университет \"Епископ Константин Преславски. Той припомни, че Левски е казал за него: \"Нас ни трябват не само хора с оръжие в ръка за да извоюват свободата, но и такива хора, които по-късно със знания и книги ще водят народа към по-добро\". След това думата бе дадена на Паоло Джулини, правнук на д-р Васил Радославов, който на български език произнесе политическа реч в защита на либерализма, давайки съвременни примери. \"Днес тук оживява един деликатен и критичен политически и исторически момент\", каза той. На събитието присъстваха представители на ловешкия музей и библиотека, тук беше още кметът на село Чавдар, Софийско, което преди се е казвало Радославово, много учени и историци от Шуменския и Великотърновския университет. Стамат Узунов от фондация \"Стефан Нойков\" пък припомни, че д-р Радославов е роден точно на 15 юли (стар стил). Неговият идеал е бил \"България обединена!\", бил е твърд патриот и строител на съвременна България. Певецът Тодор Върбанов пък изпълни няколко стари градски песни, за да върне публиката в онази атмосфера, още повече, че д-р Радославов е обичал музиката. Още в началото молитва и водосвет отслужи отец Кънчо Кабадийски. Следобед в Регионалната библиотека \"Проф. Беню Цонев\" се проведе кръгла маса на тема: \"Д-р Васил Радославов - живот, борби и слава\". Водещ на форума бе проф. д.и.н. Бисер Георгиев от Шуменския университет \"Епископ Константин Преславски\", участваха проф. д.и.н. Радослав Мишев, проф. д.и.н. Милко Палангурски и проф. д.п.н. Тодор Галунов от ВТУ \"Св. св. Кирил и Методий\", както и доц. д-р Стефан Минков и докторант Любка Найденова от Шуменския университет \"Епископ Константин Преславски\". Д-р Васил Радославов е роден в Ловеч на 27 юли (нов стил) 1854 г., произхожда от будно семейство със свое място във възрожденските процеси. Участник е в национално-освободителното движение, последовател е на Васил Левски, секретар е на ловешкия революционен комитет. След Освобождението на България той получава елитно образование, прави впечатляваща професионална, обществена и политическа кариера. Многократно е народен представител и министър, а в периода 1886 - 1918 г. е три пъти министър-председател на страната, при това най-младият министър-председател. Има 40-годишен стаж в политиката, три пъти е съден и три пъти амнистиран. Починал е в нищета в германска болница. С откриването на този център в Ловеч бе поправена една историческа несправедливост, споделиха присъстващите на събитието.", "date": "2019.07.15", "title": "Откриха културно-образователен център и музейна сбирка, посветени на д-р Васил Радославов в Ловеч"}
