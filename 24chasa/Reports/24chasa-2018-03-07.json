{"url": "https://www.24chasa.bg/novini/article/6751894", "text": "Съветът за сигурност на ООН призова за прилагане на прекратяването на огъня в Сирия и изрази загриженост за хуманитарната ситуация в страната, предаде Ройтерс, цитирана от БТА. \"Обсъдено беше прекратяването на военните действия. Съветът за сигурност призовава отново за прилагане на резолюция 2401\", заяви постоянният представител на Холандия в ООН Карел Ян Густаф ван Остером, който председателства Съвета за сигурност този месец. След тричасовото закрито заседание, свикано по искане на Великобритания и Франция, той прочете съобщението за пресата с продължителност една минута, отбелязва ТАСС. На 24 февруари 15-членният Съвет за сигурност единодушно прие резолюция, призоваваща за 30-дневна пауза във военните действия в Сирия за оказване на хуманитарна помощ на населението.", "date": "2018.03.07", "title": "Съветът за сигурност на ООН призова за прилагане на примирието в Сирия"}
{"url": "https://www.24chasa.bg/novini/article/6751760", "text": "Със 100 млн. лв. ще помогне Фондът на фондовете стартиращи компании през 2018 г. Те ще се разпределят в три фонда: За ускоряване и финансиране на начален етап с 27,3 млн. лв. и два за финансиране на начален етап - съответно с 35,7 млн. лв. и 37,3 млн. лв. В сряда бяха отворени офертите от кандидатите да менажират финансовия ресурс. Шестима кандидати продължават в надпреварата. Едно от условията към кандидатите в процедурата за подбор е тези средства да бъдат допълнени с частно съфинансиране, предоставено от тях и други частни инвеститори в размер на минимум 10% за първите два фонда и минимум 30% за третия. Целта на Фонда на фондовете е да подобри достъпа до финансиране на предприемачи с иновативни бизнес идеи чрез създаването на три инвестиционни фонда и чрез стимулирането на бързо развиващата се стартъп екосистема в България.", "date": "2018.03.07", "title": "100 млн. лв. за стартъпи от Фонда на фондовете"}
{"url": "https://www.24chasa.bg/novini/article/6751802", "text": "    Да се създаде публичен сайт със снимки на бегълци от правосъдието, търсени за тежки престъпления, и изчезнали хора - всички, които полицията издирва. Това предложение е отправил главният прокурор Сотир Цацаров до МВР като една от мерките за проблема с бегълците, който нашумя след шесторното убийство в Нови Искър. “Всеки работодател и гражданин да има възможност да провери дали съответно лице се издирва. Тази информация засега е затворена в МВР, но трябва да е публична”, каза Сотир Цацаров. Той обяви идеята пред депутатите от правната комисия в сряда при редовния вече диалог с Народното събрание, където представи и резултатите от проверката на прокуратурата за изчезналите бандити, които не са в затвора. Те са общо 925, съобщи главният прокурор. От тях 62-ма са чужденци. 40% от всички трябва да лежат в затвора до 1 г. Цацаров нареди проверка в първоинстанционните прокуратури, които привеждат в изпълнение наказанията, на 18 януари след случая в Нови Искър, когато се оказа, че убиецът Росен Ангелов е трябвало да лежи в затвора за блудство, но е бил открит 8 години. Докато прокурори и полицаи са събирали данни за бегълци, 24 души са били задържани и вкарани в затвора заради влезли в сила присъди. От всички 925 души 700 са в чужбина, каза главният прокурор. Част от тях лежат по затвори зад граница заради други престъпления, за други има данни, че живеят със сменена самоличност и използват фалшиви документи. За 577 от издирваните са издадени европейски заповеди за арест. Най-много хора се търсят заради престъпления при катастрофи - 198. Осъдените на затвор за кражби, които не са задържани и вкарани в затвора, са 168. По ефективни наказания за изнасилвания и блудства се издирват 153-ма. Най-малко са тези, които са осъдени за участие в престъпна група - 20. 33 са доказаните убийци на свобода. 3-ма от тях са осъдени на доживотен затвор.  “Изключително ниска е ефективността на издирването. Причината е, че няма законова възможност за използване на СРС и за проследяване и анализиране на информацията от мобилните оператори. Живеем във времето на мобилни и интернет комуникации, хората имат пълна свобода. Абсурд е да ги търсим по адресна регистрация, а не с мобилните данни, и да изпращаме папки между Министерството на правосъдието и МВР”, каза Цацаров. Сега служителите на Министерството на правосъдието трябва да открият осъдения и да го отведат в затвора. Когато не успеят, търсят помощ от полицията. Проблемът с тромавата процедура се реши в голяма степен след промените в НПК, които дадоха възможност на прокуратурата да задържа осъдените ефективно в съдебната зала, откъдето се откарват зад решетките. Преди папките с делото пътуваха първо до първоинстанционния съд, после се препращаха до прокуратурата, тя нареждаше на Министерството на правосъдието служителите му да отведат осъдения в затвора и цялата процедура отнемаше до месец, през което време осъденият имаше възможност да избяга. В прокуратурата вече действа електронен регистър на осъдените на затвор, които не са издирени до 1 месец след влизането на присъдата в сила, обяви още Цацаров. Данните от него ще могат да ползват Министерството на правосъдието и МВР. Създаден е механизъм прокурорите веднага да издават разпореждане за задържане, когато има влязла в сила присъда. По инициатива на Цацаров е създадена и работна група от прокурори, полицаи и представители на Министерството на правосъдието, които да подготвят предложения за изменение в Закона за специалните разузнавателни средства и Закона за електронните съобщения, за да могат да се издирват осъдени с данни от мобилните оператори и способите на СРС, което сега не е възможно.", "date": "2018.03.07", "title": "Цацаров: Публичен сайт за издирваните от МВР, търсим 925 бегълци от правосъдието (Обзор)"}
{"url": "https://www.24chasa.bg/novini/article/6751772", "text": "“Баща ми беше полицай навремето във Второ РУ, аз тръгнах по обратния път. Това момиче го взех да се грижа за него.” С тези думи 37-годишният Божидар Димитров накратко обяснил пред съда как се е запознал с гаджето си Вероника Петрова, която пребил до смърт в нощта срещу 3 март. 23-годишната Вероника страдала от умствена изостаналост и шизофрения. Преди години имала връзка с мъж на име Деян, който я използвал за просия и я пребивал. Въпреки скандалите се омъжила за него и дори му родила дете. Още от раждането си то е под грижата на социалните. Познати на убитото момиче казаха, че тя ходела с много къса коса или дори обръсната нула номер, защото често хващала въшки. Живеела с баба си, която починала преди години, и оттогава е на улицата. Не е ясно какви са били взаимоотношенията ѝ с Деян през последните години, но през м.г. се среща на улицата с убиеца си Божидар. През септември се нанесла при него и майка му Райна в нает апартамент в столичния кв. “Свобода”. Съседи непрекъснато чували скандали, подавали и сигнали в полицията. Комшиите обясниха пред “24 часа”, че имало страшни писъци от побоища. От МВР казаха, че е имало жалби за шум. Няколко пъти Димитров гонел гаджето си, дори хвърлял дрехите ѝ през балкона. При един от тези случаи момичето било намерено от патрул на 3-о РУ, който я закарал в кризисен център в кв. “Захарна фабрика”. Пред полицаите 23-годишното момиче обяснило, че Божидар я ограбил и ѝ задигнал чантата. В самия център не е поискала медицинска помощ и не е споделяла, че Божидар я е биел. Вероника останала там само на 28 и 29 ноември. Вероятно след това отново се е върнала при Димитров. Тя е адресно регистрирана в кв. “Надежда”. В блока обаче никой не познаваше и не бе чувал за младата жена. разказаха съседи. Те чували страши писъци, казват, че са звънели на кварталната полицайка, която обяснила, че сигналите за шум са за общината. Пред “24 часа” полицаи обясниха, че често комшии коментират едно пред медиите, а дават други обяснения пред разследващите. Източникът ни обясни, че не е запознат с конкретния случай и говори хипотетично на база на опита си. В нощта срещу 3 март отново имало скандали, съседи разказали след убийството, че чували как Божидар блъска Вероника в мебелите. Те обаче не се обадили веднага, тъй като предишните им сигнали останали глас в пустиня. Какво точно се е случило, не е ясно. Божидар разказал пред съда по време на мярката си за неотклонение в понеделник, че Вероника се прибрала бита. “Влязохме в банята, за да я мия”, посочил 37-годишният рецидивист. Вместо това обаче пребил жестоко момичето. То починало от кръвозагуба, а при пристигането на полицаите съседи видели, че Вероника е чисто гола. Досието на Божидар започва още като непълнолетен. Той има две условни присъди за кражби през 1998 г. и 2000 г. Получил и пробация през 2001 г. за хулиганство. В досието му обаче личи изключително прецизна имотна измама от 2004 г. Жертвата бил затворникът Илиян Илиев, който от 2002 до 2005 г. не е излизал от пандиза. Въпреки това на 9 ноември 2004 г. Божидар отишъл при нотариус Емануил Каракашев и му представил за заверка пълномощно от затворника. Пред юриста прехвърлил апартамента на свое име. Малко след сделката се запознал с мъж, който търсел да купи апартамент. Димитров веднага предложил своя. Обяснил му, че е на зор за парите и затова ще му го даде на по-ниска цена. На 27 януари 2005 г. му прехвърлил апартамента срещу 26 990,45 лв. Той бе осъден по няколко други дела за имотни измами. Макар убиецът да получава присъда от година и три месеца затвор, по време на разследването е пуснат на свобода след няколко месеца, а от присъдата му са приспаднати дните, в които е бил задържан под стража. Последната присъда на Димитров е за закана за убийство. На 23 май 2014 г. той се разхождал до блок в кв. “Обеля”. Носел газов пистолет и го насочил срещу трима души, сред които жена. Заканил им се с думите “Ще ви застрелям, ще умрете”. По това дело Димитров се споразумял с прокуратурата за 6 месеца затвор. Съдът обединил това му наказание и оставащите за излежаване месеци по делото за имотната измама. Така Димитров лежал само 6 месеца, каквато е законовата рамка при обединяване на наказания. Ако бъде осъден за умишлено убийство на Вероника, Божидар може да получи до 20 г. затвор. “Ако в рамките на разследването се съберат достатъчно доказателства, обвинението може да бъде преквалифицирано в по-тежко”, обясни за “24 часа” говорителката на Софийската градска прокуратура Зорница Таскова.", "date": "2018.03.07", "title": "Убиец на гаджето си: Взех я, за да се грижа за нея"}
{"url": "https://www.24chasa.bg/novini/article/6751889", "text": "Искахме на място да се убедим как стоят нещата с язовир \"Тича\". Дойдохме по нареждане на премиера, за да се убедим лично какво е състоянието. На практика няма преливане, опасност няма, всичко е под контрол. Това заяви министърът на околната среда и водите Нено Димов след проверката за състоянието на язовир \"Тича\", съобщиха от МОСВ, цитирани от БТА. \"Създадохме необходимата организация и в 15 ч. от Басейнова дирекция \"Черноморски район\" са се обадили на областните управители и на всички кметове в района. Били са предупредени, че има потенциална опасност за населението\", обясни министър Димов пред журналисти. МОСВ излезе с предписание за понижаване на нивото на всички комплексни и значими язовири в края на февруари, именно с оглед очакваното снеготопене, каза министърът. Благодарение на взетите навреме мерки и намалените нива на язовирите, сега няма опасност, категоричен беше Димов. \"Плановото изпускане е трябвало да започне малко по-рано, очаквахме по 13 м3/сек приток, а в един момент бяха по 132. Въпреки това предвиденото намаляване се оказа достатъчно и искахме да се уверим на място, че всичко е наред\", заяви министърът на околната среда и водите. Обемът на язовир \"Тича\" е достигнал днес 306,700 млн.м3, или над 98,4 % от общия му обем. През последното денонощие е отчетен среден приток от 132, 5 м3/сек, при прогнозен среден приток за месец март на НИМХ - БАН 13,3 м3/сек. В месечния график за язовир \"Тича\" е поставено условие за обем от 260,00 млн.м3 (83.4%). Освобождаваше се обем чрез водовземна кула за напояване и чрез ВЕЦ - 19,2 м3/сек, което е максимума, защото не работеше изпускателя. Изпускателната възможност на язовира е около 7 пъти по-малка от притока за последното денонощие. През преливните съоръжения в момента преливат язовирите \"Йовковци\", \"Камчия\", \"Ясна поляна\", \"Боровица\" и \"Пчелина\", без опасност за населението. Прогнозата на НИМХ - БАН за 8 март е на много места в страната да паднат превалявания от дъжд в количества от 1 до 5 л/м2. За петък и събота валежи не са прогнозирани.", "date": "2018.03.07", "title": "Министър Димов: Мерките за язовирите бяха достатъчни, няма преливане на \"Тича\""}
{"url": "https://www.24chasa.bg/novini/article/6751759", "text": "Международните паспорти за обикновените граждани вече да са два вида и всеки сам да избира какъв да си извади. Това предвиждат планове за промени в закона за българските лични документи, които подготвя правителството. Двата вида международни паспорти ще се различават по дебелина и срок на валидност. Новият вид международен паспорт ще е с 48 страници и ще важи за 10 г., колкото е валидността и на личните карти, записа Министерският съвет в сряда в решение за одобряване на идейните проекти за новите лични документи. Тяхното издаване ще започне от 2019 г. Вторият вариант всъщност ще е досегашният международен паспорт, който ще е с 32 страници и валидност от 5 години, както досега. Той ще е Причината е, че при тях биометричните данни се променят по-бързо заради порастването им. Паспортът с по-дълга валидност вероятно ще е по-скъп от обикновения, но все още не е ясно каква ще е цената. Таксите за издаване на всички лични документи могат да бъдат променени, тъй като тепърва ще се прави обществена поръчка за новите паспорти. В новите лични документи ще има интегрирани електронни чипове, в които ще бъдат записвани биометрични данни. Освен това в чипа ще се включва и електронната идентичност - номер, с който гражданите да ползват електронните услуги на държавата, както и електронен подпис. Издаването на електронна идентичност и записването ѝ в личните документи обаче ще е доброволно. Чипове ще се интегрират както в международните паспорти, така и в личните карти. На тях ако човек реши по-късно да си извади електронна самоличност или квалифициран електронен подпис. Шофьорските книжки обаче няма да съдържат електронна идентичност, предвижда правителственото решение от сряда. Чипове няма да се поставят и във временните паспорти, които ще са с валидност до 12 месеца и служат единствено за завръщане в страната. Чиповете в новите лични документи ще могат да се четат безконтактно. Четенето обаче ще може да става само със специални устройства, а информацията трябва да бъде криптографски защитена. Серийните номера на международните паспорти вече ще съдържат и букви, предвижда още решението на Министерския съвет. Досега те бяха съставени от 9 цифри, а от 2019 г. цифрите остават 7, а първите два знака от номера ще са букви. Освен това на притежателя. Едната ще е осегашната цветна снимка на втората страница. На третата страница пък чрез отпечатване на текст ще се генерира втора снимка, която трябва да направи фалшифицирането на документите по-трудно. Освен това на стикера с личните данни вече освен розета ще има и лазерно изображение на книга с първите две букви от кирилицата и глаголицата. По-малки ще са промените при новите лични карти. И при тях ще има интегриран чип - до момента такъв имаше само в международните паспорти. При картите се въвежда защита чрез оптически променящи се елементи, които не могат да бъдат възпроизвеждани с матрична технология. притежателя. Две от тях ще са на лицевата част на картата, където са изписани имената. Основната портретна фотография ще е с изрязан фон за разлика от досегашните, които са черно-бели и с включен фон. Под текстовете по лицевата страна на картата ще има втора снимка, която ще е направена с лазерна перфорация. Третата снимка пък ще бъде отпечатана на гърба на картата до надписите за адресна регистрация и цвят на очите. От личните карти отпада и изображението на българското знаме. В бяло, зелено и червено обаче ще бъде оцветена картата на България, която е на лицето на картата. За разлика от международните паспорти обаче при личните карти няма да има нови срокове на валидност. Първата, следващите ще са с 10-годишен срок, а след навършване на 58 г. ще се издава безсрочна, както е и в момента. Част от личните данни, които са отпечатани на картите, пък ще са релефни, за да могат да бъдат разчитани и от незрящи. В шофьорските книжки засега не се предвижда промяна в дизайна. Приетите в момента дизайни на новите лични документи не са окончателни. На база на тези изисквания МВР ще направи обществена поръчка за нова печатница на документите. Плановете на министерството са вече системата да е централизирана, а не, както е в момента, да има 30 центъра за отпечатване на документи. След като е сключен договорът за обществената поръчка, правителството ще одобри и окончателния вид на документите. Тогава ще стане ясно и каква ще е цената за издаването им, която ще плащат гражданите. Новите лични документи ще се издават поетапно със сроковете, в които изтичат досегашните. Целта на МВР е новата система и новите образци да бъдат въведени през 2019 г., за да може да бъдат ползвани през 2020 и 2021 г. Тези две години са най-тежките откъм подмяна на лични документи, показват разчетите на вътрешното министерство. През 2020 г. изтичат 1 605 142 лични карти. През следващата 2021 г. ще трябва да бъдат подменени още 1 680 038 документа. Ако новата система бъде въведена до края на тази година, ще бъдат обхванати и личните карти на още 599 727 души. Според разпоредбите на закона от 1 януари 2019 г. трябва да започне издаването на лични карти с чип, в които е включена и електронната идентичност. МВР обаче тепърва ще обявява обществена поръчка на базата на приетите от Министерския съвет идейни проекти. Освен това ще бъде сменена и системата, като вместо 30 малки печатници за документи вече ще има само една. Така, ако има и обжалвания на процедурата, е възможно новите документи да започнат да се печатат чак през 2020 г. Сегашните лични документи вече са станали сравнително лесни за фалшифициране и това налага приемането на нови образци. С това вътрешният министър Валентин Радев е мотивирал промяната в дизайна и защитите на личните документи от следващата година. Все повече се увеличават опитите за български документи ментета, показал анализ на института по криминалистика. Ползвана е помощ и от германски експерти. При паспортите най-често ментетата се правели, като се изтривала личната информация на оригинален паспорт и след това в него се нанасяли фалшиви данни, показал анализът на криминалистите от МВР. При личните карти пък фалшификаторите се насочвали главно към изработване на пълни фалшификати. Причината била, че пластиката, върху която се прави този документ, била по-трудна за обработка, тъй като на нея печатът е нанесен по-дълбоко в слоевете. И при личните карти обаче в последните години зачестявали случаите на изработване на ментета хибриди. Тази технология включвала сваляне на някои от оригиналните пластове на картите и поставянето им върху фалшиви пластики. Голяма част от новите защити не са описани в приетия от правителството документ, защото те ще бъдат доработени с помощта на фирмата, която бъде избрана да печата новите лични документи. Предвидено е обаче ползването на нови материали, които ще се фалшифицират по-трудно. Новият дизайн се налага и заради вкарването на чипове за биометрични данни и електронна самоличност в личните документи. Досега чип, но само с биометрични данни имаше в международните паспорти, не и в личните карти.", "date": "2018.03.07", "title": "Международен паспорт вече ще може да се вади и за 10 години, остава и 5-годишният"}
{"url": "https://www.24chasa.bg/novini/article/6751748", "text": "Който иска да произвежда или да търгува с нефт и нефтопродукти, вече трябва да отговаря на законови изисквания. Такива производители и търговци ще трябва да предоставят банкова гаранция, за да защити държавата вземанията си, и да разграничи легалните от нелегалните. Това предвижда проект на закон за горивата, който влезе в парламента. Вносител е депутатът от “Обединени патриоти” Емил Димитров - Ревизоро и 32-ма негови колеги от различни парламентарни групи. Българската петролна и газова асоциация поиска специален закон още през миналата година, като се мотивира с огромните загуби, които държавата търпи от сивия сектор при горивата. Проектът предвижда всеки, който иска да произвежда или търгува с нефт и нефтени продукти, да влезе в регистър към икономическото министерство. Така ще бъдат ясни всички собственици на компании, бензиностанции, транспортни средства, които произвеждат, търгуват или внасят горива. Бензиностанциите пък вече ще могат да се отварят само в непреместваеми обекти, които са включени в кадастралните планове и имат одобрение на ДНСК. “Тези, които вече са на пазара, няма да представят никакви нови документи за регистъра, ако покриват изискванията на ДНСК”, уточни за “24 часа” Димитров. За отварянето на нови или за такива, които не съответстват на изискванията, ще има 6-месечен срок да ги покрият. Проектът въвежда изисквания към капитала и активите на компании, които искат да работят с нефт и продуктите му. Те трябва да имат 3 млн. лв. капитал или активи. За да се отвори бензиностанция, гаранцията трябва да е 20 000 лв. за всеки обект.", "date": "2018.03.07", "title": "Закон за горивата влезе в парламента"}
{"url": "https://www.24chasa.bg/novini/article/6751766", "text": "Корнелия Нинова лично поведе протеста под прозорците на Бойко Борисов вчера, след като ден по-рано БСП обяви, че няма нищо общо с организацията му, но ще участва. “Обединен е над 70% от българския народ срещу правителството ви, г-н Борисов”, заяви червената водачка, щом пристигна малко преди 11 ч пред Министерския съвет. Иначе още от 9 ч там се събраха първите протестиращи. Едва 6-има, но пък единият от тях - внукът на Георги Димитров, а друг пристигнал чак от Лондон. В английската столица, където живее, бившият репортер от в. “Земя” Йордан Мичеев е съосновател на клуба на БСП. “Дошли сме, за да запалим бунта. Защото ни омръзна да живеем зад граница”, каза той. Самотната компания набъбна с пристигането на организаторите на втория протест начело с Велизар Енчев, лидер на “Българска пролет”, и Костадин Костадинов - на партия “Възраждане”. Няколко рейса с възрастни социалисти пък дойдоха от Дупница и Кюстендил. Общо събралите се бяха към 300. Множеството извади знамена и плакати с надписи като “Казано ЧЕЗно, всичко ми е наред” с лика на премиера и “Суджукгейт вреди на вас и на всички около вас”. “Г-н Борисов, народът излезе по улицата и всеки ден си казва думата, а тя е оставка”, извиси глас на микрофона Корнелия Нинова. По думите не останал човек, който “да си прави илюзията, че Борисов не седи зад Гинка от Пазарджик”. Соцлидерката обясни, че съпартийците пристигат от Народното събрание, което току-що отхвърлило предложението на БСП за референдум за Истанбулската конвенция. “Не, ние не приемаме нашите момиченца да бъдат обучавани, че могат да бъдат и момченца”, заяви Нинова и така протестът срещу продажбата на ЧЕЗ се превърна и в такъв срещу Истанбулската конвенция. И още - защото Борисов водел война с президента, Народното събрание, журналисти и всеки, който искал да го свали. Всички ние обаче не сме “някакви гадове”, както ни нарече Борисов, продължи лидерката на БСП. Всеки различен от вас е подложен на репресия, а обикновените хора “не могат да правят бизнес заради калинки, гинки, деляндобревци и суджуци”, заяви още Нинова Дестабилизация на страната, лошо здравеопазване и образование изреди още тя като мотиви защо кабинетът “Борисов” трябва да си ходи. “Отнемате перспективата на европейска България и със сделката с ЧЕЗ, с която ни вкарахте в международен скандал”, приключи Нинова и множеството заскандира заедно с нея “Оставка”. На протестиращите бяха раздадени листове с написана оставка на кабинета и по сигнал те опитаха да ги оставят пред вратите на МС, за да ги разпишел премиерът. Полицейски кордон обаче ги възпря. По това време Нинова и депутатите вече се отправяха обратно към парламента. След около 5-минутния близък контакт на протестиращи и униформени се появи фалшива новина, че полицайка е тежко ранена и колегите издирват извършителя. Оказа се, че тя е била ударена случайно с лакът и не е пострадала сериозно, съобщиха от МВР за “24 часа”. Внукът на Георги Димитров, който носи неговото име, беше сред организаторите на ранния протест под прозорците на премиера Бойко Борисов. Димитров бе един от 6-имата участници в него. Групата им се присъедини към по-многолюдния митинг по обед. “Искаме демонтиране на партия ГЕРБ от властта, защото е основният монополист”, обясни той пред “24 часа” защо е тръгнал да сваля властта. Програма минимум била прекратяване на сделката за ЧЕЗ. “Решихме да организираме протеста, защото всичко в държавата се разпада. ГЕРБ царуват, но не управляват. Корупция има навсякъде - започваме от ЧЕЗ, новите касови апарати и стигаме до детските градини. Продаването на ЧЕЗ е опасно и крие риск за националната сигурност, живота и здравето на 3 млн. българи”, заяви още Димитров. Той се определи като “партиен работник”. Към Българския антифашистки съюз има фондация на името на Георги Димитров и той участва в ръководстото ѝ. Член е на Градския съвет на антифашистите. 55-годишният историк е бил журналист и служител в дирекцията по вероизповеданията. Сега имал дребен бизнес.  ", "date": "2018.03.07", "title": "Корнелия Нинова оглави протеста (Обзор, видео)"}
{"url": "https://www.24chasa.bg/novini/article/6751803", "text": "Лична онлайн консултация за броени минути ще получат пациенти от лекари във всички специалисти чрез платформата “Медикхоум”. Тя ще осигури на потребителите бърз достъп навсякъде и по всяко време до съвет и препоръки по здравни въпроси. В началото платформата ще е безплатна, след което потебителите ще избират между различни пакети с предплатени консултации и абонамент според собствените си възможности. Приложението е пуснато тестово към края на януари и за един месец е инсталирано над 5000 пъти. Извършените онлайн консултации са над 1000. 2000 души са се регистрирали, а над 220 лекари с различни специалности са проявили интерес за участие. В момента консултациите се извършват под формата на чат, в бъдеще ще се добавят и видео разговори и посещения на място.", "date": "2018.03.07", "title": "Консултации с лекари онлайн осигурява приложение"}
{"url": "https://www.24chasa.bg/novini/article/6751765", "text": "България продължава да има икономически дисбаланси, но те вече не са прекомерни. Това е записано в докладите на ЕК за напредъка на държавите-членки, обявен в сряда. Всички държави са подложени на постоянен мониторинг за макроикономически дисбаланси, които могат да блокират икономиките им. При предишния преглед България бе класирана в най-тежката група- с прекомерни дисбаланси. Като причина за напредъка сега са посочени постигнатият стабилен икономически растеж, по-реформираният пазар на труда, добрите фискални резултати и по- устойчивият финансов сектор. Комисията препоръчва още действия за намаляване на размера на дълга на частния сектор, промени в законовата рамка по несъстоятелността и подобряване на социалната защита. България ще предприеме действия за изпълнение на препоръките, които ще се запишат в актуализацията на Националната програма за реформи за 2018 г. и в Конвергентната програма 2018-2020 г., съобщиха от финансовото министерство. ", "date": "2018.03.07", "title": "ЕК: BG икономиката е по-балансирана"}
{"url": "https://www.24chasa.bg/novini/article/6751686", "text": "Специалният пратеник на САЩ за Украйна Кърт Волкър заяви, че се надява Русия да \"потърси мир и да се изтегли от Източна Украйна\" и че ако го направи, Вашингтон е готов да играе роля в прехода, предаде Асошиейтед прес. По думите на Волкър, който е на посещение във Варшава, САЩ са предложили на Русия сили с мандат от ООН да се грижат за сигурността след руското изтегляне и очакват отговора на Москва. Волкър заяви, че все още се надява Москва да се съгласи, поради високата цена, кото плаща - във военни разходи, жертви, замразени връзки със САЩ и ЕС и факта, че резултатът от продължаващия конфликт е една Украйна \"по-националистическа, по-единна, по-ориентирана към Запада и по-антируска от когато и да било\".", "date": "2018.03.07", "title": "САЩ поиска Русия да се изтегли от Източна Украйна"}
{"url": "https://www.24chasa.bg/novini/article/6751697", "text": "Турция поиска днес Гърция да арестува и да предприеме съдебни действия срещу крайнодести демонстранти, изгорили турското знаме по време на протест в Атина, предаде Асошиейтед прес. Турският президентски говорител Ибрахим Калън заяви пред репортери, че Турция \"строго осъжда\" случая с изгарянето на турското знаме и каза, че той представлява престъпление от омраза, предава БТА. Ние очакваме гръцките власти да намерят извършителите и да ги изправят пред правосъдието, посочи говорителят.", "date": "2018.03.07", "title": "Турция иска Гърция да арестува протестиращи, изгорили турското знаме"}
{"url": "https://www.24chasa.bg/novini/article/6751705", "text": "\"Ако бях купил на ЧЕЗ, щях да сваля цените (на тока) с 10-20%, аз това умея и съм го правил. Цената на тока е прекалено висока. Ако управлявахме, щяхме да го правим по-ефективно и това щеше да се отрази на цената на тока… Аз не мога да купя всичко, нямам опит”, коментира лидерът на „Воля” Валентин Марешки в предаването „Лице в лице” по  В същото време обаче по думите му това е много е регулиран бизнес и който и да е негов собственик, няма да се промени нищо. „Ако някой мръдне, регулаторът му взема лиценза. Системата работи от себе си по правилата, наредена от регулаторите. Този шум се вдига, за да отклонят вниманието от доходите, полицаите, лекарите…”, коментира още Марешки. „Не мога да съм категоричен, 50:50, зад нея може да стоят и други интереси”, отговори той на въпроса дали смята, че именно Гинка Върбакова купува българския бизнес на ЧЕЗ. „Стана ясно, че и на мен са ми предлагали. Цената може би е малко по-вдигната, отколкото съм очаквал”, добави Марешки, като обясни, че предложенията били направени от консултанти. По думите му пък опозицията вдигала сега шум, защото искала друга фирма да е новият собственик на ЧЕЗ.", "date": "2018.03.07", "title": "Марешки: Ако аз бях купил ЧЕЗ, щях да намаля цената на тока с 10-20%"}
{"url": "https://www.24chasa.bg/novini/article/6751714", "text": "Милиони европейци, които закъсняват за работа или училище, вече имат добро оправдание - безпрецедентно понижение на честотата в европейската електрическа мрежа, заради което часовниците изостават, предаде Асошиейтед прес. Базираната в Брюксел Европейска асоциация на операторите на електропреносни мрежи (ENTSO-E) съобщи днес, че проблемът е започнал в средата на януари и е засегнал 25 страни - от Португалия до Полша и от Гърция до Германия, предава БТА. Асоциацията съобщи, че отклонението от стандартната за Европа честота 50 херца е причинено от недостатъчно снабдяване с енергия в района на Косово и Сърбия заради политически спор между двете страни. Заради тези проблеми електрическите часовници изостават с около шест минути. Европейската асоциация увери, че работи за техническо решение, което може да върне системата към нормална работа в рамките на няколко седмици.", "date": "2018.03.07", "title": "Европейските часовници изостават\nзаради проблеми в електроснабдяването\nв Сърбия и Косово"}
{"url": "https://www.24chasa.bg/novini/article/6751712", "text": "Двама от 3-мата, сочени за атентатори срещу бившия съветник в ДАНС Алексей Петров, спали в хотела на известен фолкмузикант в Пловдив в нощта на 30 януари 2016 г., ден преди да задържат украинеца Роман Логвиненко, който е подсъдим, че е организирал покушението. Сънародниците му Артьом Темпински и Йевен Балков, които и до днес се издирват, нощували в хотел “Мини” на Стоян Стоев-Малкия Канар, барабанист в орекстър “Канарите”, стана ясно в Софийския градски съд. Основният подсъдим по делото “Октопод” Алексей Петров бе обстрелван с два гранатомета на 29 октомври 2015 г. близо до дома си в кв. “Кръстова вада”. Той оцеля, тъй като мерцедесът му бе брониран. Според прокуратурата Логвиненко спазарил Темпински, Балков и Максим Чорний да стрелят по Петров. “Да, в моя хотел са отсядали украинци. Познавам Роман от 20 г., тогава имах бизнес с автокъща. Той купуваше части от мен”, уточни пред съда Малкия Канар. Той разказа, че също е бил задържан след ареста на Логвиненко, а хотелът му бил затворен. Според разследването сочените за съучастници на Логвиненко са напуснали България, след като разбрали, че Логвиненко е зад решетките.", "date": "2018.03.07", "title": "Стрелци по Алексей Петров спали в хотела на известния фолкмузикант Малкия Канар"}
{"url": "https://www.24chasa.bg/novini/article/6751722", "text": "Младият иракчанин, обвинен за атентата на метростанция \"Парсънс Грийн\" в Лондон през септември, при който бяха ранени 30 души, заяви, че е бил \"обучаван да убива\" от групировката \"Ислямска държава\", предаде Франс прес, като се позова на документи, представени на процеса срещу него, който започна днес. Ахмед Хасан Мохамед Али, 18-годишен иракчанин, жител на Съри, е обвинен в опит за убийство и използване на експлозив, способен да застраши живота на други хора - обвинения, по които той пледира \"невинен\". Младият мъж пристига във Великобритания през октомври 2015 г., преминавайки тунела под Ламанша нелегално, на камион, без документи за самоличност. Моли за политическо убежище през януари 2016 г., понеже \"се страхува от \"Ислямска държава\". Днес наказателният съд в Лондон \"Олд Бейли\"се запозна с протокол от разговора между младия мъж и британските имиграционни служби, в който той разказва за живота си в Ирак и твърди, че е бил принуден да се подчинява на \"Ислямска държава\", за да избегне репресии срещу семейството си. \"Те ни обучаваха да убиваме. Всичко се оправдаваше с религията\", заявил той тогава, твърдейки, че заедно с него са били обучавани около хиляда души. \"Ислямска държава\" пое отговорност за атентата, но британските власти остават предпазливи по въпроса, припомня АФП.", "date": "2018.03.07", "title": "Атентаторът в метрото в Лондон: Бях обучен да убивам от \"Ислямска държава\""}
{"url": "https://www.24chasa.bg/novini/article/6751594", "text": "По традиция вече шест години преподаватели и служители от Технически университет – Варна пътуват организирано навръх Националния празник – 3 март, до местата на бойната слава от 1877-1878. Тази година, заедно с хиляди българи, избраха Плевенската панорама като емблематично място, на което да почетат подвига на героите от Освободителната война. Инициатор и организатор отново беше катедра „Материалознание и технология на материалите“ в ТУ – Варна. Преподавателите посветиха пътуването до Плевен на 140 години от Освобождението на България и на 55-та годишнина от създаването на катедрата. Пътуването за пореден път естествено предизвика участниците към равносметка и към една и рационална, но и силно емоционална оценка на събитията отпреди 140 години и всички са единодушни, че 3 март нямаше да бъде възможен без великата Плевенска епопея. На път от Варна към Панорамата колегата инж. Огнян Жеков представи нови, интересни и непознати факти за избухването на войната, целия й ход и развитието на Третия щурм за град Плевен:   и продължи с урока по родолюбие –  По случай 3 март съставът на катедрата и колеги от университета развяха знамето на ТУ - Варна, националния трибагреник и руски знамена пред Панорама „Плевенска епопея 1877г.“ и си обещаха следващата година отново да са заедно на Националния празник.", "date": "2018.03.07", "title": "Посланици на ТУ - Варна се поклониха на 3 март пред подвига на героите от Плевенската епопея"}
{"url": "https://www.24chasa.bg/novini/article/6751604", "text": "Работим за това информационните технологии да се използват все повече в туризма. Това заяви министърът на туризма Николина Ангелкова в интервю за Euronews по време на международното туристическо изложение ITB в Берлин, съобщиха от пресцентъра на министерството. Николина Ангелкова отбеляза, че Министерството на туризма е първото не само в страната, но и в международен план, което пуска услуга с възможност за директно споделяне на туристически обекти чрез Chat Extension на \"Вайбър\". Тя е съвместен проект на Министерството на туризма и iLoveBulgaria. Дигиталната трансформация на българския туризъм като начин за гарантиране на дългосрочната му конкурентоспособност бе основен фокус на кръглата маса за дигитализацията, която Министерството на туризма организира преди по-малко от месец. Международният форум бе част от събитията в календара на Българското председателство на Съвета на ЕС, което страната ни пое за първи път от началото на 2018 г., каза още българският министър. Информацията на Еuronews достига до над 430 млн. домове в 166 държави. 12 нейни издания покриват световните новини на 11 езика. Екипът е от 500 журналисти от 30 националности.", "date": "2018.03.07", "title": "Ангелкова пред Euronews: Работим за това информационните технологии да се използват все повече в туризма"}
{"url": "https://www.24chasa.bg/novini/article/6751615", "text": "Съдебно заседание по делото за железопътния инцидент в Хитрино няма да има утре в Шуменския окръжен съд, съобщи говорителят на съдебната институция Стилиян Стилиянов. По делото днес последно бяха гледани видеозаписи от деня на железопътната катастрофа - 10 декември 2016 г. Заседанието в съда днес бе насрочено с предварително изслушване на страните, с оглед изявлението на защитниците на подсъдимите в разпоредителното заседание на 15 януари т.г., че няма да държат на разпитите на част от свидетелите и вещите лица. Така делото ще се гледа по реда на съкратеното съдебно следствие, отбелязва Стилиянов. Той припомня, че в предходното съдебно заседание защитата на подсъдимите, при решаване на въпросите по чл.248, ал.1 от НПК, е направила искане за прекратяване на съдебното производство и връщане на делото на прокуратурата. Като основание за това е посочен фактът, че след приключване на разследването не са им били предявени видеозаписите по делото. Окръжният съд в Шумен не е уважил това искане, като е приел, че допуснатото процесуално нарушение може да бъде отстранено в съдебната фаза и правата на страните могат да бъдат гарантирани с възпроизвеждането на всички файлове при предявяване на веществените доказателства в хода на съдебното следствие. Определението е обжалвано пред Апелативния съд във Варна. Със свое определение от 1 февруари 2018 г. въззивният съд е потвърдил това на Шуменския окръжен съд. Така, именно с предявяване на въпросните видеозаписи, продължи днес съдебното заседание, допълва Стилиянов. Както БТА съобщи по-рано, при предварителното изслушване по делото днес адвокатите на подсъдимите казаха, че не желаят да се разпитват тежко пострадалите, наследниците на загиналите и двама от свидетелите, получили средни телесни повреди. Те посочиха, че приемат и част от изготвените експертизи (сред които химични, физико-химични, медицински и др.) и дават съгласие да се приобщят към делото. Подсъдимите отказаха да дадат обяснения дали се признават за виновни. Техните адвокати поискаха клиентите им да дават обяснения по делото в края на съдебния процес, след разпити на свидетели и вещи лица, което бе прието от съда. Двамата машинисти са обвинени, че на 10 декември 2016 г. са нарушили редица правила за движение и са навлезли в гарата в Хитрино със 78 км/ч, вместо с разрешените 40 км/ч, след коте е трябвало да имат готовност и да спрат влаковата композиция. Заради нарушаването на правилата за движение композицията е дерайлирала, изтекъл е газ, след което е последвал взрив и така двамата подсъдими са причинили по непредпазливост смъртта на 7 души, а 14 са получили тежки наранявания.", "date": "2018.03.07", "title": "Гледаха в съда видеозаписи по делото за Хитрино, утре няма да има заседание"}
{"url": "https://www.24chasa.bg/novini/article/6751626", "text": "19-годишната доведена дъщеря на гимнастичката Юлия Байчева е починала. Това стана ясно от публикации на близки на Александрина Кръстева във фейсбук. Александрина беше с тежката диагноза скоротечна левкемия от април 2015 г.. Нужните 250 000 евро за костна трансплантация във Великобритания бяха събрани през април миналата година. Юлия Байчева, която е от златните момичета в художествената гимнастика - европейска шампионка от първенството в Гьотеборг през 1990 г. водеше кампанията за набиране на средства. Въпреки че претърпя няколко операции, включително трансплантация на костен мозък, 20-годишната Александрина не успя да се пребори с рака. Ето някои от коментарите във фейсбук: Дарина Попова Защоооооо? Нали всичко беше наред........... Silvia Angelova Жалко, много жалко, един ангел отиде на небето! Вярвах, че ще победи, но...... господ има други планове! Кураж на родителите!!!! Lili Alexandrova Обезумяваща е БОЛКАТА от загубата на дете !!!!!!!!! Семейството направи НЕВЪЗМОЖНОТО , за да спаси рожбата си от коварната болест.", "date": "2018.03.07", "title": "Почина доведената дъщеря на златното момиче Юлия Байчева - Александрина"}
{"url": "https://www.24chasa.bg/novini/article/6751629", "text": "Лидерът на Социалистическата партия на Сърбия (СПС) Ивица Дачич, недоволен от изборния резултат на партията на местните избори в неделя, заяви, че в партията са необходими реформи и със сигурност \"ще има метла\", съобщава БТА. В интервю за вестник \"Вечерне новости\" Дачич, който е и вицепремиер и министър на външните работи каза, че докато се занимавал с държавните работи мнозина се криели зад личния му рейтинг без да правят нищо по места. \"Вече няма да бъде така\", заяви Дачич по повод на резултатите. Листата на коалицията СПС - Единна Сърбия спечели в Белград 6,13 на сто и осем мандата в столичния градски съвет, което е около два пъти по-малко отколкото преди четири години. Дачич упреква съпартийците си, че не са използвали личния му рейтинг, който е по-висок от партийния, и прави оценката, че социалистите е трябвало да спечелят поне още три процента. Що се отнася до правителството, Дачич каза днес пред журналисти, че не е против неговата реконструкция, но такъв въпрос не е бил обсъждан.", "date": "2018.03.07", "title": "Лидерът на сръбските социалисти Ивица Дачич: Ще има метла в партията"}
{"url": "https://www.24chasa.bg/novini/article/6751636", "text": "15-те страни членки на Съвета за сигурност на ООН обсъждат при закрити врата неспазването на едномесечното прекратяване на огъня в Сирия, за което призова тяхната резолюция, приета единодушно на 24 февруари, предаде Франс прес, цитирана от БТА. Закритото заседание бе свикано по спешност по искане на Великобритания и Франция. Специалният пратеник на ООН за Сирия Стафан де Мистура участва в него от Женева по видеовръзка. \"От голяма важност е да засилим натиска над тези, които имат влияние върху сирийския режим\", заяви преди заседанието френският постоянен представител в ООН Франсоа Дьолатр, визирайки Русия и Иран. Освен това Дамаск трябва да даде необходимите разрешителни за хуманитарни конвои, което още не е станало, заяви Дьолатр. \"Не можем да си затваряме очите за драматичната ситуация в Сирия, особено в Източна Гута. Цивилното население е първата жертва, докато сухопътната и въздушна офанзива на режима в Гута продължава\", изтъкна френският дипломат.", "date": "2018.03.07", "title": "Съветът за сигурност на ООН се събра на закрито заседание за Сирия"}
{"url": "https://www.24chasa.bg/novini/article/6751635", "text": "Днес взехме решение на заседание на МС с конкретни срокови ангажименти - до 15 март ще ни стартира обществената поръчка за най-тежкия участък - от Ботевград до Мездра. Там говорим за габарити за скоростно трасе, разделен на два етапа. Отделно от това движим всички останали процедури по проектиране, по отчуждаване, обясни в предаването \"Още от деня\" по   регионалният министър Николай Нанков. В рамките на 2022 година началото най-късно, реалистичният график е 2021 декември месец да приключим с цялостното изграждане на скоростния път от Ботевград до Видин, допълни той. \"2021 декември месец е реалистично, ако имаме забавяне по-големи от очакваните на обществените поръчки - 2022 средата. Но аз съм оптимист, че 2021 ще приключим. Много е важен за хората от Северозапада, коментира министър Нанков и допълни, че пътят е и предпоставка за икономическото съживяване на региона там\", каза Нанков. По отношение на тунела под Петрохан, министър Нанков коментира, че в момента се изготвят геоложките проучвания. Най-късно месец май ще стартира процедура за прединвестиционните проучвания, на базата на които ще има реалните сметки, анализите, реалните числа, на които ще стъпи един бъдещ концесионен анализ, обясни Нанков. Той коментира и работата по АМ \"Хемус\", като обясни, че най-големите усилия са насочени именно към нея.", "date": "2018.03.07", "title": "Нанков: До декември 2021 година пътят Ботевград-Видин ще бъде завършен"}
{"url": "https://www.24chasa.bg/novini/article/6751648", "text": "В сряда Европейската комисия представи своята стратегия за противодействие срещу планираните от американския президент Доналд Тръмп тарифи върху вноса на стомана и алуминий в САЩ, предава Deutsche Welle. Планът включва възможни мерки срещу идващите от САЩ бърбън, фъстъчено масло, портокалов сок и някои производители на дрехи. В сряда, в рамките на посещението си в Люксембург, председателят на Европейския съвет Доналд Туск заяви, че Тръмп „наскоро каза, цитирам: „търговските войни са хубави и лесни за печелене“, но истината е, че те са точно обратното“ предупреди полският политик, пояснявайки, че всъщност търговските войни „са нещо лошо и лесно се губят“, предава Фокус. Според Туск, новите тарифи на американския президент могат да доведат „до сериозен търговски спор“ между Вашингтон и останалия свят.", "date": "2018.03.07", "title": "Доналд Туск: Търговските войни се губят лесно"}
{"url": "https://www.24chasa.bg/novini/article/6751652", "text": "Френски учени установиха как мастилото от татуировка се прехвърля от мъртви на живи клетки, а това открива перспективи за разработване на по-ефикасна технология за изтриването й, предаде Франс прес, цитирана от БТА. Макар непрекъснато да се възстановява, кожата притежава учудващата способност да съхранява десетилетия наред рисунки върху повърхността си. Учени от центъра по имунология Марсилия-Люмини смятат, че са открили как се извършва това, отхвърляйки хипотезата, че \"клетката носителка на пигмент живее вечно\". Тази хипотеза бе поставена под въпрос, отбелязаха от Френския национален институт за здравни и медицински изследвания. Основният въпрос е в какъв вид клетки се складира мастилото. Смяташе се, че става въпрос за фибробластни клетки, свързани с образуване на белег при зарастване на рани. Оказа се обаче, че мастилото се складира в макрофаги - имунни клетки, които защитават организма от патогенни агенти, като ги поглъщат. Макрофагите изглежда правят същото с мастилото и си го предават от едно поколение на друго. \"Цикълът, свързан с улавяне, освобождаване и повторно улавяне на пигмента, е непрестанен в татуираната кожа\", поясниха учените. Феноменът бе наблюдаван върху опашката на татуирана генномодифицирана лабораторна мишка, която можела да умъртви макрофаги в организма си, за да бъде ускорен процесът. \"Видът на татуировката оставаше непроменен, тъй като мъртвите макрофаги освобождаваха пигмента в обкръжаващи ги зони, преди през следващите няколко седмици той да бъде погълнат от нови макрофаги\", уточниха учените.", "date": "2018.03.07", "title": "Учени откриха как да се изтрият по-добре\nтатуировките"}
{"url": "https://www.24chasa.bg/novini/article/6751654", "text": "Сайтът на Европейската космическа агенция съобщи, че инженерите от ведомството са разработили и тествали \"вечен\" спътников двигател. В качество на работно тяло на правотоковия йонен двигател специалистите са използвали атмосферния въздух. По този начин устройството ще може да бъде използвано за задвижване на космически апарати, намиращи се на не много високи орбити - до 200 километра над Земята. С негова помощ спътниците ще могат да се позиционират там за много дълго, практически неограничено време, предава БТА. Принципът на работа на йонните двигатели се състои в йонизацията на газови частици и тяхното ускорение с помощта на електростатично поле. Газовите частици в такива двигатели се ускоряват до много по-високи скорости в сравнение с химическите. Йонните двигатели са и по-икономични, но техен основен проблем е малката им тяга. Поради тази причина те се монтират предимно на космически апарати с малки размери, действащи в условията на далечния космос, където слънчевите батерии на практика са неефективни. Правотоковият йонен двигател няма нужда от резервоар с гориво. Вместо него двигателят използва газ, попадащ в него чрез въздухозаборник.", "date": "2018.03.07", "title": "Европейската космическа агенция\nразработи \"вечен\"\nспътников двигател"}
{"url": "https://www.24chasa.bg/novini/article/6751738", "text": "Насилието срещу жени и деца е \"престъпление срещу човечеството\" , заяви турският президент Реджеп Тайип Ердоган в изказване по повод Международния ден на жената - 8 март, съобщава в.\"Хюриет дейли нюз\", цитиран от БТА. Новини за убийства на жени и насилие срещу жени сериозно ме тревожат. Аз вярвам, че човек, който мисли, че една жена заслужава подобно отношение само заради нейния пол, не принадлежи към човешкия род, заяви Ердоган на проява в Анкара, организирана от синдиката Хак-Иш по случай Международния ден на жената. Всички подобни действия са престъпления срещу човечеството, добави президентът. Проблемът, който трябва да решим, е да премахнем средата, която насърчава извратени и жестоки хора да действат. Ние ще направи това заедно, каза Ердоган. Турският президент изтъкна още, че половата дискирминация е \"несъвместима с културата на Турция\". Ние, като част от цивилизация, в която жените и мъжете са разглеждани като две страни на една монета, сме против всякакви видове сексистки подходи. Ние сме решени да продължим нашата борба срещу едно изопачено разбиране, което е причината за много болка, което не зачита човешкото достойнство. Подобни сексистки подходи противоречат на нашата култура, история и на движещата сила на нашия социален живот, се отбелязва в писмено съобщение на президентството по повод Международния ден на жената. Всяко разбиране, което изключва жените от всички аспекти на живота - основно от политиката, икономиката и образованието, е голяма опасност и недостатък за цялото общество, не само за нашите сестри, се казва още в съобщението.", "date": "2018.03.07", "title": "Ердоган: Половата дискриминация е недопустима"}
{"url": "https://www.24chasa.bg/novini/article/6751764", "text": "Самообявилата се минидържава Либерланд, основана от чеха Вит Йедличка на \"ничия земя\" между Хърватия и Сърбия, днес откри свое представителство в Белград, предаде Танюг, цитирана от БТА. Президентът на Либерланд Йедличка изтъкна, че целта на неговата \"държава\" е да бъде фактор за свързване на хората и се надява, че представителството ще привлече повече хора да дойдат в Сърбия и в Либерланд. Йедличка изрази задоволство, че сръбското външно министерство има положително мнение за Либерланд от самото начало, за разлика от Хърватия. \"Хърватия мисли, че че сме някаква шега, виц. Много е забавно да създадеш нова страна, но ние не сме шега и ще покажем това\", заяви Йедличка пред журналисти на пресконференция по повод откриването на представителството. Той каза, че голям брой хора са поискали да получат гражданство в Либерланд. Йедличка обяви на 13 април 2015 г. \"Свободна република Либерланд\", която се намира на остров на Дунава между Сърбия и Хърватия с площ 7 квадратни километра. Президентът на новата държава заяви, че тя е готова да предостави гражданство на всеки, стига да не е комунист, неонацист, екстремист или осъден за сериозни престъпления.", "date": "2018.03.07", "title": "Самообявилата се минидържава Либерланд отвори представителство в Белград"}
{"url": "https://www.24chasa.bg/novini/article/6751595", "text": "Групировката \"Ислямска държава\" призова с видео мюсюлманите да се присъединят към нейните сили в базите й в Афганистан, в провинциите Джаузджан и Нангархар, предаде Франс прес, като се позова на сайта SITE Intelligence, съобщи БТА. 25-минутният филм от \"Вилаят Хорасан\", публикуван на 4 март със заглавие \"Светът на Аллах е голям\", показва бойци от района Тора Бора. \"Към вас, мюсюлмани от цял свят! Имигрирайте в Хорасан! Ако не можете да имигрирате в Ирак или Шам (Сирия), елате в Хорасан (Афганистан), защото да напуснете земята на неверниците е ваш дълг\", заявява един от бойците. Текстът на записа е на арабски, а бойците говорят на дари, пущу и узбекски. Видеото порицава талибаните, които не успяват \"да попречат на населението да извършва грехове\", налагат данъци и имат лаборатории за хероин. ИД се появи в Афганистан в началото на 2015 г., предимно в източните провинции Нангархар и Кунар и от лятото на миналата година се разпростря на север, включително в провинция Джаузджан. В редки случаи талибаните и ИД си сътрудничеха, включително за нападението срещу шиити през 2017 г. в провинция Сари Пул. Най-често обаче те се противопоставят и ИД набира бойци сред талибаните. Досега ИД не е отправяла призиви към мюсюлманите извън Афганистан, поради което този призив ще има по-голям отклик, отбелязва Борхан Осман, анализатор на Международната кризисна група, цитиран от АФП. Вече е известно, че сред бойците на групировката в Афганистан има чужденци, предимно от Пакистан и Централна Азия, както и чеченци. Това лято беше съобщено, че са забелязани също французи и араби.", "date": "2018.03.07", "title": "\"Ислямска държава\" зове мюсюлманите да станат нейни бойци в Афганистан"}
{"url": "https://www.24chasa.bg/novini/article/6751541", "text": "Българка почина, след като скочи от мост на река Дунав. Трагедията се е разиграла в Сърбия край местността Бешка на път за Германия, съобщи  . По предварителна информация 38-годишната Вера Иванова направила опит да пробие мантинелата, но не успяла и спряла автомобила на моста и казала на майка си, която пътувала с нея, че иска да се хвърли. Майка й Маргарет Сандау не успяла да я разубеди и младата жена скочила. Последните й думи били: \"Трябва да го направя\". Майката е заварена в шок от полицията. Все още не е ясно какви са причините за трагедията. Случаят се разследва от полицията.", "date": "2018.03.07", "title": "Българка спря колата си на мост на река Дунав в Сърбия и се хвърли"}
{"url": "https://www.24chasa.bg/novini/article/6751545", "text": "На правителствата „Борисов 1, 2 и 3” предложение от ЧЕЗ към държавата не е правено, каза в коментар на интервюто на Томаш Плескач, който отговаря за задграничните дейности на ЧЕЗ. Това обяви вицепремиерът Томислав Дончев в предаването \"Лице в лице\" по  . И не се нае да каже дали е оптимист за евентуалното участие на държавата в сделката за ЧЕЗ. \"От непродължителния ни разговор с Гинка Върбакова тя не е дала съмнения, че не е собственик на бизнеса си. Тя с лекота коментираше детайли около дружеството си. Детайлни разговори за държавно участие в сделката за ЧЕЗ ще се проведат чак след преговорите с продавача. Беше изключително интелигентен разговор в коректен тон. На правителствата на Борисов не е правено предложение от ЧЕЗ държавата да купи дружеството. В Министерски съвет няма писмо за такова предложение.  Правителството никога не е водило война с ничий бизнес. За  целите на самия арбитраж не бива да се правят никакви коментари\".  \"Всеки има право на протести, притеснява ме обаче радикалната реторика с послания против Европейския съюз. Щом е концесия или конвенция - обезателно е нещо лошо. Протестите са на хора, които искат да придобият политически ползи с неполитически средства\", категоричен бе той.", "date": "2018.03.07", "title": "Дончев: На кабинета \"Борисов\" ЧЕЗ не е предлагал държавата да купи дружеството"}
{"url": "https://www.24chasa.bg/novini/article/6751548", "text": "Иска ми се да вярвам, че тези призиви за промени в Наказателния кодекс са породени от истинска загриженост за приложението на закона, а не са плод на поредната конюнктура, поредното гонене на случая, или са предизвикани от елементи на политически популизъм. Това каза главният прокурор Сотир Цацаров пред медиите по темата за исканията за промяна на института за неизбежна отбрана в НК, заради случая с убийството от преди дни в Пловдив, който доведе до протести в няколко града, цитиран от БТА. Той допълни, че ако се правят такива промени следва да се направят след внимателно обмисляне. И каза, че е едно да се мисли за разумна промяна на закона, а друго да се събират политически дивиденти от един или друг случай. За случаят от Пловдив, главният прокурор подкрепи колегите си и каза, че държавното обвинение не се е забавило с изнасянето на информация по случая. Като каза още, че справедливият гняв на гражданите е бил използван от някои политици съвсем тенденциозно. Цацаров акцентира отново пред депутатите нуждата на промяна в Законите за СРС и комуникациите, която да позволи проследяване и подслушване на лица, които са избягали преди да бъдат приведени в затвора след осъдителна присъда. И допълни, че работна група работи по проект за такива промени. Във връзка с лицата избягали от правосъдието прокуратурата е създала електронен регистър на осъдените лица, който да съдържа последна актуална информация, и да бъде достъпен за МВР и Министерството на правосъдието. Главният прокурор каза още, че е предложено на МВР да се създаде общодостъпен сайт - \"Издирва се\", организиран и администриран от вътрешното министерство със снимки и информация, какъвто съществува в други страни. Като отбеляза, че в него може да има данни и за изчезнали деца, възрастни хора и други.", "date": "2018.03.07", "title": "Цацаров: Призивите за промени на НК дано не са плод на поредната конюнктура"}
{"url": "https://www.24chasa.bg/novini/article/6751270", "text": "След разпореждане на министъра на енергетиката Теменужка Петкова екип на държавното ведомство проверява техническото състояние и експлоатацията на енергийните обекти в Топлофикация-Перник АД, съобщиха от пресцентъра на Министерството на енергетиката (МЕ), цитирани от БТА. Причина за проверката са зачестилите аварии и прекъсване на подаването на топлинна енергия. Към момента топлоподаването към абонатите е възстановено и дружеството работи в нормални експлоатационни параметри, уточниха от енергийното министерство. Министерството проверява изпълнението на задължението за набиране и съхраняване на резервите от горива, както и прилагането на реда и необходимите технически условия за топлоснабдяване. В началото на проверката заместник-министър Красимир Първанов обяви, че сметките на абонатите на Топлофикация Перник ще бъдат коригирани, като периодът, в който топлоподаването е било прекъснато, няма да бъде фактуриран, посочиха от МЕ. След констатиране на нередностите, контролните органи ще направят предписания за предприемане на последващи действия от страна на Топлофикация-Перник АД за тяхното изпълнение, с цел гарантиране сигурността на топлоподаването, допълниха от енергийното министерство.", "date": "2018.03.07", "title": "Енергийното министерство проверява Топлофикация-Перник заради авариите"}
{"url": "https://www.24chasa.bg/novini/article/6751297", "text": "Върховният касационен съд потвърди 2,8 г. затвор за Асен Гюрганчев, който на 13 април м.г. уби жена на зебра в Пловдив и избяга. 19-годишният младеж ще изтърпи наказанието при общ режим. Върховните магистрати потвърдиха решението на апелативния съд, който призна абитуриента, че причинил смъртта на Бонка Куманова по непредпазливост. В навечерието на Великден ученикът прегази с тойотата на баща си жената. Тя пресичала бул. \"Шести септември\", където работела в близкото заведение. Ударът бил толкова силен, че я оставил на място. Уплашен, абитуриентът избяга. Повече от денонощие се укриваше. През това време се опитал да оправи щетите по автомобила. Търсил автомонтьори и обяснил на приятел, че се блъснал в някакво колче. По време на инцидента с него била и приятелката му. Според пътни полицаи на мястото на катастрофата липсвали следи от спирачен път. Младежът продължил с джипа през моста на бул. \"Васил Априлов\" и завил на бул. \"Марица-север\". В това време полицията предприе издирване на извършителя. Колата била открита на следващия ден около 23 часа, а по-късно самият Гюрганчев беше задържан.", "date": "2018.03.07", "title": "Окончателно: 2,8 г. затвор за абитуриент, сгазил жена на зебра и избягал"}
{"url": "https://www.24chasa.bg/novini/article/6751335", "text": "Тяло на 35-годишен мъж е открито под висок мост на пътя между село Розино и град Клисура. Това съобщи за „Фокус“  говорителят на Областна дирекция на МВР-Пловдив. Сигналът за намерено безжизнено тяло е подаден към 12.00 часа. На мястото са пристигнали полиция и линейка. Установена е самоличността на мъжа – той е на 35 години и е от София. Към момента се извършват процесуално-следствени действия, за да се установи причината за настъпване на смъртта. Прокуратурата е уведомена за случая. Мостът, под който е открито тялото на мъжа, е един от най-високите в България. От него се правят бънджи скокове, но от полицията уточниха, че днес е нямало организация за такива. Разследването продължава.", "date": "2018.03.07", "title": "Откриха труп на 35-годишен мъж под мост на пътя между Розино и Клисура"}
{"url": "https://www.24chasa.bg/novini/article/6751348", "text": "Верижна катастрофа между 4 автомобила е станала на бул. „Ситняково“ в София, преди пресечката за ул. „Черковна“, в посока Румънското посолство, предаде репортер на Радио „Фокус“. По първоначална информация има нанесени само материални щети по колите. На място има екип на полицията.", "date": "2018.03.07", "title": "Верижна катастрофа на бул. „Ситняково“ в София"}
{"url": "https://www.24chasa.bg/novini/article/6751375", "text": "Руският президент Владимир Путин похвали днес американския президентът Доналд Тръмп, но изрази разочарование от американската политическа система, която според него \"се самоизяжда\", предадоха Асошиейтед прес и ТАСС, цитирайки обширно телевизионно интервю на Путин. Запитан дали е разочарован от Тръмп, Путин казва, че не изпитва такова чувство и има много положително впечатление от американския президент, с когото се е срещал в кулоарите на международни срещи на върха миналата година. Путин определи Тръмп като човек с когото може да се общува лесно и с когото може да се търси компромис, предава БТА. Руският президент допълни, че е разочарован не от американския си колега, а от американската политическа система, която според него \"е показала неефективността си и която се самоизяжда\". В интервюто за документалния филм \"Световен ред 2018\" Путин засяга широк спектър от въпроси. Той говори за отношенията между Запада и Русия, за санкциите срещу Русия, за рисковете от ядрена война, за Сирия, за Украйна, за анексията на Крим, за себе си, посочва ТАСС. За отношенията със Запада руският президент изрази увереност, че за другите страни е много по-целесъобразно да сътрудничат с Русия, вместо да й се противопоставят. Путин определи антируските санкции като нечестна конкуренция, но припомни, че до подобни методи се е прибягвало и в миналото. По темата за риска от ядрена война Путин изрази надежда, че в света повече никога няма да се използва ядрено оръжие. Той предупреди, че ако някой вземе решение да унищожи Русия, тогава за Русия ще възникне законното право да отвърне. \"Да, за човечеството това ще бъде глобална катастрофа, за света това ще бъде глобална катастрофа. Но аз като гражданин на Русия и глава на руската държава искам да задам въпроса: Защо ни е такъв свят, ако в него няма да я има Русия?\", каза Путин. За Сирия Путин каза, че там Русия е вървяла по своя път и това е дало резултати и то положителни резултати за всички. Припомняйки събитията в Украйна от февруари 2014 г., довели до отстраняването на проруския президент Виктор Янукович, Путин ги нарече \"държавен преврат\". Той разказа нещо, което по думите му не е било казвано досега. По онова време към Русия се обърнали американските й партньори и поискали от Москва да направи така, че Янукович да не прибегне до намесата на армията и украинската опозиция да се изтегли сама от площадите и административните здания и да пристъпи към изпълнението на постигнатото споразумение за нормализиране на ситуацията. Русия казала тогава \"Добре\". Но няколко дни след това беше извършен държавен преврат, каза Путин. Вашингтон тогава изцяло подкрепи онези, които го извършиха, допълни Путин. В отговор на въпрос дали за първи път тогава САЩ са излъгали Русия, Путин отговори: \"Така грубо и нагло - може би, за първи път.\" За анексията на Крим Путин каза, че не се е съмнявал, че ще последват санкции срещу Москва. По въпроса за Крим - на едната страна на везните беше съдбата на милиони хора, които искат да се върнат в Русия, а на другата - усложняването на отношенията ни с другите страни, каза Путин и добави, че първото е било далеч по-важно от второто. За себе си Путин каза, че отдавна е привикнал с оценките на западни експерти, че е злодей. Той каза, че негов ориентир, от който няма да се отклони, са интересите на Русия и на руския народ. Путин описа себе си като оптимист и каза, че в Русия всички са такива и очакват най-доброто в бъдеще.", "date": "2018.03.07", "title": "Путин похвалил Тръмп, но бил разочарован от американската политическа система"}
{"url": "https://www.24chasa.bg/novini/article/6751374", "text": "Агенцията по вписванията ще предоставя 9 нови електронни услуги на гражданите и бизнеса с финализиране на надграждането на Имотния регистър и връзката му с кадастралния регистър. Това заяви днес изпълнителния директор на Агенцията Зорница Даскалова по време на пресконференция за стартирането на проект „Надграждане на имотния регистър за интеграция с кадастралния регистър и предоставяне на допълнителни е-услуги“. „Този проект е изключително важен. С успешната му реализация ще се подобри обслужването за гражданите и бизнеса“, допълни заместник-министърът на правосъдието Десислава Ахладова, като подчерта, че намаляването на административната тежест е сред основните приоритети на правителството, по които активно и последователно работят Министерството на правосъдието и Агенция по вписванията. По думите на изпълнителния директор Зорница Даскалова сред бъдещите електронни услуги, които ще предоставя Агенцията са: • регистриране на заявление за предстояща сделка за предварително деклариране на предстояща сделка; • проверка на статус на заявление, осигуряващ видимост на подготвителни действия за сделки с недвижим имот; • автоматизирано известяване на заинтересовани страни на посочен e-mail адрес; • уведомления за общините и техните бази данни за данъчни цели; • искане за издаване на преписи; • искане за издаване на удостоверение за лице; • искане за издаване на удостоверение за имот; • искане за издаване на удостоверение за период; • калкулатор за изчисление на дължимите държавните такси. Проектът се осъществява с финансова помощ „Приоритетни проекти в изпълнение на пътната карта за изпълнение на Стратегията за развитие на електронното управление в Република България за периода 2016-2020 г.“ с финансовата подкрепа на Оперативна програма „Добро управление”, съфинансирана от Европейския съюз чрез Европейския социален фонд. Общата му стойност е в размер на 1 500 000 лева, а срокът за изпълнението му е 18 месеца.", "date": "2018.03.07", "title": "9 нови електронни услуги предоставя Агенцията по вписванията на бизнеса и гражданите"}
{"url": "https://www.24chasa.bg/novini/article/6751379", "text": "Останките на известния испански художник Салвадор Дали, които бяха ексхумирани за провеждане на тест за бащинство, бяха върнати в град Фигерас в областта Каталуния, съобщи ТАСС. Агенцията цитира съобщение на фонда \"Гала-Салвадор Дали\". Според този източник останките на живописеца се намират във фонда и все още не са погребани. Понастоящем организацията изчаква приключването на определени процедури, за да пристъпи към връщането им в гроба. \"Ние не знаем още точната дата на погребението, тъй като тя не зависи от нас\", заявиха от фондацията. Останките на художника сюрреалист бяха ексхумирани на 20 юли миналата година в град Фигерас във връзка с иска за установяване на бащинство от страна на Пилар Абел. Тя твърдеше, че Дали е нейният биологичен баща. По време на ексхумацията бяха взети проби от косата, ноктите и зъбите на покойника, бяха извлечени две дълги кости. ДНК тестовете установиха, че испанката не е дъщеря на Дали. Сега, за да се върнат образците обратно, специалистите ще трябва отново да повдигнат огромната плоча, която покрива гроба на художника. Родената на 1 февруари 1956 година Пилар Абел твърдеше, че майка й е поддържала тайни любовни отношения с Дали. От 2007 година г-жа Абел се опитваше да бъде призната роднинската й връзка с живописеца.", "date": "2018.03.07", "title": "Върнаха останките на Салвадор Дали след ексхумацията"}
{"url": "https://www.24chasa.bg/novini/article/6751417", "text": "Ще се извърши проверка по искането от сигнала на БСП за приватизацията на ЧЕЗ - вече тече за средствата на купувача на дружеството. Това каза главният прокурор Сотир Цацаров пред журналисти за сигналите на БСП за ЧЕЗ, предаде „Фокус“. „Сигналът е постъпил вчера. Той се състои от две части. Първата представлява едно изречение, в което се настоява прокуратурата да провери произхода на средства на купувача на ЧЕЗ. Втората е малко по-обемна. В нея се настоява прокуратурата да провери всички сделки, които са довели до приватизацията на ЧЕЗ. По отношение на първата част или първото изречение, с което се претендира да бъдат проверени всички средства, с които купувачът на ЧЕЗ разполага, бих казал следното: такава проверка в момента се върши. Тя се върши по разпореждане на министър- председателя и от ДАНС и от органите на НАП. Следователно механизмът е, ако те открият каквито и да е нарушения, включително и данни за престъпления, естествено е, че ние ще бъдем сигнализирани. Да бъде извършвана проверка от наша страна и по отношение на сделката, мисля, че такъв дебат бе воден“, коментира Цацаров. По думите му, ако сега това искане бъде изпълнено това означава прокуратурата да разпореди същата проверка на същите органи.", "date": "2018.03.07", "title": "Цацаров: Ще проверим сигнала на БСП за ЧЕЗ, вече проверяваме средствата на купувача"}
{"url": "https://www.24chasa.bg/novini/article/6751477", "text": "Кабинетът в Берлин гласува за разширяването на шест от чуждестранните мисии на германската армия, но според експерта Флориан Клинг от работна група \"Дармщадър Сигнал\" „Бундесверът е пред разпад“, пише националният ежедневник Die Welt. Коментирайки възможностите на германската армия да изпълни заявките на Берлин за мисиите зад граница Клинг бе категоричен: „Не, тя не може да направи това. Не разполагаме дори със самолети, с които тези войници да летят в тези мисии. Ситуацията е толкова напрегната, че Бундесверът всъщност е пред разпад\", предаде \"Фокус\". По-рано в сряда правителството в Берлин взе решение за разширяване на шест мисии на Бундесвера с включването на около 2600 нови военнослужещи към тях. Бундестагът има последната дума за решението, но одобрението се счита за сигурно. Берлин предвижда броят на германските войници в Афганистан да бъде увеличен от 980 на 1300. Броят на войниците на Бундесвера в Мали, където Германия е част от мисия на ООН за стабилизиране на кризисната африканска страна, в бъдеще трябва да достигне до 1100. Предвижда се разширяване на мисията на Бундесвера в Ирак. Към настоящия момент тя е ограничена до територията на Кюрдския автономен регион. В бъдеще се предвижда тя да обхване цялата страна.", "date": "2018.03.07", "title": "Експерт: Бундесверът е пред разпад"}
{"url": "https://www.24chasa.bg/novini/article/6751482", "text": "Теленор организира първия родителски форум, посветен на детската онлайн безопасност. Той ще се проведе на 17 март 2018 г. в Sofia Event Center в партньорство с Центъра за безопасен интернет, Асоциация Родители и онлайн портала „Майко Мила!“. Форумът е част от съпътстващата програма на Българското председателство на Съвета на ЕС. Той е и закриващото събитие на първото издание на Дните на дигитално-медийната грамотност в България. Целодневното събитие е под надслов „От нас зависи“ и има за цел да представи на родителите заплахите, пред които са изправени децата в интернет, и начините за тяхното преодоляване. Родителската среща ще събере на едно място експерти, които ще представят какви са предизвикателствата на дигиталната ера, какви са дигиталните нужди и интереси на децата. С това събитие Теленор потвърждава ангажимента си да подкрепя чрез обучения различни целеви аудитории на правилата за онлайн безопасност. След поредица инициативи за онлайн безопасност, насочени към запознаването на децата с рисковете в интернет и начините за справяне с тях, Теленор поставя началото и на кампания, целяща да запознае и родителите с възможностите и интересите на техните деца в глобалната мрежа. , допълни той. Форумът е безплатен и всички желаещи могат да запазят своето място след онлайн регистрация на:  . Повече информация за събитието може да откриете на: ", "date": "2018.03.07", "title": "Теленор свиква родителска среща за детската онлайн безопасност"}
{"url": "https://www.24chasa.bg/novini/article/6751468", "text": "Нивата на всички реки в Македония са по-високи от средните за март, двойно се е повишило нивото на Вардар и тройно на река Треска, съобщава македонската телевизия Алфа. При езерата няма драстични отклонения от средите нива за месеца, предаде БТА. Наводнения има в района на Полог в южната част на страната и в областта Пелагония, където водата е заляла земеделски имоти и ливади. Вардар преля на велоалея в центъра на Скопие, както и в квартал Аеродром. На места в страната има опасност от свлачища.", "date": "2018.03.07", "title": "Наводнения в Македония, Вардар преля в центъра на Скопие"}
{"url": "https://www.24chasa.bg/novini/article/6751469", "text": "Софийска районна прокуратура внесе обвинителен акт за измама, извършена от бивш експерт в дирекция „Автомобилно обслужване и гаражи“ в Народното събрание, причинила имотна вреда в общ размер на около 480 000 лв. Това съобщиха от пресцентъра на прокуратурата. От март 2011 г. до 4 март 2013 г. Десислава Алексиева-Русинова е заемала длъжността държавен експерт в Дирекция „Автомобилно обслужване и гаражи“ в Народното събрание. В това си качество Русинова не била овластена с каквито и да било правомощия, свързани с провеждането на търгове за продажба на употребявани автомобили - държавна собственост, зачислени към автопарка на Народното събрание, тъй като такива превозни средства били дарявани на държавни органи и учреждения след отпадане на необходимостта от употребата им по предназначение и провеждане на нарочна процедура. Въпреки това обаче, тя решила да набави за себе си облага по неправомерен начин, възползвайки се от служебното си положение и непознаването от гражданите П., Р., Ж. и Т. на реда за придобиване на движими вещи, държавна собственост. На различни дати в периода март 2011 г.–септември 2012 г., обвиняемата се свързала с посочените по-горе лица и представяйки се като служител на парламента им предложила съдействие за участие в търгове за продажба на автомобили – държавна собственост. За целта тя изисквала и респективно получавала от пострадалите лица различни парични суми - в общ размер 480 235 лв. Тъй като пострадалите не получили автомобилите, за закупуването на които им било обещано съдействие, а също така не им била възстановена от обвиняемата паричната сума, която ѝ били предали, те се обърнали за съдействие към органите на МВР, а по случая е образувано досъдебно производство под ръководството и надзора на Софийска районна прокуратура. В хода на производството Русинова е установена, като й е повдигнато обвинение за измама, извършена от длъжностно лице в големи размери. Разследването е приключено, като на 07.03.2018 г. е внесен обвинителен акт срещу Русинова за описаното по-горе деяние. За него законът предвижда лишаване от свобода от една до осем години. Предстои делото да бъде насрочено за разглеждане в Софийски районен съд.", "date": "2018.03.07", "title": "Обвиниха бивш експерт в дирекция към парламента за вреда от 480 000 лв."}
{"url": "https://www.24chasa.bg/novini/article/6751490", "text": "Търговският дефицит на САЩ достигна най-високата си точка от последните девет години на фона на намаляващия износ на нефт и по-малко продадени в международен план въздушна техника, показват правителствени данни, предава AFP. По-рано Гари Коен, търговският съветник на президент Доналд Тръмп подаде оставка, а държавният глава обяви, че смята да въведе вносни тарифи върху алуминия и стоманата в САЩ, предаде \"Фокус\" Американският износ е намалял с 1,3% до 200,9 милиарда долара, което освен това е и най-високото намаление в последните 16 месеца. По този начин, показват официалните данни, през януари 2017 г. търговският дефицит е 16,2%. Вносът остава непроменен, представляващ сума, равна на почти 258 милиарда долара.", "date": "2018.03.07", "title": "Търговският дефицит на САЩ достигна най-високата си точка от последните 9 години"}
{"url": "https://www.24chasa.bg/novini/article/6751497", "text": "В качеството ми на заместник министър-председател по обществен ред и сигурност съм готов с промени в Наказателния кодекс, които според мен и екипа ми са необходими, за да се гарантира личната неприкосновеност и живота, здравето и собствеността на българските граждани. Това написа във Фейсбук вицепремиерът Красимир Каракачанов. Той публикува и предлагания проект за промени в НК (виж по-долу). Институтът на неизбежна отбрана трябва да се разшири, както и да се направят промени, които да се борят за намаляването на битовите кражби. Виждам, че моментът е назрял и обществото е готово и само търси и иска ремонт в Наказателния кодекс на Република България, заявява още Красимир Каракачанов. Вицепремиерът по обществения ред и сигурността е изпратил проекта за Закон за изменение и допълнение на Наказателния кодекс до Министерство на вътрешните работи и Министерство на правосъдието за съгласуване, като с това поставя началото на процедурата по въпросните промени. Проект! ЗАКОН ЗА ИЗМЕНЕНИЕ И ДОПЪЛНЕНИЕ НА НАКАЗАТЕЛНИЯ КОДЕКС § 1. Чл. 12, ал. 3 се изменя така: „(3) Няма превишаване пределите на неизбежната отбрана, когато нападението е извършено чрез противозаконно влизане в жилище, както и когато нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем.“ § 2. В чл. 218б се правят следните изменения: 1. В ал. 1 думите „две минимални работни заплати“ се заменят с „една минимална работна заплата“, а думите „сто до триста“ се заменят с „петстотин до хиляда“. 2. В ал. 2, т. 1 думите „общата стойност на предмета на които е над сто и петдесет лева“ се заличават.", "date": "2018.03.07", "title": "Каракачанов предлага промени в Наказателния кодекс за самоотбраната, ето ги"}
{"url": "https://www.24chasa.bg/novini/article/6751500", "text": "\"Изявлението на Валери Симеонов по БНТ не беше съгласувано с мен и с Красимир Каракачанов. В това изявление Симеонов си позволи да нарече главата на най-голямата православна църква в света \"лъжец\" и \"измамник\". Аз не мога да не реагирам на това, тъй като съм вярващ човек и богослов. Мисля, че съм единственият дипломиран богослов в това Народно събрание. И тук искам да уточня - православната църква не е държавна принадлежност на една или друга държава. Нашата църква е богочовешки организъм, чийто глава е спасителят Исус Христос, а ние всички вярвящи християни сме тялото на църквата. Да нападнеш патриарха на една православна църква за мен е равностойно на ислямистки и джихадиски акт. Категоричен съм, че Валери Симеонов трябва да се извини на руския патриарх, че го нарече \"лъжец\" и \"измамник\". Това каза председателят на парламентарната група на Обединени патриоти и лидер на \"Атака\" Волен Сидеров в  \". Думите му бяха разпратени до медиите от пресцентъра на \"Атака\". По думите му това са преки обиди, които най-големият враг на християнството не си е позволявал да изрече. „Ако Симеонов не се извини, той ще потвърди себе си като враг на православието, т.е. на Бога. Тогава аз не мога да правя компромиси. Аз съм правил компромиси, когато съм бил обиждан в личен план. Имаше момент, в който и избирателите на Атака бяха обиждани като такива. В името на единството и държавността с огромна отстъпка от моя страна съм подминал тези моменти. Но обида към вярата и православната църква не мога да подмина. Тук ще бъда безкомпромисен”, коментира Сидеров. На въпрос в какво ще се изрази безкомпромисността си, ако Симеонов не се извини за думите, Сидеров отговoри: „В стъпки, които ще бъдат една след друга, но които сега няма да разкривам. Но подчертавам, че тук ще бъда безкомпромисен!”", "date": "2018.03.07", "title": "Сидеров: Симеонов нападна православен патриарх, това е джихадистки акт!"}
{"url": "https://www.24chasa.bg/novini/article/6751511", "text": "До 20 март ще се реши дали да има великденски добавки за пенсионерите. Това съобщи социалният министър Бисер Петков след заседанието на ресорната парламентарна комисия. За Коледа над 1,2 млн. пенсионери получиха по 40 лв. Общо държавата отпусна 50 млн. лв. \"Все още не сме водили разговори и разчети с финансовия министър Владислав Горанов\", каза още Петков. Той припомни, че решението зависи от финансовия министър, защото става дума за допълнителен и непланиран в бюджета на ДОО разход. \"Важно да се види дали тези средства могат да бъдат осигурени без да се наруши финансовата стабилност на системата. Ако има средства, трябва да се уточни и за кои групи ще бъдат отпуснати, каква ще е сумата\", каза още Петков. Той припомни, че е за коледните добавки са се правили разчети дали не е възможно да има добавки за повече хора, но се е оказало, че отчетността на НОИ не позволява справедливост, ако се излезе извън линията на бедност - 321 лв.", "date": "2018.03.07", "title": "До 20 март решават за великденски добавки за пенсионерите"}
{"url": "https://www.24chasa.bg/novini/article/6750899", "text": "На 08 март, четвъртък, емирът на Държавата Катар Шейх Тамим бин Хамад Ал-Тани ще бъде на първото си държавно посещение в България по покана на президента Румен Радев. Това съобщиха от президентския пресцентър. Перспективите за последващо развитие на двустранните отношения между Република България и Държавата Катар и задълбочаването на връзките между инвестиционните, бизнес и академичните среди на двете държави, ще бъдат сред акцентите в разговора на двамата държавни глави. На срещата на „Дондуков“ 2 се очаква да бъдат обсъдени и бъдещи партньорства в областите на икономиката, енергетиката, селското стопанство, транспорта, търговията и туризма. Церемонията по официалното посрещане на Шейх Тамим бин Хамад Ал-Тани ще се състои от 10.00 часа пред сградата на президентската институция на „Дондуков“ 2. Двамата държавни глави ще проведат среща „на четири очи“ на „Дондуков“ 2 от 10.10 часа, след което ще се проведат пленарните разговори на официалните делегации на Република България и Държавата Катар. В рамките на посещението на Шейх Тамим бин Хамад Ал-Тани ще се проведе Българо-катарски бизнес-форум с участието на над 60 представители на компании от Държавата Катар. В програмата на държавното посещение е предвидено да бъдат подписани редица документи за двустранно сътрудничество в областта на предприемачеството, образованието и науката, енергетиката, младежта и спорта. По време на визитата си в България Шейх Тамим бин Хамад Ал-Тани ще разговаря и с министър-председателя Бойко Борисов.", "date": "2018.03.07", "title": "Емирът на Катар на посещение в България утре"}
{"url": "https://www.24chasa.bg/novini/article/6750917", "text": "Великобритания трябва да очаква „разногласия“ в търговските отношения с Европейския съюз след Брекзит, въпреки призивите за широкообхватна сделка. Това се казва в проектостановище за преговори, изготвено от председателя на Европейския съвет Доналд Туск, предава \"Фокус'. „Да бъдеш извън митническия съюз и единния пазар неизбежно ще доведе до разногласия\", се казва в документа, представен пред агенцията. Предстои той да бъде одобрен от 27 държави-членки на Общността.", "date": "2018.03.07", "title": "Брюксел: Търговските разногласия с Великобритания са неизбежни след Брекзит"}
{"url": "https://www.24chasa.bg/novini/article/6750928", "text": "Делото за влаковата катастрофа в Хитрино ще се гледа по реда на съкратеното съдебно следствие. Делото започва по същество година и три месеца след инцидента отнел седем живота, с десетки ранени и половин разрушено село. Съдът започна предварителното изслушване на страните, а пострадалите поискаха справедливост, предаде  Обвиняемите машинисти Димитър Михнев, Радослав Петков и защитниците им пожелаха делото да се гледа по съкратена процедура, която предвижда в зала да бъдат разпитани само част от свидетелите и вещите лица. Ако бъдат признати за виновни двамата машинисти могат да получат присъда от 5 до 20 години затвор.", "date": "2018.03.07", "title": "Делото за Хитрино ще се гледа по съкратено съдебно следствие"}
{"url": "https://www.24chasa.bg/novini/article/6750916", "text": "Рекс Тилърсън започна във вторник първата си африканска обиколка, откакто оглавява дипломацията на САЩ, в опит да разсее опасенията на континента, останал с попарени надежди заради пренебрежението към него, приписвано на Доналд Тръмп, пишат от Франс прес.  От сряда до 13 март се очаква гостът да посети Етиопия, където се разгоря политическа криза след изненадващата оставка на премиера Хайлемариам Десален и където той ще разговаря с ръководството на Комисията на Африканския съюз (АС); Джибути - където е единствената американска военна база в региона, Кения, в която приключва изпълнен с вълнения период на избори, Чад - това ще е първата визита на американски държавен секретар в бившата френска колония, и накрая Нигерия. До момента администрацията на президента републиканец не е проявявала голям интерес към Африка, предава БТА.  Предшественикът му - демократът Барак Обама, син на кениец, направи посещение в Гана само половин година след встъпването си в длъжност и отправи към африканците силно послание с призив да вземат съдбата си в ръце. Наследството от мандата му остава най-вече символично, но идването на Тръмп изглежда слага начало на съвсем други отношения. Измина повече от година, докато държавният му секретар се накани да стъпи на субсахарска земя. А в разговор с министрите от АС през ноември във Вашингтон, както и в реч за африканската стратегия на САЩ от вторник сутринта, Рекс Тилърсън изреди само твърде общи цели - борба с тероризма, добро управление, развитие. \"Африка е бъдещето\", заяви той, като припомни, че добре познава континента като някогашен шеф на петролния гигант \"Ексон Мобил\". Спомена демографския бум на континента, икономическия му потенциал, но също бедността и масовата безработица - и предупреди, че \"без работа и без надежди за бъдещето тази все по-многобройна младеж ще е поредното поколение, станало плячка на терористите, а това ще съсипе стабилността и демократичните правителства\". Съответно изрази желание \"да задълбочи (. . .) партньорските връзки с Африка, за да станат африканските страни по-устойчиви и по-самодостатъчни\".", "date": "2018.03.07", "title": "Тилърсън е на първа обиколка в Африка, откакто оглавява дипломацията на САЩ"}
{"url": "https://www.24chasa.bg/novini/article/6750969", "text": "Европейски полицейски служби разбиха международна мрежа за контрабанда на оръжие, действала в най-малко четири държави, предаде Асошиейтед прес. Според полицията групата търгувала с оръжия в Австрия, Германия, Швейцария и Франция. Полицията в южния германски град Ротвайл днес съобщи, че дейността на групата е станала известна след разследване в Тулуза, Франция. Службата уточни, че разследва контрабандата на оръжие от юни 2017 г., посочва ДПА. Представител на полицията в Ротвайл каза, че при едновременни проверки в четирите страни през ноември миналата година са били извършени няколко ареста и са били задържани голямо количество огнестрелни оръжия. В Германия са били задържани трима лидери на мрежата, предава БТА. Ута Бахман от службата за вътрешно разузнаване в западната австрийска провинция Форарлберг каза, че само в таза провинция са били иззети над 150 единици огнестрелно оръжие и няколкостотин килограма муниции. На пресконференция в австрийския град Брегенц следователите заявиха, че разследването не е свързано с тероризъм.", "date": "2018.03.07", "title": "Полицията в 4 европейски страни разби мрежа за контрабанда на оръжие"}
{"url": "https://www.24chasa.bg/novini/article/6750979", "text": "Парламентът прие на второ четене текстове от новия Закон за мерките срещу изпирането на пари. Целта на закона е да се постигне съответствие с европейска директива, свързана с предотвратяване на използването на финансовата система за целите на изпирането на пари и финансирането на тероризма, предаде БТА.  Според текстовете от закона част от мерките за превенция на използването на финансовата система за целите на изпирането на пари са комплексна проверка на клиентите, събиране и изготвяне на документи и друга информация, съхраняване на събраните и изготвените за целите на закона документи, данни и информация, оценка на риска от изпиране на пари, разкриване на информация относно съмнителни операции, сделки и клиенти, обмен на информация и взаимодействие между дирекцията \"Финансово разузнаване\" на ДАНС, звената за финансово разузнаване на други държави и юрисдикции, както и с компетентните в съответната сфера органи и организации на други държави. Част от мерките са задължителни за БНБ, кредитните институции, финансовите институции, обменните бюра, застрахователи, министри и кметове при сключване на концесионни договори, политическите партии, търговците на едро, търговците на оръжие, петрол и петролни продукти, органите на НАП, митническите органи и др.", "date": "2018.03.07", "title": "Приеха на 2-ро четене текстове от новия Закон за мерките срещу изпирането на пари"}
{"url": "https://www.24chasa.bg/novini/article/6750982", "text": "Марокански гражданин, информатор на Абделхамид Абаауд, предполагаемия ръководител на терористичните атентати в Париж от 2015 г., е арестуван в Полша през 2016 г. и вече срещу него са повдигнати обвинения за членство в „Ислямска държава“, предава AFP. „По време на разследването бе установено, че обвиняемият Мурад Т. в периода от декември 2014 г. до септември 2016 г. е бил член на въоръжена организирана престъпна група - международната терористична организация „Ислямска държава\", съобщиха в сряда от Прокуратурата на Полша, предаде \"Фокус\". Според полските медии Мурад Т. е арестуван преди осемнадесет месеца. Ако бъде признат за виновен, той ще бъде изправен пред лишаване от свобода между шест месеца и 11 г.", "date": "2018.03.07", "title": "Арестуван в Полша мароканец е свързан с терористичния атентат в Париж от 2015 г."}
{"url": "https://www.24chasa.bg/novini/article/6751042", "text": "От вторник насам държавната информационна агенция на Сърбия Tanjug е подложена на интензивни хакерски атаки, извършвани от над 50 различни IP-адреса. Това се казва в съобщение, публикувано на страницата на агенцията.  Атаките са насочени към „разбиването“ на информационната система на агенцията чрез уебсайта й и към възпрепятстването й да предоставя услуги на медии и други клиенти, става ясно от разпространения текст.", "date": "2018.03.07", "title": "Серия хакерски атаки срещу държавната информационна агенция на Сърбия"}
{"url": "https://www.24chasa.bg/novini/article/6751055", "text": "Министър-председателят Бойко Борисов разпореди на министрите на правосъдието и на вътрешните работи прецизиране на текстовете, касаещи неизбежната отбрана в Наказателния кодекс. Борисов настоява за широка дискусия по темата с представители на неправителствени организации, юристи, магистрати. Министър-председателят настоя промените да се направят разумно, а не емоционално и под натиска на общественото недоволство, което предизвика случая в Пловдив. „Не искам повече дебата да се отлага, защото това е закон, който касае много съдби. Защото е ясно, че е дошло времето за промени, а и темата излиза периодично при всеки подобен инцидент, но да се поддаваме на крайности не съм съгласен. Хората искат справедливост и очакват решения от нас“, заяви по време на заседанието министър-председателят Бойко Борисов. : Радев и Цецка Цачева, тъй като много се говори, а и от колегите коалиционни партньори за разширяване обхвата на неизбежната отбрана, настоявам много внимателно, да се съберете и да помислите за прецизиране на текстовете. Не минавайте в крайности, защото утре може някой да застреля деца, които берат череши в двора му, не че е правилно, друг може да покани някого на кафе, да го застреля и да каже „нападна ме“. Сиреч, практиката съдебната в световен мащаб познава какви ли не инциденти и случаи, така че настоявам действително в този термин „неизбежна отбрана“ да бъде ясно формулирано, ако е неясно сега, при какви условия – при взлом, нощно време, затворен обсег…. Но ви моля, бъдете разумни, а не емоционални и не под натиска на това, което се случи в Пловдив. В спокойна обстановка с неправителствени организации, с юристи, с адвокатурата, с всички, които имат отношение, прокуратурата, със съдиите. Просто не бързайте, изпипайте го добре, защото е ясно, че е дошло времето, а и темата излиза периодично при всеки подобен инцидент, но да се поддаваме на крайности – не съм съгласен. Защото, да – в някои Щати всеки носи оръжие, но ако върнете в последната една година колко случаи на масови убийства на деца, на случайни хора се получават и какви протести там в обратната посока, виждате, че действително нещата никак не са прости за урегулиране. Молбата ми е и колегите от „Патриотичен фронт“ и нашите да седнат и в спокойна обстановка да разгледат, за да не се подвеждаме по настроенията на хората, защото след това ще стане обратното и тогава пък ще се връщаме назад да търсим други решения. Сиреч, молбата ми е спокойно да седнете и да внесем такова решение, което да има обществена подкрепа и да сме сигурни, че няма да създаде някакъв допълнителен проблем. : Краси. КРАСИМИР КАРАКАЧАНОВ: Господин премиер, уважаеми колеги, имам един примерен текст, те са не само по този член за неизбежната отбрана за разширяване на обхвата, но и по други текстове. Мисля, че днес ще го раздадат в НС на колегите да го видят от парламентарните групи. Даже ще го изпратя сега тук на госпожа Цачева и на господин Радев. Той не е радикален, но да можеш да използваш оръжие да се отбраняваш. Но става въпрос за законно притежавано такова. : Цачева. ЦЕЦКА ЦАЧЕВА: Уважаеми господин премиер, като споделям заявеното от Вас, че има необходимост от прецизиране, но изключително внимателно, като се вземат под внимание всички решения на Конституционен съд и какво е вървяло през годината по тези състави. : Вижте, съществува проблем. Вижда се в изказванията на всички хора, които първоначално, преди да знаят всичката истина, която вчера изнесоха прокуратурата. Няма българин, който да не подкрепи решение, в което, ако някой ти влезе в дома, когато семейството ти е там, да те обира, особено пък, ако е и въоръжен. Дори и да не е въоръжен, от стреса може да получиш и инфаркт да умреш, може всичко да се случи, че човекът не може да защити семейството си. Това дълбоко накърнява. И ние само да философстваме – не съм съгласен. Аз не искам повече дебата да се отлага. Но искам да се направи максимално разумно, а не под влиянието на конкретния случай. Защото сутрин бюлетините са пълни с битови убийства – баща-син, тъст-зет и подобни и ще каже „ми той замахна и аз в неизбежна самоотбрана го убих“. Въпросът е да прецизираме и съдебната практика да се провери. Затова казвам – трябва в спокойна обстановка, защото, това е закон, който касае много съдби. Действително много внимателно настоявам да се прецизира. Тук, Радев, сега подготвят закон и за противозаконното отнемане на автомобили… Защо не е кражба, а е отнемане? Защото, когато го хванеш вътре в автомобила той казва „валеше дъжд и ми беше студено и аз влязох вътре“. И затова сега майсторите крадци на коли не крадат, той влиза с лаптопа, сяда, запалва колата и слиза. Дори полицията, виждате колко крадци излови в последната година, влиза той и казва „беше ми студено, аз не крада“. Слиза си големият крадец с лаптопа под мишница, качва си се на другата кола и си отива. Тогава се включва съучастник на ниско ниво, взима колата и почва да я придвижва. Ние хващаме на практика ниското ниво, което е само шофьора. И това става всяка нощ и това трябва да се промени. Как не е кражба на кола?! А какво е? Но този текст „отнемане“ знаеш ли колко предимства дава на крадците пред гражданите. Седнете, ето тези неща в най-спокойна обстановка, с патриотите, с юристи, с неправителствени, с хора от правните среди, умове и ги оправете. Народът го очаква това. Нямаше изказване да кажат „онези в парламента или онези министрите там или държавата“, нямаше изказване, да не кажат, че държавата е виновна. И ние сега излизаме и им казваме „е, така е, ама понеже нали….“. Затова хората все по-малко вярват на институциите, затова почват да викат „гледайте там някъде как има здрава ръка, как всичко се решава. Хората искат справедливост и решения от нас, да чуят и да са сигурни, че като си легнат, ако някой им влезе, може да се защитят. Закривам заседанието.", "date": "2018.03.07", "title": "Борисов: Оправете текста за неизбежната отбрана, но много внимателно (Стенограма)"}
{"url": "https://www.24chasa.bg/novini/article/6751068", "text": "63-годишен варненец получи условна присъда за престъпления против интелектуалната собственост. Търговецът бил засечен да продава в магазина си чанти, копия на известни търговски марки. Ментетата са конфискувани и предстои да бъдат предадени за унищожение. Общата стойност на иззетите стоки е 37 000 лв. Мъжът държал магазин на една от алеите на Златни пясъци. На 5-и август 2016 година в помещението била направена внезапна проверка от икономическа полиция. В магазина били открити стоки от защитени марки, без съгласието на притежателите на изключителните права. При проверката са били открити чанти и раници с означени върху тях знаци на марките “Луи Вуитон”,“Шанел\", “Майкъл Корс”, “Прада” и други. Според назначената експертиза знаците, поставени върху дрехите, са сходни със защитените регистрирани търговски марки, което може да предизвика както объркване у потребителите, така и предпоставки за несправедливо облагодетелстване на търговеца от известността на оригиналните марки.", "date": "2018.03.07", "title": "Осъдиха търговец, продавал ментета във Варна"}
{"url": "https://www.24chasa.bg/novini/article/6751004", "text": "\"Атака\" и ВМРО се разграничиха от нападките на Симеонов към руския патриарх. Това стана чрез позиция, разпространена на хвърчащ лист в кулоарите на парламента. Оказа се, че при гласуването на позицията от НФСБ са напуснали стаята.  \"Настояваме вицепремиерът Валери Симеонов да поднесе извинение на руския патриарх за нанесените обиди\", се казва в позицията.  Валентин Касабов от НФСБ заяви, че вицепремиерът не трябва да се извини на руския патриарх, защото това е позицията на партията. \"Това са глупости. Утре някой може да се подпише от името на папата. Ако продължат с тези декларации нещата стават лоши\", така коментира позицията.   Юлиан Ангелов от ВМРО заяви, че при гласуване на позицията е имало кворум и се е приело разграничаване от изказванията на Симеонов. \"Трябва да има съобразяване на определени теми\", допълни Ангелов и поясни, че не е коректно, когато твоите партньори не са съгласни да се излиза с такива изявления като на вицепремиера.  \"Това е мнението на Обединени патриоти, според правилника на групата\", заяви Десислав Чуколов от \"Атака\" и допълни, че е нормално да има разногласия. Ако не се извини вицепремиерът, означава, че не се съобразява с мнението на групата на Обединени патриоти.  .", "date": "2018.03.07", "title": "\"Атака\" и ВМРО се разграничиха от нападките на Симеонов към руския патриарх"}
{"url": "https://www.24chasa.bg/novini/article/6751084", "text": "Българо-катарски бизнес форум, който се организира от Изпълнителната агенцията за насърчаване на малките и средните предприятия (ИАНМСП) по инициатива на министъра на икономиката Емил Караниколов, ще се състои на 8 март в София, съобщиха от Агенцията. Приветствие към участниците ще отправи Габриела Козарева, изпълнителен директор на Агенцията. Официалната катарска делегация, която е на посещение в страната ни от 7 до 8 март, се води от емира на Катар шейх Тамим бин Хамад Ал Тани. В състава на делегацията са включена и повече от 30 катарски бизнесмени, които проявяват интерес към осъществяване на търговски връзки с български фирми. Водещите катарски държавни инвестиционни компании проявяват интерес за инвестиции в България в сферата на недвижимите имоти, туризма и земеделието, отбелязват от Агенцията. Съществуват добри възможности за увеличаване на българския износ за Катар на стоки, като: електросъоръжения, машиностроителна продукция, инженерингови стоки и услуги, високотехнологични продукти на военно-отбранителната индустрия, строителни материали, мебели и обзавеждане, парфюмерия и козметика, анефтени масла и продукти, цигари, продукти на хранително-вкусовата промишленост и фармацията, включително месо (агнешко, овче, говеждо, пилешко), пчелен мед, изделия на млечната промишленост, селскостопанска продукция и др. Форумът ще даде възможност за създаване на бизнес контакти между компаниите от двете страни, активизиране на стокообмена и насърчаване на съвместните инвестиции. На събитието се очаква да присъстват и повече от 200 представители на българския бизнес, които също са заявили участие. Събитието ще бъде открито от министъра на икономиката Емил Караниколов и от министъра на икономиката и търговията на Катар шейх Ахмед бин Джасим Ал Тани.", "date": "2018.03.07", "title": "София ще е домакин на българо-катарски бизнес форум"}
{"url": "https://www.24chasa.bg/novini/article/6751113", "text": "Три слаби магнитни бури се очаква да достигнат до Земята на 18, 22 и 26 март, съобщи ТАСС, позовавайки се на лабораторията по рентгенова астрономия на Слънцето към физическия институт \"П.Н. Лебедев\". Такива магнитни бури могат да предизвикат слаби колебания в електрическите системи и да окажат неголямо влияние върху системите за управление на космическите апарати, предаде БТА.  От началото на годината до Земята достигнаха вече четири слаби магнитни бури - на 14 януари и на 19, 23 и 27 февруари.", "date": "2018.03.07", "title": "Три слаби магнитни бури ще достигнат до Земята през март"}
{"url": "https://www.24chasa.bg/novini/article/6751105", "text": "Докато се ръкува с представител на пристигналата на посещение южнокорейска делегация, севернокорейският лидер Ким Чен Ун се усмихва широко, сякаш всеки момент ще избухне в бурен смях. После, седнал на голяма заседателна маса, на лицето му отново грее усмивка, а пратениците от Южна Корея гледат почтително. На вечерята Ким отново е с широка усмивка, до него седи съпругата му, южнокорейците слушат внимателно всяка негова дума, пише Асошиейтед прес, цитирана от БТА. Той е свикнал да бъде центърът на земното притегляне в своята страна, която семейството му управлява с неоспорима власт от 1948 г., но шансът да изиграе ролята на старшия държавник на Корейския полуостров в зала, пълна с южнокорейци, даде на автократичния лидер цял нов набор от пропагандни и политически възможности. Следващия месец той ще има нов сериозен шанс да заблести: Сеул заяви, че Ким е приел среща на върха - третата в историята между двете враждуващи държави - с южнокорейския президент Мун Дже-ин. Кадрите на севернокорейските медии от срещата между Ким и пратениците на Мун, която се състоя в понеделник вечерта, са още по-удивителни, тъй като само допреди месеци мнозина се опасяваха от война след поредица севернокорейски оръжейни изпитания и заплахи към Сеул и Вашингтон. В репортажа на севернокорейската телевизия лидерът на КНДР се усмихва и смее, вдигайки чаша на официалната вечеря, а после маха на изпроводяк, когато двете лимузини с южнокорейските делегати потеглят от централата на управляващата Корейска трудова партия. В южната част на Корейския полуостров необичайните кадри се разпространиха бързо, ден след като Северът заяви, че Ким е имал \"откровен разговор\" с десетчленната делегация от пратеници на Мун. Според съобщенията на вечерята, която според южнокорейското правителство продължила около четири часа, севернокорейският лидер изразил желание \"да се напише нова история на националното обединение\". Срещата беше първият личен разговор на южнокорейски представители с младия севернокорейски лидер, откакто той пое властта след смъртта на управлявалия като диктатор негов баща в края на 2011 г. Това е пореден знак, че Кореите се опитват да поправят отношенията си след една от най-напрегнатите години в регион, който като че ли постоянно е на ръба. Вчера южнокорейската делегация, водена от директора на южнокорейската Служба за национална сигурност Чун Ею-йо, се прибра в родината си и обяви предстоящата следващия месец среща Ким-Мун. Доколкото е известно, посещението на Чун е първата южнокорейска визита на високо равнище на север от около десетилетие. КНДР все още не е обявила предстоящата среща на върха в своите медии въпреки вече направеното съобщение на Юга. С оглед на нелекото минало на кръвопролития, заплахи и враждебност на Корейския полуостров налице е сериозен скептицизъм за това дали видимото затопляне в отношенията на Кореите ще доведе до траен мир. Северна Корея според някои се опитва да използва подобрените връзки с Юга, за да отслаби политиката срещу КНДР на международни санкции и натиск, начело на която стоят САЩ, както и да осигури пропаганден материал за вътрешна консумация на Ким. Но всеки нов развой на събитията - особено среща на върха - поражда възможност двете Кореи да се възползват от набраната инерция след участието на Северна Корея в Зимната олимпиада в Пьончан миналия месец, за да се намали противопоставянето около ядрените амбиции на КНДР и да се възобновят преговорите между Пхенян и Вашингтон. Сеул обяви, че на преговорите Северна Корея също така е приела, ако се проведат разговори между нея и САЩ, да наложи мораториум на ядрено-ракетните си изпитания. Ролята на уверен лидер, който посреща идващи на посещение по-нископоставени в йерархията представители на вражеския Юг, очевидно се харесва на Ким. На срещата с южнокорейците той позираше усмихнат пред камерите и прие като домакин делегацията на Сеул в атмосфера, която официалната информационна агенция на Севера КЦТА определи като \"патриотична и неподправена\". Мнозина в Сеул и Вашингтон ще искат да узнаят дали въпреки риториката и усмивките действително има възможност Ким да постави на масата за преговори севернокорейските усилия за сдобиване с арсенал от ядрени ракети, способни да ударят континентална Америка. КНДР нееднократно и открито е обявявала, че няма да се откаже от атомните си бомби. Тя не може да понася ежегодните американско-южнокорейски военни учения, които тази година бяха отложени заради олимпиадата, но по всяка вероятност ще се състоят по-нататък през пролетта. Самото постигане на ядрените цели на Севера зависи от възобновяването на изпитанията, които изправиха региона на ръба. Както се съобщава, на вечерята Ким изразил \"твърдото си желание да даде силен тласък на отношенията между Севера и Юга и да се напише нова история на националното обединение чрез съгласуваните действия на корейската нация, и тя да се гордее пред света\". Тиражирани бяха предположения, че подобряването на междукорейските отношения може да проправи път за разговори между Вашингтон и Пхенян за ядрените оръжия на Севера. САЩ обаче дадоха ясно да се разбере, че не искат празни приказки, както и че всички опции са на масата, включително военната. Предишните затопляния в отношенията между двете Кореи не доведоха до нищо на фона на продължилите оръжейни изпитания на Севера и твърденията му, че ежегодните американско-южнокорейски военни игри са репетиция за нахлуване в КНДР.", "date": "2018.03.07", "title": "Ким Чен Ун се усмихвал през цялата среща с южнокорейската делегация"}
{"url": "https://www.24chasa.bg/novini/article/6751141", "text": "Европейският съюз не иска да „изгражда стена“ с Великобритания, след като тя излезе от структурите на Общността. Това увери председателят на Европейския съвет Доналд Туск, след като в Брюксел бе представен проектодокумент за насоките за преговори за отношенията с Лондон след Брекзит, предава AFP, цитирана от \"Фокус\".  „Предложението ми показва, че ние не искаме да изграждаме стена между ЕС и Великобритания. Напротив, Великобритания ще бъде нашият най-близък съсед, искаме да запазим приятелството и партньорството си“, увери полският политик в рамките на пресконференция в Люксембург.", "date": "2018.03.07", "title": "Доналд Туск: Не искаме да изграждаме стена с Великобритания"}
{"url": "https://www.24chasa.bg/novini/article/6751136", "text": "Испанската полиция и сили на Гражданската гвардия ликвидираха престъпна групировка и задържаха 17 души при операция срещу наркотрафика. Това съобщиха днес органите на реда в Испания, предаде ТАСС. В провинция Кадис от автономната област Андалусия са конфискувани над 2,8 тона хашиш, пари в брой, оръжия. Задържани са кораби и още 14 транспортни средства. Наркотиците са били доставени в Испания от Мароко. По данни на испанското вътрешно министерство миналата година в кралството са иззети общо 477 тона наркотични вещества - рекорд за местните органи на реда.", "date": "2018.03.07", "title": "Конфискуваха почти три тона хашиш в Испания"}
{"url": "https://www.24chasa.bg/novini/article/6750599", "text": "“Вече никой не си прави илюзията, че вие не седите зад Гинка от Пазарджик, г-н Борисов.” Това заяви лидерът на БСП Корнелия Нинова на протеста пред Министерския съвет, който протича в момента. “Благодаря ви, че сте тук. Поздравявам ви за смелостта да застанете срещу властта с лицата си. Господин Борисов народа излезе по улицата и всеки ден си казва думата, а тя е - оставка. Тук сме, защото сме обединени”, обяви Нинова. “Идвам от Народното събрание, където току що депутатите отхвърлиха предложението на БСП за референдум за Истанбулската конвенция. Всички тези, които се клеха, че ще служат на народа, днес те заявиха, че българският народ е недостоен да се пита. Бяхме наречени тъмна сила. Ние сме свободни хора, които искаме да защитим нравствените устои. Не ние не приемаме нашите момиченца да бъдат обучавани, че могат да бъдат и момченца”, категорична бе соцлидерката. “Не разделяме. Обединен е над 70% от българския народ срещу правителството ви, г-н Борисов. Само народната воля и \"не\" на Истанбулската конвенция могат да я спрат отново. Днес от трибуната на българското Народно събрание бяхме наречени дестабилизатори. Ние не сме гадове. Ние сме част от българския народ. Няма да ни стреснете. Зад нас стоят милиони българи. Против това сме, че вместо стабилност внасяте война. Водите война с президента, с Народното събрание и журналисти, и всеки един човек, който иска да ви свали. \"Вече никой не си прави илюзията, че вие не седите зад Гинка от Пазарджик, г-н Борисов”, допълни още лидерът на червените. Протестиращи се опитаха да оставят листове с готовка оставка за премиера Бойко Борисов пред Министерски съвет. Те обаче бяха спрени от полицейски кордон.", "date": "2018.03.07", "title": "Нинова: 70% от народа е срещу правителството, милиони сме (Видео,Обновена)"}
{"url": "https://www.24chasa.bg/novini/article/6750616", "text": "„Инерком” разполага с девет месеца, за да плати сделката за ЧЕЗ след финализирането ѝ. Това съобщиха пред   от чешката компания. В противен случай чешката компания ще усвои банковата гаранция, издадена за „Инерком” от 5 милиона евро. Преговорите между собственичката Гинка Върбакова и ЧЕЗ продължават до петък. Формалностите са уточнени още преди 20 дни при подписването на сделката, за да се придвижи документацията, необходима на комисията за защита на конкуренцията у нас. Допълнителнo обаче официално е била представена и заявката на българската държава да се включи в сделката. Дори чешката компания да се съгласи да обмисли промяна в договора, така че да позволи на българската държава да участва, евентуална промяна в договора според говорителя на ЧЕЗ ще е дълъг процес. Адвокатите на компанията ще трябва да се убедят, че промените няма да навредят на интересите на „ЧЕЗ груп” по арбитражното дело, което водят срещу България. От финансовото министерство в Чехия обясниха за bTV, че са получили сериозни уверения от за прозрачността и финансирането на сделката, но също така са загрижени.", "date": "2018.03.07", "title": "\"Инерком\" разполага с девет месеца да плати сделката с ЧЕЗ"}
{"url": "https://www.24chasa.bg/novini/article/6750617", "text": "Правителството прие Националния план за действие за насърчаване на равнопоставеността на жените и мъжете за 2018 г. Документът включва мерки за повишаване на заетостта сред дамите и за намаляване на разликите в заплащането между половете. По данни на Евростат през 2016 г., средно в ЕС коефициентът на заетост при мъжете е 72%, а при жените - 61%. Сред приоритетните области в плана са и борбата с насилието, основано на пола, насърчаването на равенството между гюловете в процесите на вземане на решения. Предвидени са и мерки за насърчаване на работодателите да наемат на работа безработни лица - самотни родители (осиновители) и/или майки (осиновителки) с деца до 5-годишна възраст. Акцент в плана са дейностите за по-добро съвместяване на професионалния и личния живот на родителите с малки деца и предоставяне на заетост на безработни чрез осигуряване на възможности за полагане на грижи за деца. Предвиждат се и национални кампании за повишаване на чувствителността и нетърпимостта на обществото спрямо насилието, основано на пола, както и за по-доброто разбиране на ролята на институциите в борбата срещу него.", "date": "2018.03.07", "title": "Повишаването на заетостта на жените е сред приоритетите в Плана за равнопоставеността"}
{"url": "https://www.24chasa.bg/novini/article/6750615", "text": "В закона за българските лични документи (ЗБЛД) беше предвидено изискването от 1 януари 2019 г. електронният носител на информация (ЕНИ) да се въведе и в други български лични документи (БЛД) от двата типа – „паспорт“ и „карта“. Освен това, ЗБЛД разшири информацията, която следва да се записва в ЕНИ. Новите изисквания към БЛД наложиха изменение на идейните им проекти, обхващащи както материалите, необходими за изработката и защитата им, така и изменение на някои реквизити и тяхното разположение в съответния документ. Работна група от експерти с професионален опит в създаване, изпитване, използване и оценяване нивото на сигурност на БЛД, извърши анализ на ефективността на съществуващите защитни характеристики в сега действащите образци на БЛД, изучен беше опитът и добрите практики на европейски страни с цел подобряване сигурността на БЛД. Като резултат от това бяха избрани високозащитени материали за производството на БЛД и на защитните елементи в тях. Темата за културно-историческото наследство на Република България в БЛД бе запазена, като се обогати с обекти от световно, национално и регионално значение, и се модернизира с нови графични, защитни техники на пресъздаване. Българските лични документи тип „паспорт“ и тип „карта“, определени в ЗБЛД, ще съдържат безконтактен ЕНИ и антена, отговарящи на изискванията на ICAO Doc 9303 за запис на биометрични и персонални данни на притежателя на документа, запис на удостоверение за електронна идентичност, съгласно Регламент (ЕС) № 910/2014 на Европейския парламент и на Съвета от 23.07.2014 г. за електронната идентификация и удостоверителните услуги при електронни трансакции на вътрешния пазар, както и за запис на удостоверение за квалифициран електронен подпис.", "date": "2018.03.07", "title": "Одобриха идейните проекти на българските лични документи за 2019 г."}
{"url": "https://www.24chasa.bg/novini/article/6750629", "text": "7-8 мъже удряха с брадви и колове 3-ма гости на Плевен, които твърдели, че от колата им е извършена кражба. Сигналът за боя на улица \"Железничар\" в плевенския квартал \"Сторгозия\" е получен в полицията в 18,40 ч на 5 март от тел. 112. Пред униформените 3-мата мъже от Павликени на 33, 31 и 28 г. разказали, че около 18 ч слезли от \"опел\" и тръгнали да пазаруват. Пътьом се обърнали и видели как непознат изважда през прозореца на колата найлонов плик и платнена чанта с мобилен телефон и лаптоп. После побягнал и влязъл в къща на улица \"Железничар\". 3-мата отишли до къщата и започнали да викат обирджията да върне вещите. По думите на обраните първо се показало момиче и заявило, че никой не е влизал. После излязъл възрастен мъж и заплашил, че ако не се махнат, ще извика полиция. Докато гостите от Павликени били пред къщата, от горната страна на улицата се появили 7-8 непознати и ги нападнали с колове и брадви. Тримата успели да се оттеглят. При извършеното спешно претърсване на къщата не са намерени крадени вещи. С порезна рана зад коляното 28-годишният е прегледан в болницата и освободен без опасност за живота. По случая е образувано дело, съобщи плевенската полиция в сряда.", "date": "2018.03.07", "title": "С брадви и колове нападнаха трима в Плевен, чиято кола преди това била обрана"}
{"url": "https://www.24chasa.bg/novini/article/6750581", "text": "Сбогуването с  актьора Николай Николаев (бате Николай) ще се състои в неделя, 11 март от 11 часа в централно фоайе на Народния театър „Иван Вазов”, съобщиха от трупата.  Актьорът дълги години игра на първата ни сцена. Датата и часът потвърди и синът му Стефан Николаев, който намери баща си паднал в къщичката му край Вакарел. Чували се редовно, но баща му често бил небрежен към телефона си, забравял да си плати сметката, да си зареди батерията. Не е бил сам. Наобикаляли го съселяните, с които бил голям приятел, за да му помагат и наглеждат. Дори го посетили във вторник (27. II.) сутринта, а Стефан го намира след обяд. Бил контактен. Веднага го откарват в Първа градска болница. Диагнозата била инсулт, уж не особено масивен, но после състоянието му се влошава. Лекарите правят всичко по силите си, а синът търси консултация и с проф. Габровски от \"Пирогов\". В тази клиника актьорът беше много ценен и обичан, там прилагаше своята смехотерапия на болните деца. Уви, Бате Николай издъхна в 19,20 ч. в понеделник (5.2.). Очаква се до неделя да се събере цялото му семейство. Николаев имаше 6 деца, две от които осиновени. Преди баща си си отиде дъщеря му Надежда, която сложи край на живота си. От Париж ще дойде любимия му внук Лято - син на Стефан, както и едва 7-месечната му дъщеричка. ", "date": "2018.03.07", "title": "Сбогуваме се с Николай Николаев в неделя"}
{"url": "https://www.24chasa.bg/novini/article/6750652", "text": "Кражба е извършена от православния храм в село Ковачевци, съобщи регионалният говорител на МВР Венцислав Алексов. Неизвестни разбили входната врата на църквата и откраднали около 500 лева на монети и банкноти. Направен е оглед на местопроизшествието от служители на РУ - Радомир и местния полицейски участък. Започнато е досъдебно производство под надзора на Районна прокуратура - Радомир.", "date": "2018.03.07", "title": "Ограбиха църквата в пернишкото село Ковачевци"}
{"url": "https://www.24chasa.bg/novini/article/6750653", "text": "Правителството прие изменения и допълнения в Гражданския процесуален кодекс, с който се създава уредба за признаване и допускане до изпълнение на чуждестранни съдебни решения за издръжка на деца и други членове на семейството. Така в ГПК се създава част осма „Особени правила относно производството по граждански дела при действие на международни договори“ с глава шестдесета „Признаване и допускане до изпълнение на съдебни решения при действието на Конвенцията за международното събиране на издръжка на деца и на други членове на семейството“ (Хагска конвенция от 2007 г., в сила за България от 1 август 2014 г.). Целта на конвенцията е да бъде осигурено ефективното събиране на издръжка за деца и за други членове на семейството в случаите, когато задължението за издръжка е възникнало в една държава, при прилагането на нейното право от съответната юрисдикция, а изпълнението трябва да се осъществи в друга държава. Новата уредба на глава шестдесета на ГПК дава регламент на компетентния съд и на производството по признаване и допускане на изпълнението на съдебни решения и споразумения за издръжка, постановени в друга държава страна по конвенцията, както и компетентният орган в производството по издаване на изпълнителен лист. Молбата за признаване и допускане на изпълнението се подава пред съответния окръжен съд. С цел ускоряване на производството е определен компетентния съд, пред който се подава молбата за издаване на изпълнителен лист - това е съдът, който допуска изпълнението на съдебното решение.", "date": "2018.03.07", "title": "Приеха промени в Гражданския кодекс относно издръжката на деца"}
{"url": "https://www.24chasa.bg/novini/article/6750692", "text": "Повреда в подстанция Ихтиман остави без електрозахранване гр. Ихтиман и селищата в община Ихтиман. Подстанцията не е собственост на ЧЕЗ Разпределение и не се експлоатира от дружеството. Аварията възникна в 10:20 ч. тази сутрин. ЧЕЗ Разпределение получи уверение, че се работи за отстраняване на повредата.", "date": "2018.03.07", "title": "Повреда в съоръжение чужда собственост остави Ихтиман без електрозахранване"}
{"url": "https://www.24chasa.bg/novini/article/6750701", "text": "Парламентът отхвърли ветото на президента, наложен върху Закона за банковата несъстоятелност. Президентът Румен Радев наложи вето и върна за повторно разглеждане параграфите 5,6 и 7 от преходните и заключителни разпоредби от законопроекта, приет на второ четене в началото на февруари. Приеха проекта с 129 гласа \"за\" и 40 - против. От БСП и Воля гласуваха против законопроекта. Забранява се на квесторите, временните синдици и синдиците да заличават обезпечения, учредени в полза на банката в несъстоятелност, предвиждат промените. Въвежда се и относителна недействителност на всяка сделка за прехвърляне на вземане с произход от банка, обявена в несъстоятелност при вземане, прехвърлено без реална насрещна престация и увеличаване на срока за предявяване на отменителните искове по несъстоятелност.", "date": "2018.03.07", "title": "Парламентът отхвърли ветото на президента върху закона за КТБ"}
{"url": "https://www.24chasa.bg/novini/article/6750715", "text": "Вече един месец задавам въпрос и не получавам отговор – каква е връзката на БСП и на депутати от БСП с КТБ? Това заяви от парламентарната трибуна народният представител от ПГ на ГЕРБ Делян Добрев по време на обсъждането на промените в Закона за банковата несъстоятелност, свързани с казуса „КТБ”, върху които държавният глава Румен Радев наложи вето, предаде репортер на Агенция „Фокус”.  Делян Добрев отново попита и дали народният представител от БСП Елена Йончева е съдружник с офшорна компания и превела ли е тази компания 315 000 лева и от къде идват тези пари. „Предният път забелязах, че г-жа Йончева не беше в зала, за да гласува този законопроект. Не твърдя, но питам това да не би да се дължи на нейно притеснение, че тя е в конфликт на интереси по този закон.  Днес отново я няма при гласуването на закона”, посочи още Добрев. В процедура по начина на водене народният представител от ПГ на „БСП за България” Крум Зарков изрази несъгласие с начина, по който протича дебатът и подчерта: „Дебатът, въпреки че има КТБ в него, не е за кой какво е правил в КТБ, а е за ветото на президента. Второ – народните представители нямат основания да задават въпроси на други народни представители от тази трибуна. Има институции, където това трябва да се направи”", "date": "2018.03.07", "title": "Делян Добрев: Продължавам да питам каква е връзката на депутати от БСП с КТБ"}
{"url": "https://www.24chasa.bg/novini/article/6750721", "text": "Полицайка е била ударена случайно с лакът, докато е охранявала протеста пред Министерския съвет, съобщи МВР пред \"24 часа\". Служителката на реда не е пострадала сериозно, тя не е посещавала здравно заведение, казаха от пресцентъра на вътрешното ведомство. Жената е служител на жандармерията, а появилите се информации, че тя е тежко ранена и МВР издирва извършителя не са верни.", "date": "2018.03.07", "title": "Полицайка ударена леко с лакът на протеста, сайтове пишат, че е тежко ранена"}
{"url": "https://www.24chasa.bg/novini/article/6750736", "text": "Военни специалисти иззеха намерената граната до църквата „Св. Николай Мирликийски Чудотворец“ в Пловдив. Това съобщи за  „Фокус“ говорителят на Областната дирекция на МВР. Взривното устройство ще бъде обезвредено.  Сигналът е подаден около 05.20 часа тази сутрин. Движението в района вече е възстановено и се извършва нормално", "date": "2018.03.07", "title": "Военни специалисти иззеха намерената до църква в Пловдив граната"}
{"url": "https://www.24chasa.bg/novini/article/6750727", "text": "Правителството прие Правилник за устройството и функциите на Националния инспекторат по образованието (НИО), който предстои да бъде създаден. С него се уреждат правомощията на директора на НИО, правата и задълженията на инспекторите, условията и реда за определянето на външните инспектори, както и организацията на работата на институцията. Управлението на качеството на образованието е непрекъснат процес на организационно развитие, основан на анализиране, планиране, оценяване и внасяне на подобрения в работата на детските градини и училищата. Степента на изпълнението на държавните образователни стандарти, формулирането на оценка за силните страни в дейността на образователните институции и за аспектите в дейността им, които се нуждаят от подобрение, ще се установява чрез инспектиране. Инспектирането като процес на изготвяне на цялостна независима експертна оценка на качеството на предоставяното от детската градина или училището образование ще се извършва от Националния инспекторат по образованието. НИО ще предоставя на министъра на образованието и науката и на Министерския съвет анализ за качеството на образованието в инспектираните детски градини и училища за определен период. Когато в процеса на инспектиране се установят нарушения на нормативната уредба в системата на предучилищното и училищното образование, НИО ще уведомява съответното регионално управление на образованието за оказване на методическа подкрепа и за предприемане на мерки за подобряване на резултатите. НИО ще бъде юридическо лице на бюджетна издръжка към Министерския съвет, а директорът му - второстепенен разпоредител с бюджет по бюджета на МОН.", "date": "2018.03.07", "title": "Приеха правилник за устройството и функциите на Инспектората по образование"}
{"url": "https://www.24chasa.bg/novini/article/6750757", "text": "Повече от 20 служители на \"Съдебна охрана\" и \"Изпълнение на наказанията\" излязоха днес на протест пред съдебната палата във Видин. Исканията на протестиращите са 20 процентно увеличение на заплатите и изравняване на всички социални плащания наравно с тези на служителите на МВР. Стачните действия продължават, въпреки че днес празнуваме професионалния празник и 15 години от създаването на Главна дирекция \"Охрана\", каза Илиян Димитров, инспектор в Областно звено \"Охрана\" във Видин и председател на видинския синдикат. Разликата в заплащането на служители в сектора и на тези в МВР е около 200 лева, а работим с един и същи криминален контингент, каза Даниел Каменов, председател на синдикално дружество при арест Видин. Той съобщи, че на 10 март ще има митинг - шествие в София, в което заедно с колегите от синдикат \"Съдебна охрана\" ще участват в протестите. Общо 26 човека работят в звено \"Съдебна охрана\" във Видин, като половината от тях ще се включат в протестите в столицата.", "date": "2018.03.07", "title": "Служители на съдебна охрана протестираха пред съдебната палата във Видин"}
{"url": "https://www.24chasa.bg/novini/article/6750764", "text": "Правителството одобри проект на Постановление за одобряване на допълнителни разходи по бюджета на Министерството на младежта и спорта за 2018 г., съобщи пресслужбата на кабинета. Средствата, необходими за финансово подпомагане на организирането и провеждането на Световния шампионат по мотокрос MXGP/MX2 и Европейския шампионат по мотокрос EMX125/EMX250 - Grand prix Bulgaria в България през 2018 г., са в общ размер от 1 662 455 лв. Тези шампионати по мотокрос са сред най-престижните състезания в света, пише в прессъобщението.", "date": "2018.03.07", "title": "Правителството отпуска 1 662 455 лв. за шампионатите по мотокрос в България"}
{"url": "https://www.24chasa.bg/novini/article/6750769", "text": "Гръцкото правителство възлага надежди на НАТО, ЕС и ООН за незабавна деескалация на кризата с Турция и за завръщане в Гърция на двамата гръцки военнослужещи, задържани в Одрин по обвинение за незаконно влизане на турска територия, съобщава в. \"Нафтемборики\". Изданието отбелязва, че случаят е бил разискван на заседание на кабинета в Атина, протекло при \"доста тягостна обстановка\", и че на него правителствени представители са отправили упреци по адрес на политическото ръководство на министерството на отбраната за това, че подценило случая, предаде БТА. Посочва се, че на заседанието премиерът Алексис Ципрас е отправил препоръки за \"търпимост и внимателни подходи\" и че след него Европейската комисия е призовала Турция да доведе този казус до бърз и благополучен край. Генералният секретар на ООН Антониу Гутериш също е бил приканен от Ципрас да съдейства за намиране на позитивен изход от този случай и за освобождаването на задържаните гръцки военнослужещи. Цитирани от изданието правителствени източници са казали, че Атина очаква решенията на турското правосъдие. Те пояснили, че управляващата в Гърция коалиция \"не желае случаят с гръцките военни да се превърне в голям дипломатически инцидент\". Същите източници смятат, че за момента няма основание Ципрас да говори по телефона по този въпрос с турския премиер Бинали Йълдъръм и с президента Реджеп Тайип Ердоган, но не изключвали подобно нещо да се случи в следващите дни. Правителството в Атина преценява, че не бива да засилва дипломатическия натиск, защото въпросът, както уточнили същите източници след заседанието на кабинета, \"се движи от турското правосъдие\" и че \"повече действия в тази посока биха могли да бъдат възприети като намеса\". В тази връзка източници от коалицията припомнят, че аргументът за независимост на правосъдието е бил изтъкнат и от гръцка страна, за да се парира натискът на Анкара за екстрадицията на осемте турски военнослужещи, поискали убежище в Гърция. Случаят със задържаните гръцкия военни, които засега остават в ареста в Одрин, засили напрежението между двете съседки. Турция междувременно негодува срещу запалване на турското знаме в Атина по време на протест и срещу изказване на гръцкия президент Прокопис Павлопулос, в което той намекнал, че част от територията на днешна Турция би следвало \"исторически\" да принадлежи на Гърция. Анкара призова Атина да арестува и да предприеме съдебни действия спрямо крайнодесните демонстранти, изгорили турския флаг. От държавния глава на Гърция пък турското външно министерство поиска да уважава международните закони и границите на Турция.", "date": "2018.03.07", "title": "Атина се надява НАТО, ЕС и ООН да й помогнат в казуса със задържаните гръцки военни в Турция"}
{"url": "https://www.24chasa.bg/novini/article/6750784", "text": "Хеликоптер Ми-8 на руските гранични служби се разби на територията на Чечения, предава TACC. „По предварителни данни в резултат на катастрофа на хеликоптер Ми-8 на граничните служби на Руската федерация е пострадал един човек, двама са загинали, а съдбата на четирима други се изяснява“, поясни източник от регионалните аварийни служби, предава \"Фокус\".  Инцидентът се е случил в непосредствена близост до границата с Грузия, допълва източникът на агенцията.", "date": "2018.03.07", "title": "Хеликоптер на руските гранични сили се разби в Чечения, най-малко 2-ма загинали"}
{"url": "https://www.24chasa.bg/novini/article/6750803", "text": "България и Катар ще си сътрудничат при изграждането на нова инфраструктура за доставки на втечнен или компресиран природен газ от Държавата Катар за страната ни и региона на Югоизточна Европа. Това съобщиха от правителствената информационна служба. Двете държави ще подкрепят участието на своите национални енергийни компании в съвместни проекти в областта на проучването, добива, преноса и дистрибуцията на въглеводороди.  Те ще разгледат конкретни варианти за съвместни дейности, включително чрез създаване на смесена компания или други механизми. Това е предвидено в проект на меморандум за разбирателство между българското Министерство на енергетиката и Министерството на енергетиката и индустрията на Държавата Катар, одобрен от правителството на днешното му заседание.  Меморандумът цели създаването на необходимата база за разширяване на енергийното сътрудничество между страните. Предвижда се смесена българо- катарска работна група да работи за задълбочаване на двустранното партньорство в областта на енергетиката. Правителството на Република България води последователна политика за гарантиране сигурността на енергийните доставки със страните - производителки и износителки на енергийни ресурси, включително и с Държавата Катар. С повече от 24 трлн. куб. м. Катар заема трето място в света по доказани газови запаси - около 14% от световния дял.  Страната е най-големият производител и износител на втечнен природен газ в света с пазарен дял около 30%. Активизирането на двустранното сътрудничество между Република България и Държавата Катар в областта на енергетиката е напълно в синхрон със стремежа на страната ни за диверсификация на източниците и маршрутите за газови доставки. От българска страна енергийният министър е председател на двустранната смесена междуправителствена комисия за икономическо и търговско сътрудничество. С днешното решение на Министерския съвет министърът на енергетиката е упълномощен да проведе преговорите и да подпише меморандума.", "date": "2018.03.07", "title": "България и Катар правят инфраструктура за доставка на природен газ"}
{"url": "https://www.24chasa.bg/novini/article/6750819", "text": "Случаят с бившия офицер от Главно управление на разузнаването (ГРУ) Сергей Скрипал е използван от западните медии за „антируска кампания“. Това заяви говорителят на Министерството на външните работи на Руската федерация Мария Захарова, като поясни, че от Лондон не са отправени никакви предложения за разследването на предполагаемото отравяне, предават TACC и \"Фокус\". „Още преди изясняването на ситуацията се тиражира традиционната спекулация. <...> Това е информация, която бива „хвърляна“, за да усложни отношенията между нашите държави. Трудно е да се направи различна оценка\", подчерта дипломатът. Същевременно Захарова подчерта, че външнополитическото ведомство в Москва не разполага с информация дали Скрипал е лишен от руско гражданство.", "date": "2018.03.07", "title": "Захарова: Западните медии използват случая със Скрипал за антируска кампания"}
{"url": "https://www.24chasa.bg/novini/article/6750824", "text": "В навечерието на Международния ден на жената вицепрезидентът Илияна Йотова връчи сертификати на победителките в инициативата „Посланик за един ден“, организирана от посолството на Великобритания в София. Церемонията се проведе в Многофункционалната зала - Библиотека в сградата на президентската администрация. Участничките, на възраст между 15 и 18 години, от различни градове в България, представиха в кратки текстове своите предложения за напредък в борбата за равенство между половете. Своя победителка избраха жени-посланици на девет държави – Кралство Великобритания, Република Бразилия, Република Финландия, Държавата Израел, Кралство Мароко, Република Южна Африка, Република Азербайджан, Република Хърватия, Кралство Нидерландия. Вицепрезидентът отбеляза важността и актуалността на огромния проблем за неравнопоставеността между жените и мъжете, като цитира доклад на Световния икономически форум, според който ще са необходими 200 години, за да се постигне паритет във всяко отношение между двата пола. „Но имаме и добрите примери – жени-президенти, вицепрезиденти, министър-председатели, ръководители на световни организации и компании“, заяви Илияна Йотова. Отличените есета засягат проблеми като неравното заплащане, разделението на „мъжки“ и „женски“ професии, съществуващата все още традиция с уредените бракове, неравния достъп до качествено образование. Илияна Йотова разказа за нелеката съдба на пакистанското момиче Малала Юсуфзай, което активно се бори за правото на образование и бе удостоено с Нобелова награда за мир. „Едно дете, един учител, една химикалка и една книга могат да променят света. Образованието е единственото решение“, цитира думите на Малала вицепрезидентът. Вие сте отличен посланик на правата на жените – с тези думи британският посланик Ема Хопкинс благодари на вицепрезидента Илияна Йотова за подкрепата й за инициативата.", "date": "2018.03.07", "title": "Вицепрезидентът подкрепи инициативата „Посланик за един ден“"}
{"url": "https://www.24chasa.bg/novini/article/6750825", "text": "Премиерът на Словакия Роберт Фицо обяви днес, че в началото на следващата седмица ще се срещне с коалиционните си партньори от партията \"Мост-Хид\", които настояват за отстраняването на вътрешния министър, предаде Ройтерс. \"Ние ще предложим решения, така че \"Мост\" да може да остане в правителството. Осъзнавам реалностите и съм готов да обсъждам нещата\", каза на пресконференция Фицо, предава БТА. Словакия навлезе в криза, след като на 25 февруари разследващият журналист Ян Куциак и годеницата му бяха намерени застреляни. В една от последните статии на журналиста се описваха съмнителни връзки на двама приближени на Фицо с италиански бизнесмени. Двамата сътрудници на премиера вече подадоха оставки, като заявиха, че нямат нищо общо с убийството. На фона на улични протести на опозицията от партията на унгарското малцинство \"Мост-Хид\" поискаха оставката на вътрешния министър Роберт Калиняк. А президентът Андрей Киска прикани правителството да предизвика парламентарни избори, за да бъде възстановено общественото доверие към властта. \"Президентът стартира сценарий, целящ да промени баланса във властта в страната и да бъдат отхвърлени резултатите от парламентарните избори\", каза Фицо. По думите му държавният глава се е присъединил към \"играта на опозицията, което няма да донесе стабилност на институциите, а хаос и предсрочни избори\". За оставката на вътрешния министър е имало призиви за оставка и преди. Миналата година хиляди протестираха в Словакия заради връзките му с предприемач, заподозрян в данъчни измами. И Калиняк, и предприемачът твърдяха, че не са извършили нищо нередно, припомни Ройтерс. След срещата в понеделник между Роберт Фицо и лидера на \"Мост-Хид\" Бела Бугар ще се състои заседание на коалиционните партньори.", "date": "2018.03.07", "title": "Премиерът на Словакия готов за преговори за запазване на коалиционното правителство"}
{"url": "https://www.24chasa.bg/novini/article/6750843", "text": "Доналд Тръмп и навикът му да използва Туитър вдъхновиха двама френски автори да направят пародиен портрет на американския президент чрез подборка на негови 140-буквени постове. Книгата им излиза днес във Франция и в Белгия, предаде Франс прес. На корицата на изданието \"Тръмп в 100 туита\" са изписани имената на сценаристката Ванеса Дюамел и автора на комикси Франсоа Бук. В наподобяващ комиксите му стил е издържана и книгата от 128 страници, посочва агенцията, предава БТА. Със своя \"неволен хумор\" и \"леко клоунска\" физика Тръмп \"има всички качества на персонаж от комикс\", заяви Франсоа Бук на презентация в Брюксел. Сред автентичните му туитове, събирани от 2009 г. насам и насочени срещу Хилари Клинтън, Мерил Стрийп, мексиканците или глобалното затопляне, са вмъкнати и фалшиви, които читателят е приканен да разпознае. ", "date": "2018.03.07", "title": "Илюстрирана пародийна книга за Тръмп е издадена във Франция и в Белгия"}
{"url": "https://www.24chasa.bg/novini/article/6750855", "text": "През четвъртото тримесечие на 2017 г. брутният вътрешен продукт (БВП) възлиза на 27 427 млн. лв. по текущи цени, показват предварителни данни на Националния статистически институт. Преизчислен в евро, БВП е съответно 14 023 млн. евро, като на човек от населението се падат 1 982 евро. Сезонни данни показват растеж от 3.5 на сто на БВП през четвъртото тримесечие на 2017 г. в сравнение със съответното тримесечие на предходната година и 0.7 на сто спрямо третото тримесечие на 2017 година. През 2017 г. БВП възлиза на 98 631 млн. лв. по текущи цени. Преизчислен в евро, БВП е съответно 50 429 млн. евро, като на човек се падат 7 099 евро. БВП за 2017 г. по предварителни данни нараства в реално изражение с 3.6 на сто спрямо 2016 година.", "date": "2018.03.07", "title": "БВП за 2017 г. по предварителни данни нараства с 3.6% спрямо 2016 година"}
{"url": "https://www.24chasa.bg/novini/article/6750852", "text": "Петгодишното момче, което пострада на ски писта в Пампорово, е излязло от кома. Това казаха за „Фокус“  от УМБАЛ „Свети Георги“. От там съобщават, че още миналата седмица детето е било транспортирано в Русия. Състоянието му се подобрява. Вследствие на удара 5-годишното момчен беше с черепно-мозъчна травма. След като му беше оказана първа помощ в смолянска болница, то беше преместено за лечение в Пловдив.", "date": "2018.03.07", "title": "Петгодишното, ударено от сноубордист в Пампорово, излезе от кома"}
{"url": "https://www.24chasa.bg/novini/article/6750857", "text": "По предварителни данни на Националния статистически институт през четвъртото тримесечие на 2017 г. БВП на един зает се увеличава с 0.7 на сто в сравнение със същото тримесечие на предходната година. Заетите в икономиката са 3 366.9 хил., а общият брой отработени часове е 1 415.2 милиона. Структурата на заетостта по икономически сектори през четвъртото тримесечие на 2017 спрямо съответното тримесечие на 2016 г. показва увеличение на относителния дял на аграрния сектор, предава БТА.  На един зает се падат 8 146.1 лв. от текущия обем на брутния вътрешен продукт (БВП), като всеки зает създава средно 19.4 лева БВП за един отработен час. Брутната добавена стойност /БДС/ средно на един зает през четвъртото тримесечие на 2017 г. запазва равнището си от съответното тримесечие на предходната година, докато БДС за един отработен човекочас се увеличава реално с 0.1 на сто за същия период. По предварителни данни за четвъртото тримесечие на 2017 г. равнището на производителността на труда в индустриалния сектор е 7 210.3 лв. брутна добавена стойност средно на един зает и 17 лева за един отработен човекочас. В сектора на услугите всеки зает произвежда средно 7 761.0 лв. БДС, като за един отработен човекочас се създават средно 18 лева от текущия обем на показателя. Най-ниска е производителността на труда в аграрния сектор - 1 267.2 лв. БДС на един зает и 3.4 лева за един отработен човекочас.", "date": "2018.03.07", "title": "За час работа сме създавали средно 19.4 лв. БВП през четвъртото тримесечие на 2017 г."}
{"url": "https://www.24chasa.bg/novini/article/6750878", "text": "Приключилата зима в Арктика е била безпрецедентно топла, съобщи Асошиейтед прес, позовавайки се на американския Национален център по снеговете и ледовете. Плаващият лед в Арктика е рекордно малко за това време на годината, като има доста открити пространства, където досега дебел слой лед е покривал водата, предава БТА. Учените казват, че случващото се е заради порочния кръг, породен от глобалното затопляне, което предизвика силни ледени бури в Европа и американския североизток. Зимата, която в Арктика е от декември до края на февруари, тази година е била толкова топла, че най-северната метеорологична станция в Гренландия - най-близката до Северния полюс, отчете повече от 60 часа над нулата през февруари. Преди тази година, температурата се е качвала над нулата през февруари само два пъти и за много кратко. Тази температура в Кейп Морис Джезъп - най-северната точка на Гренландия, е характерна по-скоро за май. Аномалията се прояви на повече от едно място. В Бароу, Аляска, температурата през февруари беше с 10 градуса Целзий над нормалното, а за цялата зима средната стойност е 7,8 градуса Целзий на нормалното. Арктическите метеорологични станции отчетоха средно 4,9 градуса Целзий над нормалното за приключилата зима. През февруари арктическият морски лед е покривал 13,9 милиона км - със 150 00 кв. км по-малко от миналата година.", "date": "2018.03.07", "title": "Рекордно топла зима в Арктика"}
{"url": "https://www.24chasa.bg/novini/article/6750871", "text": "\"Избрани сме от народа и ще се съобразим с неговото искане за изтегляне на Конвенцията на Съвета на Европа за борба с насилието над жени\", това написа във Фейсбук министър-председателят Бойко Борисов. Той сподели и видео от днешното заседанието на Министерския съвет, където бе прието решението да се оттегли Истанбулската конвенция. \"Tака, както звучи, така и правителството го прие. Имаше много тежки реакции и се насадиха огромни страхове. Като се произнесе Конституционния съд, ще можем спокойно да водим дебати и в спокойна политическа и обществена атмосфера\", пише още Борисов.", "date": "2018.03.07", "title": "Борисов: Съобразяваме се с народа за Истанбулската конвенция (Видео)"}
{"url": "https://www.24chasa.bg/novini/article/6751142", "text": "925 лица са с неприведено изпълнение на наказание \"лишаване от свобода\". Това каза главният прокурор Сотир Цацаров по време на заседанието на правната комисия в Народното събрание, предаде „Фокус“. „В тези цифри се включват и 3 лица, за които не е приведено изпълнение на наказание \"доживотен затвор\". При проверка 24 лица бяха издирени, задържани и приведени в съответните места за лишаване от свобода. В общия брой лица 925 – 62 са с чуждо гражданство\", допълни Цацаров. Той уточни, че 557 души са с извадена европейска заповед за арест. По думите му относителният дял на укриващите се в чужбина е 700 осъдени лица. Цацаров посочи, че е бил създаден електронен регистър на осъдените лица с неприведени изпълнения на наказанията. \"Целта е регистърът да бъде използван от прокуратурата и от органите на МВР\", заяви Цацаров. Финалният извод е, че приетите изменения в Наказателно-процесуалния кодекс имат изключително позитивен ефект, каза Цацаров. По думите на главния прокурор само няколко цифри по един показател са достатъчно, за да се потвърди това - случаите, при които е предприето задържане на осъдени лица, незабавно след постановяване на краен акт от върховната инстанция. „За периода от 5 ноември 2017 г. до 27 февруари 2018 г. от ВКС са били получени за изпълнение директно 109 съдебни решения с окончателно наложени наказания \"лишаване от свобода\". По 62 от тях лицата вече са били задържани на друго основание или са търпели и друго наказание. Лица, спрямо които е разпоредено задържане и привеждане в затвор направо от прокурор от ВКС, са 47. От тези 47 са се отклонили само 4. 43 са били задържани и незабавно приведени в затвор“, коментира Цацаров. „Не мога да не направя извода, че ефективността от оперативно-издирвателните мероприятия на територията на страната е ниска. Трудностите произтичат най-вече от липса на възможности за използване на СРС и проследяване и анализиране на информацията от мобилните оператори“, коментира Цацаров. По думите му на база негово писмо е създадена работна група между МВР, Прокуратурата и Министерство на правосъдието, която да изготви проект на инструкция по приложението на чл. 418 в НПК. „Чл. 418 регламентира задържането на осъдения и отвеждането му до място за изпълнение на наказанието. Целта е тази инструкция да премахне или съкрати хартиения обмен и в същото време да създаде ясни правила. Работната група трябва да разработи експертни предложения в Закона за СРС и в Закона за електронните съобщения“, допълни главният прокурор. Той поясни, че предлага към МВР създаване на публичен сайт „Издирва се“ и на практика всяко лице да може ясно да установи при необходимост и справка дали съответното лице се издирва.", "date": "2018.03.07", "title": "Цацаров: 925 осъдени на свобода, трима с доживотни присъди. 700 са в чужбина"}
{"url": "https://www.24chasa.bg/novini/article/6751133", "text": "Днес на 16-годишната Петя Л. ще бъде повдигнато обвинение за това, че на 1 март т.г. е извършено убийство от майка върху рожба във време на раждане или веднага след него - престъпление по член 120, ал. 1 от Наказателния кодекс, съобщиха от Апелативната прокуратура в Пловдив. Драмата се разиграла в казанлъшкото село Средногорово, за това разследването по досъдебното производство за убийството се води под ръководството на Районната прокуратура в Казанлък. Тъй като е непълнолетна, майката може да получи наказание до 2 години лишаване от свобода, ако съдът я признае за виновна, уточняват от прокуратурата. Случаят започнал да се разплита, след като на 5 март, понеделник, в 14,52 часа от казанлъшката болница лекари подали сигнал в полицията за приета при тях жена след раждане, която не давала обяснение за това къде е новороденото. Петя Л. потърсила лекарска помощ към 14,30 часа заради влошени стойности на кръвните си показатели, но няма опасност за живота й. Прегледът установил, че непълнолетната е родила момченце на 1 март в домашни условия в 8-ия лунарен месец на бременността си без лекарски контрол, може би акуширал бащата на бебето. Събраните до момента доказателства по случая сочат, че след раждането майката удушила бебето със собствените си ръце, като притиснала шията му. Механична асфикция - притискане на шията, най-вероятно с ръка - такава е причината за смъртта, според направената вече съдебно-медицинска експертиза. Според нея бебето живяло едва десетина минути. Медици смятат, че макар и осмаче, момченцето било родено с признаци на зрялост и можело да живее дори и без специални условия. След убийството мъжът, който живеел с Петя на семейни начала, сложил трупчето в найлонова торба и го отнесъл в изоставена къща в съседство, където го сложил в неработещ хладилник. Там то било открито от разследващите заедно с плацентата от раждането. По думите на хора от Средногорово, татко на бебето бил Стефан М., който е пълнолетен - на 24 години. Той живеел на семейни начала с Петя в къща, на която бил назначен като охрана от собственика й. В нея се родило и бебето им. В същото време Петя била ученичка в 10 клас на казанлъшка гимназия, но не посещавала редовно учебните занятия. Бременността й вероятно била нежелана и за двамата родители, но момичето било много пълно и не било проблем да скрие от близките и съучениците си, че чака дете. Според юристи, в случая не се налага непълнолетното момиче да бъде задържано под стража. След като му повдигне обвинение, прокуратурата ще го постави под контрола на инспектор от детската педагогическа стая. Най-вероятно Петя ще бъде настанена да живее при майка си и по-голямата си сестра, които са в Казанлък. Родителите й били отдавна разделени, а баща й Атанас редовно злоупотребявал с алкохола. Той живеел заедно с Петя и приятеля й в Средногорово, но често посягал да бие дъщеря си. Когато дошли полицаите, мъжът отново бил пиян. От прокуратурата казаха още, че по случая са разпитани свидетели. Предстои назначената вече психолого-психиатрична експертиза да установи психичното състояние на Петя преди и след раждането. Работата по случая продължава.", "date": "2018.03.07", "title": "Обвиняват 16-годишната, която роди вкъщи и удуши бебето си"}
{"url": "https://www.24chasa.bg/novini/article/6751178", "text": "Българското правителство отказваше да влезе в сделката за активите на ЧЕЗ в България, макар да сме им предлагали, коментира в интервю пред чешкия вестник „Лидове новини” Томаш Плескач, който отговаря за задграничните активности на ЧЕЗ. Той е и един от главните преговарящи с Гинка Върбакова, която от вчера е в Прага, за да води разговори по сделката, която предизвика буря от емоции, предаде  . „Нека да кажем как протича продажбата. В хода на 2016 г. към нас се обърнаха няколко кандидати. На всички казахме, че сме благодарни за интереса, но „ЧЕЗ Груп” не може да продаде такива активи току-така. И ако решим да продадем, ще преминем през процес на подбор. Както казахме, това се случи в края на 2016 и 2017 г. За това, че такъв процес тече, в България знаеха кажи-речи всички. В началото бяха девет местни участници – компании, базирани в България, с български мениджъри. Разбира се, информирахме българското правителство за намерението ни”, обяснява Плескач. На въпроса дали българското правителство е поискало да встъпи в сделката, той отговаря: „Напротив, ние им предлагахме това, но българското правителство многократно го отхвърли – за което свидетелстват и статии в различни български вестници, например от май 2017 г. Ние продължихме с процедурата по избора, а списъкът на кандидатите постепенно се стесняваше. Някои от тях отпаднаха, защото нямаха пари. При преговорите цената непрекъснато нарастваше, за да достигне стойността, която вътрешно бяхме определили като най-ниската възможна, при която сме готови да продадем. И накрая останаха двама кандидати, единият от които получи ексклузивитет и се съгласи да подпише договор с нас. Името на този кандидат – „Инерком”, е известно в България поне от септември миналата година. Всички знаеха кой е „Инерком”. Това е компания, която не е най-голямата на българския енергиен пазар, но от друга страна е оператор на сравнително голям брой български фотоволтаични централи, не е фирма без име и история. Стигна се до финализирането на договора и в този момент някой в България сякаш се уплаши, не мога да си го обясня по друг начин. По мое мнение страхът лежи преди всичко във факта, че се отделя собствеността върху българските ни активи и международния арбитраж срещу българската държава”, посочва Плексач. Пред „Лидове новини” той обяснява и как се е стигнало до въпросния международен арбитраж. „Търпяхме дълго време. Нашето търпение се доказва и от факта, че сме последният голям инвеститор в електроразпределението, който започна международен арбитраж. Двама други – австрийската И Ви Ен и „Енергопро”, започнаха арбитражни процедури пред нас. Ние започнахме арбитража през 2016 г., но преди това станаха много неща. През 2009 г. правителството на България беше на нова партия – ГЕРБ, Бойко Борисов стана министър-председател. Нашата дейност в България в това време беше доста безпроблемна. Промяната настъпи в момента, когато (през 2013 г. – б.ред.) падна правителството му, за което той обвини цените на тока, а оттам и ЧЕЗ. Ще поставя това в контекст – на българския пазар има много различия в сравнение с Чехия, и една от тях е месечното отчитане и месечното таксуване на електроенергията. В Чехия плащате депозит и след това получавате годишна сметка – накрая ще платите допълнително или ще ви върнат пари. В България електромерите трябва да се отчитат на месец, да се фактурират на месец и всеки месец да се плаща за тока. Въпреки че многократно предложихме промяна, не се стигна до коригиране на това. При това – макар че това би означавало икономии, които бихме поделили с крайните клиенти. Тази система, между другото, е много нечувствителна към всякакви сезонни колебания. Корените на това, което се случи в началото на 2013 г. са в ноември 2012 г. – беше изключително топъл месец, поради което разходите бяха ниски. България има огромно отопление на ток, а газификацията е ниска. Както се случва, след изключително топъл ноември дойде изключително студен декември. Очевидно е какво следва. Когато хората сравниха получената сметка, имаше случаи на 100% повишение. В този момент избухнаха спонтанни протести, които бяха яхнати от политическата опозиция, обърнати срещу тогавашното правителство, а правителството ги обърна срещу чуждестранните инвеститори в електроенергийния сектор. Това завърши с оставката на правителството през февруари”, посочва Плескач. „Опитахме се да намерим общ език, но не успяхме”, отговаря той на въпрос дали ЧЕЗ е успяла да изчисти отношенията си с българското правителство. „Затова информирахме правителството през 2015 г., че обмисляме международния арбитраж. След това има шестмесечен период, който правилата дават на страните да се споразумеят за приятелско решение на спора. Няколко пъти попитахме българската държава дали иска да си говорят с нас, винаги отговорът бил не. И така започнахме арбитража – през юни 2016 г. От този момент нататък нарасна натискът на българските институции и власт да наблюдават каквото и да било, с очевидната цел да намерят нещо, с което да противостоят на арбитража (…) Процедурата за отнемане на лиценза на „ЧЕЗ Електро” започна през април 2014 г. и до момента не е приключила – почти четири години по-късно. Това го няма никъде в Европа – ще имаме ли аргументи за отнемането на лиценза или не.” На въпрос дали смятат, че това е неподходящо от страна на българските власти, Плескач казва: „Точно така. Продължаваме с международния инвестиционен арбитраж. Ние сме на етапа, когато всяка от страните номинира свой арбитър, сега тече договаряне за третия арбитър. Или ще се съгласим с това в близките месеци, или третият арбитър ще бъде назначен от арбитражния съд, а след това арбитражът ще продължи”. „Не бих го свързвал с никого лично. Работихме в България при различни правителства. Не е свързано с един човек”, каза още той, запитан дали сегашната ситуация е свързана с премиера Борисов.", "date": "2018.03.07", "title": "Шеф в ЧЕЗ: Шест кандидати отпаднаха - нямаха пари, останаха 2-ма, избрахме \"Инерком\""}
{"url": "https://www.24chasa.bg/novini/article/6751217", "text": "От 2011 до 2016 г. броят на децата в Сърбия е намалял с около 40 000, а по прогнози на УНИЦЕФ до 2041 г. общият брой на населението на страната ще падне до 5,5 милиона от сегашните 7,1 милиона, предаде агенция Бета. Това съобщи днес директорът на УНИЦЕФ в Сърбия Майк Сент Лот на бизнес форум в Копаоник. Той добави, че работната сила в Сърбия значително ще застарее през този период и ще намалее с 21 процента, предаде БТА. Сент Лот изтъкна, че макар Сърбия да влага значителни средства в образованието на децата, 30 процента от учениците на 15 години са функционално неграмотни. Той предупреди също, че всяко дете, което напуска образователната система без диплома за средно образование струва на държавата между 40 и 70 хиляди евро, а кумулативната годишна загуба в брутния вътрешен продукт /БВП/, произтичаща от факта, че Сърбия има 1,8 милиона души без средно образование, възлиза на 4,5-7,5 процента от БВП.", "date": "2018.03.07", "title": "УНИЦЕФ: Броят на децата в Сърбия бързо намалява"}
{"url": "https://www.24chasa.bg/novini/article/6751213", "text": "Норвежкият външен министър Ине Ериксен Сорейде обяви, че Осло планира да удвои финансовата помощ за страните от Западните Балкани, предава скопският телевизионен канал „Канал 5“, като припомня, че миналата година скандинавската държава задели за страните от региона 175 млн. крони (около 18 млн. евро). През настоящата година ще бъде отпусната помощ в размер на 319 млн. крони (около 33 млн. евро). Средствата ще бъдат използвани за увеличаване на помощта за насърчаване на стабилността, демокрацията и развитието в региона. Помощта е достъпна за Македония, Албания, Босна и Херцеговина, Черна гора, Косово и Сърбия. „Страните от Западните Балкани трябва да приложат обширни реформи, за да гарантират демокрацията, да укрепят върховенството на закона, да създадат нови работни места и да постигнат икономически и социален напредък. В момента те са сред най-бедните страни в Европа, а в някои младежката безработицата достига до 60%. От жизненоважно значение е държавите да успеят в усилията си да възобновят развитието, сътрудничеството и сигурността в Европа. Това ще бъде в интерес на Норвегия и на Европа като цяло“, обясни първият дипломат на Осло. Тя добави, че норвежката помощ е предназначена за подобряване на сътрудничеството и помирението в региона, за насърчаване на икономическия растеж и откриването на нови работни места, борбата с корупцията, защитата на малцинставата и укрепване на гражданското общество. Приоритетите варират в отделните държави и в зависимост от техните нужди. Част от средствата ще бъдат отпуснати за програми, които ще бъдат финансирани от други донори, включително от ЕС.", "date": "2018.03.07", "title": "Норвегия удвоява финансовата помощ за Западните Балкани"}
{"url": "https://www.24chasa.bg/novini/article/6751220", "text": "Полски прокурори съобщиха, че са повдигнали обвинения в принадлежност към групировката \"Ислямска държава\" на мароканец, информатор на предполагаемия организатор на парижките атентати през 2015 г. Абделхамид Абауд, предадоха Франс прес и Асошиейтед прес. Мъжът, идентифициран като Мурад Т., действал на територията на Полша, някои други страни от Европейския съюз, Сърбия и Турция от декември 2014 г. до задържането си в Южна Полша през септември 2016 г., предава БТА. Според полската главна прокуратура мъжът е сътрудничил на Абауд - водач на групата, извършила атентатите във френската столица през ноември 2015 г., при които загинаха 130 души, припомня Ройтерс. Мурад Т. се представял за сирийски бежанец и използвал фалшиви данни, за да получи специална карта са самоличност в Австрия. Той влязъл в Полша от Чехия. В комюнике прокурори от антитерористичния отдел в южния град Катовице посочиха, че мъжът е обвинен в участие във въоръжена престъпна организация - \"Ислямска държава\", че той ще бъде съден в Полша и го заплашва присъда до осем години затвор.", "date": "2018.03.07", "title": "Полските власти подведоха под отговорност\nинформатор на предполагаемия\nорганизатор на атентатите в Париж през 2015 г."}
{"url": "https://www.24chasa.bg/novini/article/6751215", "text": "Комисията за защита на конкуренцията започва проучване на банковия пазар в страната, обявиха от КЗК в свое прессъобщение. От комисията посочват, че се наблюдава консолидация в банковия сектор и затова ще следи конкурентната среда на този пазар, както фактите и обстоятелствата, имащи отношение към Закона за защита на конкуренцията. КЗК припомня, че вече е правила Секторен анализ на конкурентната среда при банкирането на дребно, обхващащ периода 2006 - първо полугодие на 2008 година.", "date": "2018.03.07", "title": "Комисията за защита на конкуренцията започва проучване на банковия пазар"}
{"url": "https://www.24chasa.bg/novini/article/6751224", "text": "Върховният комисариат на ООН за правата на човека е обезпокоен от последните събития в над 50 страни по света, включително от зверствата в Сирия, Йемен и Мианма, както и от политическите тенденции в страни като Австрия, Полша и САЩ, предаде ДПА. Върховният комисар на ООН за правата на човека принц Зейд Раад Ал Хусейн представи днес в Женева годишен доклад за състоянието на правата на човека в света, предаде БТА. Атаките срещу цивилни в анклава Източна Гута са създали \"апокалипсис, планиран и осъществен от хора в правителството, както изглежда, с пълната подкрепа на някои от техните чуждестранни поддръжници\", каза той. Нарушенията на човешките права в Сирия трябва спешно да бъдат отнесени до Международния наказателен съд в Хага, добави върховният комисар на ООН. Зейд заяви, че правителствената офанзива в Източна Гута не може да бъде оправдана с необходимостта да бъдат атакувани няколкостотин бойци, предаде Ройтерс. \"Последните опити да се оправдават безразборните и брутални атаки срещу стотици хиляди цивилни с мотива, че трябва да се воюва с няколкостотин бойци - както е в Източна Гута - са неиздържани от правна и морална гледна точка\", каза той. Зейд заяви, че е шокиран от репресивната политика на САЩ и Европа, особено от отношението към мигрантите, предаде Ройтерс. \"Що се отнася до САЩ, съм шокиран от съобщенията, че много от мигрантите, които биват задържани по южните граници, включително деца, са държани при унизителни условия - например минусови температури, както и че малки деца биват отделяни от родителите си\", каза той. \"Осъждам продължаващата несигурност за ползващите се от програмата за защита на около 700 000 млади мигранти, главно от латиноамерикански произход, пристигнали в САЩ като деца\", каза Зейд. В много от държавите в ЕС тенденцията към \"расизъм, ксенофобия и насаждане на омраза\" вече доминира политическия пейзаж, както показа предизборната кампания в Италия, посочи Зейд. \"Дълбоко обезпокоен съм от сегашното прекалено съсредоточаване на държавите от ЕС върху това да не се позволява на мигрантите да достигат Европа\", добави той. Изтласквайки мигрантите от границите си, ЕС рискува да \"преотстъпи закрилата им\" на държави като Либия, където те са изправени пред реална опасност от изтезания, сексуално насилие и други сериозни нарушения срещу тях, заяви Зейд. Той атакува планираните строги мерки на Австрия срещу мюсюлманските училища и джамии и депортациите на незаконни мигранти, а също и намеренията на унгарските власти да ограничат дейността на неправителствените организации, подпомагащи мигрантите. Върховният комисар осъди диксриминацията срещу ромското малцинство в Чехия и нейната програма за хирургическа кастрация на извършители на сексуални престъпления. \"Обезпокоен съм от приетото неотдавна извънредно законодателство, което предвижда до три години затвор за тези, които нарекат \"полски\" нацистките концентрационни лагери в Полша\", заяви Зейд. За Полша той изтъкна, че съдебната система там е отслабена. В Йемен гладуващото население е подложено на атака от бунтовниците хуси и предвожданата от Саудитска Арабия коалиция, която воюва с тях, заяви Зейд. В Мианма върховният комисариат на ООН за бежанците събира данни \"за продължаващо етническо прочистване в щата Ракхайн\", каза той. Върховният комисар на ООН заяви, че в Египет има \"климат на страх\" преди президентските избори този месец, извършват се арести, изтезания на задържани и \"заглушаване\" на независимите медии.", "date": "2018.03.07", "title": "Комисарят на ООН за човешките права: Шокиран съм от политика на САЩ и Европа"}
{"url": "https://www.24chasa.bg/novini/article/6751185", "text": "Двама адвокати, които бранят бившия съдия от Раднево Евелин Драганов по обвинение за закана с убийство, препънаха старта на делото срещу клиента им в Софийския апелативен съд. Драганов, който е уволнен от системата за друг случай, е подсъдим за това, че през 2013 г. звъннал по телефона на деловодителката Йовка Митева и й казал: \"Ще ти счупя ръцете и краката, ще смачкам теб и майка ти\". Магистратът добавил още, че ще отреже главата й и ще й напълни устата с червеи. На първа инстанция Драганов бе оправдан с мотива, че така си говорел. Адвокатите Филип Горов и Иван Петров не се явиха в съда, не представиха и документи защо ги няма. \"Знам, че адвокатът ми Иван Петров е на лечение. С Горов не съм се чувал\", отсече пред съда Драганов и подчерта, че не иска делото да се гледа без тях. Апелативните съдии спряха заседанието за 15 минути, за да може секретарка да потърси юристите по телефоните им. След почивката стана ясно, че Горов е вдигнал джиесема си и обвинил служителката на съда, че му звъни, докато е болен. Телефонът на Петров давал заето. Заради това съдиите се принудиха да отложат старта на делото за следващата сряда. Тогава адвокатите трябва да се явят и да представят доказателства за отсъствието им. В съда днес като свидетел бе призован бившият член на Висшия съдебен съвет Димитър Узунов. Сега той правораздава в Сандански. Узунов ще обяснява пред магистратите карал ли друга съдийка от Раднево Люба Петрова да е лъжесвидетелства срещу Драганов. Срещу Драганов и адвокат Горов се води и друго разследване. Те са обвинени, че уговаряли свидетели да променят показанията си срещу Люба Петрова по едно от двете дела, по които е подсъдима.", "date": "2018.03.07", "title": "Адвокати на подсъдим магистрат протакат дело за закана с убийство"}
{"url": "https://www.24chasa.bg/novini/article/6751256", "text": "България вече няма прекомерни макроикономически дисбаланси, каквито се наблюдаваха в периода 2015-2017 г. Това става ясно от публикувания днес доклад за страната за 2018 г. в контекста на Европейския семестър за координация на икономическите, фискалните и социалните политики, съобщиха от Представителството на Европейската комисия (ЕК) в България.  Според днешното съобщение България постига известен напредък в изпълнението на специфичните препоръки, отправени през 2017 г. Страната продължава да има дисбаланси, свързани най-вече с финансовия сектор и корпоративната задлъжнялост. Стабилността на финансовия сектор продължава да се подобрява въпреки оставащите слабости. Икономическият растеж остава силен, а пазарът на труда се възстановява. Благоприятната икономическа ситуация в България би могла да спомогне за изпълнението на мерките по преодоляване на дисбалансите. Силният икономически растеж и солидната фискална позиция представляват възможност за структурни реформи, които да ускорят сближаването с останалата част от Европейския съюз и да намалят трайно високите нива на бедност и неравенство, пише още в анализа.", "date": "2018.03.07", "title": "ЕК: България напредва в икономиката"}
{"url": "https://www.24chasa.bg/novini/article/6751275", "text": "Министърът на търговията в администрацията на Доналд Тръмп Уилбър Рос увери, че САЩ не искат търговска война и решението за въвеждане на вносни мита за стоманата и алуминия е обмислено и внимателно проучено, предава AFP. „Не се стремим към търговска война“, увери Рос пред телевизионния канал CNBC. Изявлението му бе направо само ден, след като водещият икономически съветник на държавния глава на САЩ Доналд Тръмп – Гари Коен, подаде оставка в знак на протест срещу тарифите, предаде БТА.", "date": "2018.03.07", "title": "САЩ: Не искаме търговска война"}
{"url": "https://www.24chasa.bg/novini/article/6751284", "text": "По разпореждане на министър-председателя Бойко Борисов министрите на земеделието, храните и горите и на околната среда и води пътуват към язовир „Тича“, за да следят организацията по контролираното изпускане на водоема. За да се избегнат наводнения на земеделски земи и обществено имущество, двете министерства, в координация с „Напоителни системи“ и „Басейнова дирекция“-Варна, Гражданска защита, Областната управа и кметовете, са създали необходимата организация за информиране на жителите на населените места в района. Това съобщиха от министерския съвет. Очаква се контролираното изпускане през преливника на язовир „Тича“ да започне късния следобед със скорост 10-12 м3/сек. Експерти от „Напоителни системи“ вече са обходили поречието на река Камчия, като са извършили и почистване. Към момента в района няма опасност от наводнения, тъй като речните корита могат да поемат контролираното изпускане. Жителите на близките населени места вече са информирани за действията на регионалните институции и за всички предприети превантивни мерки.", "date": "2018.03.07", "title": "Борисов прати двама министри на язовир \"Тича\" да предотвратят наводнения"}
{"url": "https://www.24chasa.bg/novini/article/6751523", "text": "Турският премиер отново заплаши Кипър заради проучванията за наличие на природен газ край бреговете на острова, предаде Асошиейтед прес. Турция е против \"едностранните\" проучвания за газ, които според нея нарушават правата на кипърските турци върху природните ресурси на разделения по етническа линия остров, предаде БТА.  Премиерът Бинали Йълдъръм заяви днес на пресконференция с премиера на признатата само от Анкара Севернокипърска турска република Туфан Ерхюрман, че \"провокационните действия ще бъдат посрещнати със съответен отговор\". Такъв бе коментарът на Йълдъръм на информация, че кораб на американската компания ЕксънМобил (ExxonMobil) се е насочил към Източното Средиземноморие с цел сондажи за въглеводороди. Миналия месец турски бойни кораби попречиха на сондажен кораб да достигне район югоизточно от Кипър, където италианската компания ЕНИ планираше да извършва сондажи за газ.", "date": "2018.03.07", "title": "Турция отново заплашва Кипър заради \nпроучванията за газ"}
{"url": "https://www.24chasa.bg/novini/article/6751532", "text": "Влиятелният саудитски престолонаследник принц Мохамед бин Салман е определил Турция като част от \"триъгълник на злото\" заедно с Иран и твъдолинейни ислямистки групировки, съобщи днес египетският в.\"Ал Шурук\", цитиран от Ройтерс. Саудитският принц е обвинил също Турция, че се опитва да възстанови ислямския халифат, премахнат преди близо един век след краха на Османската империя, предаде БТА. Неговите коментари, цитирани от вестника, отразяват дълбокото подозрение на Саудитска Арабия към президента Реджеп Тайип Ердоган, чиято управляваща Партия на справедливостта и развитието има ислямистки корени и който постави Анкара на страната на Катар в спора на емирството със Саудитска Арабия и някои страни от Залива. Освен това Турция предприе инициативи с Иран - основния съперник на Саудитска Арабия в Близкия изток, за да се опита да намали боевете в Северна Сирия през последните месеци, и началниците на генералните щабове на иранската и турската армия си размениха визити миналата година. Вестник \"Ал Шурук\" цитира принц Мохамед бин Салман, който е заявил, че \"съвременният триъгълник на злото включва Иран, Турция и екстремистки религиозни групировки\". Принцът е говорил пред редактори на египетски вестници по време на визита в Кайро. Той е казал, че спорът с Катар може да продължи дълго, сравнявайки го с ембаргото на САЩ спрямо Куба, наложено преди 60 години. Същевременно той е омаловажил отражението на този спор, определяйки пренебрежително емирството като \"по-малко от улица в Кайро\". Саудитска Арабия, Обединените арабски емирства, Бахрейн и Египет скъсаха дипломатическите си отношения с Катар през юни 2017 г, като го обвиниха, че подкрепя \"терористични\" движения и че не се дистанцира достатъчно от Иран. Принц Мохамед бин Салман каза обаче, че няма да бъде попречено на Катар да присъства на арабска среща на върха, на която домакин ще бъде Саудитска Арабия, по-късно този месец.", "date": "2018.03.07", "title": "Саудитски принц: Турция е част от \"триъгълник на злото\""}
{"url": "https://www.24chasa.bg/novini/article/6751530", "text": "22-годишен орангутан, който пуши цигари като истински пушач, бе заснет да поглъща дима от запалена цигара, подхвърлена му от посетител в индонезийски зоопарк, съобщиха Асошиейтед прес и Франс прес. Снимки, на които се вижда маймуната пушач Озон в зоопарка в Бандунг, на около 150 км югоизточно от столицата Джакарта, бързо се разпространиха в интернет. Забранено е да се хвърлят цигари и храни към животните в зоопарка, но тези забрани често се пренебрегват от посетителите, предава БТА. \"Върху табела е написано, че се забранява на посетителите да дават цигари и храни на животните - заяви говорител на зоопарка. - В зоопарка има пазачи, които имат за задача да следят животните, но отговарящият за орангутана Озон вероятно е отишъл до тоалетната.\" Защитници на животните разкритикуваха поведението на посетителя, който дал цигара на маймуната.", "date": "2018.03.07", "title": "Орангутан пушач в Индонезия стана сензация в интернет (Видео)"}
{"url": "https://www.24chasa.bg/novini/article/6751552", "text": "Осъденият доживот търновски бизнесмен Георги Вълев от \"Килърите\" съди журналистка от местния вестник \"Борба\" за уронване на доброто му име. Той бил засегнат от статия на Нели Сукова от 10 януари т.г., където била написала версия за екзекуцията на Петър Христов, че убийството му може да е поръчано от Георги Вълев. За това твърдение засегнатият иска 15 000 лв. обезщетение. \"По-абсурдно дело не съм виждала в дългата си практика като крими репортер.Осъден доживот за две поръчкови убийства от групата на Килърите, с влязла в сила присъда, му е уронен престижа в затвора за изказана версия, която преди това бе тиражирана от всички централни медии. Написал е частна тъжба, а се оказва, че завеждането на такова дело струва само 12 лв. За мен това е злоупотреба с право\", каза Нели Сукова пред \"24 часа\" В сряда сутринта затворникът бе доведен със засилена охрана и жандармерия в Районния съд в Търново. Тъй като милионерът е със запорирано имущество по иск на комисията за незаконно придобито имане, му бе назначен служебен защитник. Делото бе отложено за началото на април, заради допуснат свидетел на Вълев от Ловешкия затвор. Халил Адем Хасан, които има две доживотни присъди, включително и за опит за убийство на надзирател с шило, ще трябва да доказва как осъденият до живот без право на замяна бивш търновски хотелиер и ресторантьор е претърпял неимуществени вреди от конкретната публикация.", "date": "2018.03.07", "title": "Георги Вълев от \"Килърите\" съди журналистка за уронено име"}
{"url": "https://www.24chasa.bg/novini/article/6751567", "text": "Информация на Агенция \"Пътна инфраструктура\" за състоянието на републиканските пътища към 17:30 ч. за 07.03.2018 г. І. МЕТЕОРОЛОГИЧНА ОБСТАНОВКА: Температурите са в интервала от +4° до +22°. Времето над страната е с разкъсана облачност. Слаб до умерен е вятърът в областите Кърджали, Перник и Търговище. Слаб дъжд вали на проход „Петрохан“ /обл. Монтана./ Пътните настилки са мокри, по усойните и планински места – частично заледени и обработени. ІІ. СЪСТОЯНИЕ НА АВТОМАГИСТРАЛИТЕ: АМ „Тракия“: Област София: Ограничено е движението по пътната връзка София-Костенец на пътен възел „Мухово“ на АМ „Тракия“ при км 46 в посока гр. Костенец и гр. Ихтиман поради ремонтни дейности. Обходни маршрути: - за направлението София – Костенец през пътен възел „Ихтиман“ при км 34+000. - за направленията Ихтиман – Пловдив и Костенец – Пловдив през пътен възел „Церово“ при км 69+167. Движението по АМ „Тракия“ в посоките София – Бургас и обратно е без ограничения. През пътния възел може да се минава идвайки от Бургас в посока гр. Костенец и гр. Ихтиман. Срок до 30.04.2018 г. Движението по АМ \"Тракия\" в тунел \"Траянови врата\" посока София е ограничено поради аварийно запълване на появили се деформации на пътната настилка. Движението се извършва двупосочно в дясната тръба на тунела /посока Бургас/. Срок до 09.03.2018 г. Област Бургас: Временно движението по АМ Тракия Деветак – Ветрен от км 308+107 до км 359+475 се осъществява с повишено внимание поради аварийно запълване на появили се деформации на пътната настилка със студена смес. Участъкът е сигнализиран с пътни знаци. Срок до 09.03.2018 г. АМ „Хемус“: няма ограничения. АМ „Струма“: няма ограничения. АМ „Марица“: няма ограничения. АМ „Черно море“: няма ограничения. АМ „Люлин“: Област София: Временно движението по АМ \"Люлин\" в посока София е ограничено за всички МПС поради изтичане на кална маса и опасност от срутване на скална маса на пътното платно. Ограничението е от втори тунел \"Люлин\" до първи тунел \"Мало бучино\" където движението на всички МПС се осъществява двупосочно в платното посока София - Перник. Алтернативни маршрути: - за автомобили до 12 тона по път I-1 от пътен възел Драгичево - Владая - София и обратно. - само за леки автомобили по път 1801 Перник - Мало бучино - Суходол и обратно. Срок 09.03.2018 г. ІІI. ВЪВЕДЕНИ ОГРАНИЧЕНИЯ ПО ОСНОВНИТЕ ПЪТНИ НАПРАВЛЕНИЯ: 1. Проходи: - „Върбишки” - затворен за всички МПС. Срок: целогодишно; - „Златишки” - затворен за всички МПС. Срок: целогодишно; - „Троянски” - забранен за всички МПС; - „Котленски” - отворен за всички МПС; - „Айтоски” - отворен за всички МПС; - „Обзорски” - отворен за всички МПС; - „Печинско” - отворен за всички МПС; - „Превала” - отворен за всички МПС; - „Предел” - отворен за всички МПС; - „Републиката“ - отворен за всички МПС; - „Ришки” - отворен за всички МПС; - „Рожен” - отворен за всички МПС; - „Вратник” - забранен за МПС над 10 т. Срок: целогодишно; - „Дюлински” - забранен за МПС над 3,5 т. Срок: целогодишно; - „Пампорово” - забранен за МПС над 3,5 т. Срок: целогодишно; - „Петрохан” - забранен за МПС над 12 т; - „Твърдишки” - забранен за МПС над 10 т. Срок: целогодишно; - „Шипка” - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4. Срок: целогодишно. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: ОГРАНИЧЕНИЯ В ДВИЖЕНИЕТО НА МПС ПО ПЪРВОКЛАСНАТА ПЪТНА МРЕЖА: - път I-1 /Е79/ Граница Румъния-Видин-Монтана-Враца-София-Благоевград-Кулата-граница Гърция: Област Монтана: при км 121+919 се забранява влизането в с. Сумер на тежкотоварни превозни средства над 10 т. по общински път „пътна връзка за с. Сумер”. Движението на МПС при км 120+390 от Монтана посока Вършец се отклонява по път ІІІ-1621 Сумер-Вършец. Срок до 18.11.2018 г.; Област София: Забранено е движението на всички МПС в участъка Жерково-Елешница от км 224+600 до км 229+700 поради намален габарит на пътното платно. Срок до 01.09.2018 г.; от км 276+162 /Александров мост/ до км 282+485 до г-ца с област Перник – забранено движението на товарни МПС над 12 т. Срок до 13.09.2018 г.; въведено е реверсивно движение по път I-1 София – Перник в участъците от км 276+162 /Александров мост/ до км 277+610 /начало четири лентов път/ и от км 278+910 /край четири лентов път/ до км 282+038 /бензиностанция „Лукойл“/ както следва: - всяка неделя, както и в последния почивен /празничен/ ден, от 10:00 ч. до 18:00 ч.: две ленти за движение в посока влизане в София и една лента за движение в посока изход от София През останалото време от седмицата остава в сила постоянната организация на движение, която осигурява две ленти в посока изход от София и една лента в посока София. Срок до 31.03.2018 г. Област Перник: ограничено е движението за тежкотоварни автомобили с тегло над 15 т в участъка от пътен възел „Даскалово“ посока Владая. Участъкът с ограничение за територията на ОПУ-Перник е от км 282+485 (граница ОПУ София) до км 287+183 (п.в. „Даскалово“); от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т.; Срок 13.09.2018 г.; въведено е реверсивно движение по път I-1 София – Перник в участъците от км 285+660 /кръстовище Драгичево/ до км 286+847 /бензиностанция „Петрол“/ както следва: - всеки петък, както и в последния работен ден преди празници, от 12:00 ч. до 20:00 ч., и в първия почивен /празничен/ ден от 08:00 ч. до 14:00 ч.: две ленти в посока Перник и една лента в посока София През останалото време от седмицата остава в сила постоянната организация на движение, която осигурява две ленти в посока влизане в София и една лента в посока изход от София. По преценка на директорите на ОПУ, съобразно метеорологичните условия и пътната обстановка, реверсивното движение може да бъде отменено или цитираните часови периоди да бъдат променяни; Срок до 31.03.2018 г. Област Благоевград: Ограничава движението по път I-1 /E-79/ „Благоевград - Кулата” при км 370+614 в района на тунел Железница във връзка с аварийни ремонтни дейности. Обходен маршрут: Благоевград – Железница по стария (общински) път. Движението в района се регулира от сигналисти. Срок до 08.03.2017 г. - път І-2 Граница Румъния-Русе-Цар Калоян-Разград-Шумен-Девня-Варна: няма ограничения. - път І-3 Гара Бяла-Плевен-Луковит-Коритна-Ябланица-Ботевград: Област София: Правец-с.Разлив-Трудовец-Ботевград – забранено движението на МПС над 12 т в участъка от км 193+345 /отклонение за п.в. „Правец”/ до км 204+200 /заустване в път І-1 Видин-Враца-Ботевград/. Обходен маршрут: АМ „Хемус” /за п.в. „Правец”/-път ІІ-17 (Мездра-Ботевград)-п.в. І-3-п.в. „Ботевград” на АМ „Хемус” и обратно. Срок до 30.09.2018 г. - път І-4 Коритна-Български Извор-Микре-Севлиево-В. Търново-Омуртаг-Търговище-Шумен: няма ограничения. - път І-5 Русе-В.Търново-Шипка-Стара Загора-Хасково-Кърджали-Маказа-граница Гърция: Област Кърджали: Черноочене-Кърджали – ограничено е движението на МПС над 15 т. Срок до 21.12.2018 г. Обходен маршрут: път І-5-път ІІІ-505 /с. Манастир/-път ІІІ-507-Г. Войводино-Мост- Чифлик-Кърджали.; Надлез Кирково - ГКПП „Маказа“ – ограничено движението на МПС над 3,5 т. Срок до 21.12.2018 г. - път І-6 Граница Македония-Гърляно-Кюстендил-Перник-София-Пирдоп-Карлово-Сливен-Карнобат-Бургас: Област Перник: Движение в една лента от км 78+500 до км 79+500 поради аварийни дейности. Движението се осъществява в активната лента посока Радомир – Перник и е регулирано с пътни знаци. Срок до 31.03.2018 г.; движение с повишено внимание по път I-6 Гюешево – Перник от км 48+000 до км 72+000 поради поетапна подмяна на мантинели в двете посоки. Движението се регулира с пътни знаци. Водачите да се движат с повишено внимание и съобразена скорост. Срок до 09.03.2018 г. - път І-7 Граница Румъния-Силистра-Дулово-Преслав-Върбишки проход-Петолъчката-Елхово-Лесово-граница Турция: няма ограничения. - път І-8 Граница Сърбия-Драгоман-София-Ихтиман-Пазарджик-Пловдив-Хасково-Капитан Андреево-граница Турция: Област София: Вакарел-Ихтиман от км 110+700 до км 118+800 – ограничено движение за всички МПС, поради намален габарит на пътното тяло. Поставена е необходимата сигнализация указваща забраната. Срок до 30.09.2018 г.; Област Хасково: от км 370+500 до км 377+900 в участъка гр. Свиленград-Капитан Андреево – затворен за движение на МПС, поради пропадане на насип. Обходен маршрут: гр. Свиленград-п.в. „Свиленград”-АМ „Марица”-п.в. „Капитан Андреево“-с. Капитан Андреево. - път І-9 граница Румъния-Дуранкулак-Балчик-Варна-Бургас-Звездец-Малко Търново-граница Турция: Област Варна: Кранево-Варна при км 83+100 – ограничено движение на МПС над 10 т. Обходен маршрут: Кичево-Оброчище. Срок до 28.02.2018 г.; Област Бургас: Движението по път I-9 Бургас – Слънчев бряг в участъка обход на гр. Ахелой се осъществява с повишено внимание спрямо поставената вертикална сигнализация поради обезопасяване на движението в следствие на ремонтни дейности. Срок до 30.10.2018 г. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: 1. Ремонтни дейности и временна организация на движението /ВОД/: ОПУ-Благоевград: Временно са въведени следните ограничения за движение на МПС: няма ограничения. ОПУ-Бургас: Временно са въведени следните ограничения за движение на МПС: Път III-908: Движението по път III-908 Варовник – Вълчаново ханче от км 20+000 до 39+200 е ограничено на МПС над 10 т. поради стесняване на пътното платно. Срок до 31.12.2018 г; Път III-7306: Движението по път ІІІ-7306 Черница – Сунгурларе – Чубра е ограничено за МПС над 10 т поради стесняване на пътното платно. Срок 31.12.2018 г. ОПУ-Варна: Временно са въведени следните ограничения за движение на МПС: Път ІІІ-1306: Двупосочно движение в една лента по път ІІІ-1306 Горно Пещене - /път ІІ-15/ при км 58+000, поради приток на вода от топенето на снеговете. Участъка е сигнализиран с пътни знаци Срок до 10.03.2018 г. ОПУ-В. Търново: Временно са въведени следните ограничения за движение на МПС: Път III-407: Движението по път ІІІ-407 Лозен – Полски Тръмбеш е ограничено за движението на МПС с обща маса над 12 т поради намален габарит на пътното тяло. Срок до 05.07.2018 г. Обходен маршрут: Лозен – Драганово – Янтра – Поликраище – Полски Тръмбеш; Път III-551: Движението по път ІІІ-551 Дебелец – Средни колиби – Елена е ограничено за МПС над 10 т поради намален габарит на пътното тяло. Обходен маршрут: Дебелец – В. Търново – Лясковски кантон – Миндя – Елена и обратно. Срок до 05.07.2018 г. Път III-4073: Движението по път ІІІ-4073 Царски извор – Драганово от км 0+000 до км 5+500 е ограничено поради свлачище. Обходен маршрут: Царски извор – Сушица – Драганово и обратно. Срок целогодишно. Път III-4082: Движението по път ІІІ-4082 Чешма – Кесарево е ограничено за МПС над 3,5 т поради намален габарит на пътното тяло. Срок до 05.07.2018 г. Обходен маршрут: Чешма – Сливовица – Горско Ново село – Джулюница – Кесарево. ОПУ-Видин: Временно са въведени следните ограничения за движение на МПС: Път III-1411: Движението по път III-1411 с. Слана Бара – Видин при км 24+990 е ограничено за МПС над 5 т поради компрометирано експлоатационно състояние на мост. Обходен маршрут: Видин – път II-14 до пътно кръстовище на км 3+217 през с. Слана Бара до път III-1411. Срок до 31.03.2018 г. ОПУ-Враца: Временно са въведени следните ограничения за движение на МПС: Път II-11: Движението по път ІІ-11 Оряхово – Лесковец – граница с област Плевен от км 118+000 до км 119+000 е ограничено за МПС над 3.5 т. поради свлачищни процеси и деформации в асфалтовата настилка. Обходен маршрут: Оряхово – Селановци /път ІІІ-306/ Галово – Остров /пътища ІV-ти клас/-път ІІ-11-граница Плевен. Срок 31.03.2018 г. Път ІІІ-161: Движението по път ІІІ-161 Ребърково – Люти дол от км 0+000 до км 8+700 се осъществява при стеснение в двете посоки и ограничение за движението на МПС над 10 т от км 0+000 до км 5+900 и над 3,5 т от км 5+900 до км 8+700, поради свлачищни процеси. Срок 31.03.2018 г. Път III-308: Движението по път ІІІ-308 Своде – Караш – Хубавене – Роман в участъка от село Караш до село Хубавене е ограничено поради свлачище от км 25+000 до км 25+200. Срок 31.03.2018 г. Обходен маршрут: Роман – Ябланица – Осикова Лъкавица – Правешка Лъкавица – Караш за пътуващите от Роман за Караш. Ябланица – Роман – Хубавене за пътуващите от София и Ловеч. Път III-1002: Движението по път III-1002 Враца-Леденика се осъществява при стесняване на една от лентите за движение: - от км 5+150 до км 5+200 – стесняване лявата лента за движение поради деформация на пътната настилка. Срок до 31.03.2018 г. - от км 12+150 до км 12+200 – стесняване на дясната лента за движение поради възникнали свлачищни процеси. Срок до 31.03.2018 г. Път III-1306: Временно движението по път III-1306 Горно Пещене – Враца при км 58+000 се извършва двупосочно в една лента, поради наводнено пътното платно. Участъка е сигнализиран с пътни знаци. Срок до 08.03.2018 г. ОПУ-Габрово: Временно са въведени следните ограничения за движението на МПС: Път III-403: Движението по път III-403 с. Кормянско – с. Малък Вършец при км 10+080 е ограничено за МПС с ширина, включително на товара, по-голяма от 3,30 м поради стеснен участък при мост над р. Крапец. Сигнализирано е с пътен знак В15. Обходен маршрут: за МПС над 3,30 м по път III-401 Граница Ловеч - /Кормянско – Малък Вършец/ - при км 46+800 по общински път до III-403 в с. Малък Вършец. Срок до 31.03.2018 г. Път III-3011: Движението по път III-3011 Крамолин – В. Търново от км 22+129 до км 28+380 е ограничено за МПС над 10 т поради намален габарит на пътното тяло при км 26+444. Срок до 30.06.2018 г. Път III-5004: Движението по път III-5004 Граница В. Търново – Дряново – Габрово – граница Ст. Загора от км 10+940 до км 11+550 съвпадащ с ул. Малина в гр. Габрово е ограничено поради извършване на строителни дейности. Обходен маршрут: за квартал Чехлевци: по път III-5004, път II-44, път III-4404. Поставена е необходимата сигнализация. Срок до 31.08.2018 г. ОПУ-Добрич: Временно са въведени следните ограничения за движение на МПС: няма ограничения. ОПУ-Кюстендил: Временно са въведени следните ограничения за движение на МПС: Път ІІІ-6222: Движението по път ІІІ-6222 Смоличано – Пелатиково от км 10+000 до км 14+000 е ограничено поради пропадане на част от пътното платно при км 10+650, км 11+720, км 12+830 и км 13+360. Срок до 31.03.2018 г. Път ІІІ-6224: Временно движението по път ІІІ-6224 Четирци – Слокощица в района Слокощица – Ново село е ограничено в едната лента, поради пропадане и срутване на земна маса. Мястото е обезопасено с пътни знаци. Срок до 09.03.2018 г. ОПУ-Кърджали: Временно са въведени следните ограничения за движение на МПС: Път III-5009: Движението по път ІІІ-5009 Зорница – Бели пласт – Стремци – Черноочене – Кърджали е ограничено за МПС над 12 т. Обходен маршрут: по път I-5 Хасково – Кърджали и път III-507 Кърджали – Мост през с. Мост. Срок до 21.12.2018 г. ОПУ-Ловеч: Временно са въведени следните ограничения за движение на МПС: Път III-3505: Движението по път III-3505 Казачево – Стефаново от км 0+000 до км 8+500 е ограничено за МПС над 12 т поради пропадане на тротоар и подпорна стена при км 1+250 в с. Казачево, където има и стесняване на едната лента за движение. Водачите да се движат със съобразена скорост и повишено внимание. Срок до 30.04.2018 г. ОПУ-Монтана: Временно са въведени следните ограничения за движение на МПС: Път ІІІ-112: Движението по път ІІІ-112 Дъбова Махала – Смирненски – Славотин – Студено Буче – Монтана е ограничено за МПС над 12 т поради изпълнение на строително-монтажни работи. Останалите автомобили да се придвижват с повишено внимание. Срок до 31.03.2018 г. Път III-8104: Движението по път ІІІ-8104 Замфирово – Пърличево от км 7+000 до км 7+700 е ограничено за МПС над 12 т поради пропадане на част от едната лента и банкета. Движението се осъществява двупосочно в една лента. Скоростта на движение е ограничена до 50 км/ч и е сигнализирано с пътни знаци. Срок до 31.03.2018 г. ОПУ-Пазарджик: Временно са въведени следните ограничения за движение на МПС: Път III-842: Движението по път III-842 Юндола – Белово е ограничено за МПС над 12 т. с ремаркета и полуремаркета. Срок до 31.03.2018 г. Обходен маршрут: Белово-Варвара-Велинград-Юндола. Път III-3704: Движението по път III-3704 Пазарджик – Ветрен при км 11+485 в с. Бошуля е ограничено за МПС над 10 т. Обходен маршрут: гр. Пазарджик, път I-8 с. Звъничево – Септемврийски ханчета, път III-8402 гр. Септември, кръгово кръстовище с път III-3704 с. Бошуля. Срок до 18.09.2018 г. ОПУ-Перник: Временно са въведени следните ограничения за движение на МПС: Път ІІІ-637: Движението по път ІІІ-637 от с. Мрамор до разклон за с. Лева река е ограничено за МПС над 10 т. Срок до 31.03.2018 г. ОПУ-Плевен: Временно са въведени следните ограничения за движение на МПС: Път III-118: Движението по път ІІІ-118 в чертите на гр. Долна Митрополия от км 23+057 до км 24+038 е ограничено за всички МПС, поради ремонтни дейности. Обходен маршрут: през съседни улици в града, съгласно поставената вертикална сигнализация. Срок – целогодишно. Път ІІІ-301: Движението по път III-301 край регулация с. Козар Белене – начало регулация гр. Левски от км 1+750 до км 5+753 е ограничено за МПС общо тегло над 7 т. Обходен маршрут: път III-303 Българене – Малчика – Аспарухово – Левски. Срок – целогодишно. Път ІІІ-304: Движението по път III-304 Изгрев – Трънчовица – Бацова махала – Новачене – Дебово от км 0+030 до км 24+650 е ограничено транзитното движение на МПС над 15 т. Обходен маршрут: по път ІІ-34 Плевен – Никопол. Срок – целогодишно. Път ІІІ-3004: Движението по път III-3004 Опанец – Долна Митрополия от км 0+000 до км 6+125 в района на с. Опанец е ограничено транзитно движение на МПС над 3.5 т. Обходен маршрут: по път І-3 Бяла – Плевен – Ботевград (от п.в. \"КАТ\" на км 88+973 към п.в. на км 95+099). Срок – целогодишно. Път ІІІ-3005: Движението по път III-3005 Ясен – Търнене – Градина в района на с. Ясен от км 1+793 до км 4+223 е ограничено за движение на МПС над 3.5 т, осигурен е сигнализиран обходен маршрут; Срок – целогодишно. Път ІІІ-3005: Движението по път III-3005 Ясен – Търнене – Градина – Петърница – Бъркач – Беглеж, в района на с. Беглеж от км 21+062 до км 27+123 е ограничено за МПС над 8 т. Обходен маршрут: път ІІІ-3502 Брестовец – Горталово – Беглеж – Бежаново – Ъглен. Срок – целогодишно. Път ІІІ-3006: Движението по път III-3006 Радомирци – Рупци – Червен бряг от км 8+904 до км 9+221 в участъка на свлачище в землището на гр. Червен бряг е ограничено за МПС над 12 т. Обходен маршрут: по път І-3 до гр. Луковит, кръстовище с път ІІІ-306, дясно, до гр. Червен бряг и обратно. Срок – целогодишно. ОПУ-Пловдив: Временно са въведени следните ограничения за движение на МПС: Път II-86: Движението по път II-86 Пловдив – Асеновград от изхода на гр. Пловдив до отклонението за летище Пловдив се извършва двупосочно в едното платно в посока Асеновград поради аварийни ремонтни дейности в участъка. Срок до 25.03.2018 г. Път II-86: Движението по път II-86 Асеновград – Нареченски бани е ограничено за МПС с височина над 4 м. през тунелите. Обходен маршрут: път III-866 Кричим – Девин. Път ІІІ-667: Движението по път III-667 Плодовитово – Първомай – Асеновград при км 6+832 в района на мост над р. Марица е ограничено за МПС над 5 т поради намален габарит на пътното платно на стоманения мост на р. Марица. Обходен маршрут: път ІІ-66 Стара Загора – Поповица и път І-8 София – Пловдив – Свиленград. Път III-804: Движението по път III-804 Поповица – Болярци е ограничено за МПС над 12 т поради намален габарит на пътното платно на мост в с. Поповица. Срок до 21.12.2018 г. Път III-861: Движението по път III-861 в отсечката гр. Лъки-пътно кръстовище за хижа Момчил юнак е ограничено за МПС с тегло над 12 т поради намален габарит на пътното тяло. Срок до 31.03.2018 г. Път III-8611: Движението по път III-8611 Белица – Загражден – Давидково в участъка от км 13+500 от Държавно ловно стопанство ”Кормисош” след с. Белица до границата с област Смолян при км 18+431 е ограничено за всички МПС. Срок до 21.12.2018 г. ОПУ-Разград: Временно са въведени следните ограничения за движение на МПС: няма ограничение. ОПУ-Русе: Временно са въведени следните ограничения за движение на МПС: Път ІІІ-202: Движението по път III-202 Русе – Щръклево – Нисово – Кацелово при км 36+945 е ограничено за МПС над 10 т поради компрометирано експлоатационно състояние на мост до с. Кацелово при км 36+945 над р. Черни Лом. Едната лента е затворена за движение и е въведен пропускателен режим по свободната лента за движение. Въведено е ограничение на скоростта 40 км/ч. Срок до 26.04.2018 г. Път III-202: Движението по път ІІІ-202 Нисово – Кацелово от км 17+750 до км 33+900 се ограничава за всички МПС за целия зимен период. Срок до 31.03.2018 г. Обходен маршрут: път ІІІ-501 Русе – Иваново – Две могили – път ІІІ-5001 Две могили – Широково – Кацелово и обратно. Път III-501: Движението по път ІІІ-501 Борово – Бяла от км 46+665 до км 51+245 се ограничава за всички МПС за целия зимен период. Срок до 31.03.2018 г. Обходен маршрут: гр. Борово – път І-5 /Русе – В. Търново/ - кръгово кръстовище гр. Бяла и обратно. Срок до 31.03.2018 г. Път ІІІ-5101: Движението по път ІІІ-5101 Борово – Пет кладенци от км 0+000 до км 6+670 е ограничено за МПС над 10 тона. Обходен маршрут: през гр. Бяла. Срок до 26.04.2018 г. ОПУ-Силистра: Временно са въведени следните ограничения за движение на МПС: Път III-701:Ограничено движение по път ІІІ-701 в участъка Секулово – Тодор Икономово от км 9+454 до км 16+353 за МПС над 3,5 т поради компрометирано състояние на мостово съоръжение. Обходен маршрут за МПС над 3,5 тона: през общински път 70009 Секулово – Прохлада – Браничево, път І-7 Браничево – Пристое – Каолиново, път ІІІ-7005 Каолиново – Тодор Икономово и обратно. Срок до 30.06.2018 г. ОПУ-Сливен: Временно са въведени следните ограничения за движение на МПС: няма ограничения. ОПУ-Смолян: Временно са въведени следните ограничения за движение на МПС: Път II-86: Временно движението по път ІІ-86 гр. Смолян – с. Средногорци при км 109+450 /разклона за с.Подвис/ се осъществява в една лента поради срутване на скална маса на пътното платно. Участъка се регулира с пътни знаци. Срок до 08.03.2018 г. Път III-861: Движението по път III-861 в отсечката гр. Лъки-пътно кръстовище за хижа Момчил юнак е ограничено за МПС с тегло над 12 т поради намален габарит на пътното тяло. Срок до 31.03.2018 г. Път ІІІ-861: Движението по път ІІІ-861 гр. Лъки – местност „Момина вода“ от км 31+040 до км 36+000 е ограничено за движение на МПС без вериги, а автомобилите с маса над 12 т. трябва да са задължително без ремаркета и полуремаркета. Срок до 31.03.2018 г. Път ІІІ-8631: Движението по път III-8631 Момчиловци – проход Рожен е забранено за МПС над 12 т с ремаркета и полуремаркета, а всички МПС задължително да се движат с вериги. Срок до 06.03.2018 г. Път III-8681: Временно е ограничено движението на път ІІІ-8681 Рудозем – Смилян при км 6+150 до 8+300, поради непрекъснато падащи камъни. От разклона за с. Вълчан до с. Смилян, участъка е регулиран с пътни знаци. Обходен маршрут: с. Смилян – с. Чокманово – с. Фатово – Рудозем и обратно. Срок до 12:00 ч на 08.03.2018 г. Път ІІІ-8683: Движението по път ІІІ-8683 с. Арда – с. Горна Арда от км 27+000 до км 29+500 е ограничено за МПС с тегло над 10 т поради пропадане и стеснение на една от пътните ленти. Движението в района се регулира с пътни знаци. Срок до 31.03.2018 г. ОПУ-София: Временно са въведени следните ограничения за движение на МПС: Път II-81: Ограничено движение по път ІІ-81 Монтана – София през проход „Петрохан“ за автомобили над 12 т. Обходен маршрут: през гр. Своге. Срок до 31.03.2018 г. Път ІІ-82: Движението по път II-82 Костенец – Самоков от км 0+000 до км 39+176 е ограничено за товарни МПС над 10 т в двете посоки. Срок до 30.09.2018 г. Път III-801: Движението по път III-801 Вакарел – Панагюрище е ограничено за МПС с ремаркета и полуремаркета поради намален габарит на пътното тяло. Срок до 31.03.2018 г. Път ІІІ-3701: Движението по път III-3701 в участък от края на с. Ямна до края на област Ловеч от км 16+600 до км 22+300 е ограничено за всички МПС поради свлачищни процеси. Обходен маршрут: път II-37 Етрополе – Лъга – Джурово, път I-3 Джурово – Ябланица граница област Ловеч, път III-358 Ябланица – Гложене, път III-3701 Гложене – Черни Вит. Срок до 30.09.2018 г. Път ІІІ-8001: Движението по път III-8001 Беренде извор – Беренде от км 4+700 до км 9+410 е ограничено за движение на МПС поради намален габарит на пътното платно. Срок до 01.09.2018 г. Път ІІІ-8102: Движението по път III-8102 Чибаовци – Свидня от км 10+000 до км 16+750 е ограничено поради активирали се свлачища. Обходен маршрут: до Чибаовци да се ползва път II-81 до Бучин проход, път III-164 Бучин проход – Искрец – Свидня. Срок до 30.09.2018 г. ОПУ-Стара Загора: Временно са въведени следните ограничения за движение на МПС: Път ІІІ-807: Движението по път III-807 гр. Чирпан – с. Върбица в участъка с. Скобелево – с. Зетьово е ограничено поради аварирал мост над река Марица при км 7+600. Обходни маршрути: - път ІІ-66 Поповица – Плодовитово – Първомай – Скобелево; - път ІІ-66 Чирпан – Плодовитово – Първомай – Скобелево; - Скобелево – Първомай – Плодовитово – път ІІ-66. Срок до 31.03.2018 г. Път ІІІ-5031: Движението по път III-5031 Опан – Гълъбово е ограничено на МПС над 10 т. Обходен маршрут: път І-5 Стара Загора – Димитровград и път ІІІ-554 Раднево – Гълъбово. ОПУ-Търговище: Временно са въведени следните ограничения за движение на МПС: Път III-4082: Движението по път III-4082 Капище – Банковец от км 0+000 до 11+300 е ограничено за МПС над 3,5 т поради компрометирано експлоатационно състояние на мостово съоръжение. Срок до 30.04.2018 г. ОПУ-Хасково: Временно са въведени следните ограничения за движение на МПС: Път III-5009: Движението по път III-5009 Козлец – Кърджали от км 0+000 до км 26+080 e ограничено за МПС над 12 т. Срок до 21.12.2018 г. ОПУ-Шумен: Временно са въведени следните ограничения за движение на МПС: Път III-701:Ограничено движение по път ІІІ-701 в участъка Секулово – Тодор Икономово от км 9+454 до км 16+353 за МПС над 3,5 т, поради компрометирано състояние на мостово съоръжение. Обходен маршрут: за МПС над 3,5 тона: през общински път 70009 Секулово – Прохлада – Браничево, път І-7 Браничево – Пристое – Каолиново, път ІІІ-7005 Каолиново – Тодор Икономово и обратно. Срок до 30.06.2018 г. Път ІІІ-731: Движението по път III-731 Радко Димитриево – Друмево e ограничено за МПС над 10 т поради свлачищни процеси. Обходен маршрут: Шумен – Овчарово – Друмево. Срок до 21.05.2018 г. ОПУ-Ямбол: Временно са въведени следните ограничения за движение на МПС: Път ІІІ-7008: Движението по път III-7008 Елхово – Изгрев от км 2+440 до км 2+560 е ограничено поради компрометирано експлоатационно състояние на дървен мост над р. Тунджа. Обходен маршрут: по изграден обходен път до моста с ограничение на скоростта до 30 км/ч. Срок до 31.03.2018 г.; Път ІІІ-7008: Движението по път III-7008 Малък манастир – Голям манастир от км 18+059 до км 18+123 се осъществява в една лента, поради пропаднала настилка и пропаднал насип. Движението се регулира чрез пътни знаци. Срок до 31.03.2018 г. 2. Опасност от падащи камъни: Искърско дефиле; Кресненско дефиле; проход на Републиката; път І-1 /Е-79/ Мездра-Ботевград, Видин-Монтана и в участъците от км 321+400 до км 321+500 и от км 352+650 до км 352+750; път I-4 София-Варна при с. Пролаз и Коритна-Български Извор-Микре; път I-5 /Е 85/ В. Търново-Дряново-Габрово-Шипка; път І-6 Коняво-разклон Клапаровци и София-Карлово-Бургас, проходи „Козница” и „Стражата”; път I-8 при кръстовище за с. Габровица; път I-9 Крушевец-М.Търново; път ІІ-19 Симитли- Г. Делчев; път II-35 Троян-Кърнаре; път II-37 Пещера-Батак-Ш. Поляна; път II-53 Стара река-Сливен; път ІІ-62 Самоков-Дупница /местност Дервена/; път ІІ-82 Самоков-София /Г.Окол-Пасарел-Кокаляне/; път II-84 Варвара-гара Костандово /кръстовище за Св. Петка/; път ІІ-86 Асеновград-Смолян; път ІІІ-102 Превала-Монтана; път ІІІ-104 Бобошево-Четирци; път ІІІ-107 Рила-Рилски Манастир; път III-305 Дерманци-Торос-Гложене; път ІІІ-488 Градец-Ичера-Сливен; път ІІІ-601 Горановци-Олтоманци; път ІІІ-606 в района на Копривщица; път ІІІ-622 Друмохар-Ваксево; път III-842 Юндола-Голямо Белово; път ІІІ-861 Юговско ханче-Югово-Лъки-Здравец; път ІІІ-865; Стояново-Ардино; път ІІІ-866 Смолян-Кричим-Стамболийски-път І-8; път ІІІ-3011 стената на яз. „Ал. Стамболийски”; път ІІІ-8611 Белица-Загражден, всички пътища на област Смолян; път II-55 от км 34+900 до км 45+000 на Прохода на Републиката има опасност от свличане на скални и земни маси; път ІІ-73 Шумен-Карнобат има опасност от свличане на скални и земни маси. Шофьорите да се движат с повишено внимание по тези участъци. Ситуационен и координационен център на Агенция „Пътна инфраструктура”", "date": "2018.03.07", "title": "Актуална пътна обстановка в страната към 17:30 часа"}
{"url": "https://www.24chasa.bg/novini/article/6751579", "text": "Съдът на Европейския съюз потвърди искане на Европейския парламент основателят на френската крайнодясна партия \"Национален фронт\" (НФ) Жан-Мари Льо Пен да възстанови на ЕП сумата от около 320 000 евро, предаде Ройтерс. Съдът разпореди Льо Пен, член на парламента от 1984 г., да възстанови на ЕП парите, които според самия Льо Пен са били платени като възнаграждение на негов парламентарен помощник, предаде БТА. На друг член на НФ - Брюно Голниш - бе наредено за върне около 276 000 евро по сходни причини.", "date": "2018.03.07", "title": "Съдът на ЕС: Жан-Мари Льо Пен да върне на Европейския парламент около 320 000 евро"}
{"url": "https://www.24chasa.bg/novini/article/6751582", "text": "Стотици полети бяха анулирани тази сутрин на летищата в Ню Йорк заради очакваните обилни снеговалежи, предаде Франс прес. Към 9 ч. местно време (14 ч. по Гринуич) бяха анулирани около 470 полета на летище \"Кенеди\", 550 полета на летище \"Нюарк\" и 485 полета на летище \"Ла Гуардия\". Всяко от трите летища разполага със запаси от одеала, походни легла, памперси и бебешко мляко за пътниците, които ще бъдат засегнати от анулирането на полетите, предава БТА. Метеоролози прогнозират, че снежната покривка в Ню Йорк ще достигне днес между 15 и 25 сантиметра. В провинцията на места тя ще достигне до 50 сантиметра. Последната зимна буря, преминала през североизточните части на САЩ миналия петък отне живота на най-малко петима души. ", "date": "2018.03.07", "title": "Стотици полети бяха анулирани\nлетищата в Ню Йорк заради очакваните\nобилни снеговалежи"}
{"url": "https://www.24chasa.bg/novini/article/6751588", "text": "Председателят на Групата на ЕНП в Европейския парламент Манфред Вебер обяви, че има риск американският президент Доналд Тръмп да създаде търговски конфликт, ако бъдат въведени мита върху внасяните в САЩ от ЕС автомобили и алуминий, съобщи БТА. \"ЕС ще направи всичко възможно да защити работните си места и промишленост. Неговата реакция ще бъде ясна и пропорционална\", каза Манфред Вебер след среща днес с представители на европейската стоманена индустрия. Групата на ЕНП работи активно за решаване на проблема и поиска по време на пленарната сесия на ЕП в Страсбург следващата седмица да има дебат по въпроса.", "date": "2018.03.07", "title": "Манфред Вебер: ЕС е готов да реагира на пазарния протекционизъм на САЩ"}
