{"url": "https://www.24chasa.bg/novini/article/7236462", "text": "Съветникът на президента Тръмп по националната сигурност Джон Болтън в Туитър: “Силно подкрепям усилията на българския министър-председател Бойко Борисов да закупи произведени в САЩ самолети F-16 - превъзходен самолет, несравним с конкуренцията”.                                                                                                                                                                                                                                                                                                                       ", "date": "2019.01.09", "title": "Съветник на Тръмп: Подкрепям усилията на Борисов да закупи самолети F-16"}
{"url": "https://www.24chasa.bg/novini/article/7236346", "text": "Европейската комисия е готова да съдейства при провеждането на дискусиите и за започване на преговори между институциите, заяви еврокомисарят по транспорта Виолета Булц, след като се срещна с транспортните министри на България, Унгария, Литва и Полша, с които обсъди законодателните реформи в сектора. След срещата с нея транспортният ни министър Росен Желязков изказа увереност, че връщането на камиони и шофьори на всеки 4 седмици ще отпадне, както и, че ще се отложи въвеждането на забраната за спане в кабините на камионите, докато не бъдат изградени достатъчно места за паркиране и почивка. Желязков получил уверение от Булц, че ЕК ще започне да изгражда такива места във всички държави членки. За това вече била изготвена карта. ", "date": "2019.01.09", "title": "Ще има нови преговори по пакета “Мобилност”"}
{"url": "https://www.24chasa.bg/novini/article/7236287", "text": "      Часове след като загуби дъщеря си, майката на прободената с нож в сърцето от съпруга си 25-годишна Юлияна загуби и бебето си. Докато подготвя погребението на убитото си дете, бременната в 6-ия месец Ирина Йорданова катастрофира на магистрала “Тракия”. В ямболската болница 41-годишната жена претърпя операция на счупени шийни прешлени. Тя е загубила бебето, но лекари определиха състоянието ѝ като “стабилно критично”. Трагедиите в семейството започнаха навръх Ивановден в апартамент в старозагорския краен квартал “Железник”, когато 65-годишният Митко Симеонов уби с нож с 40 години по-младата си съпруга Юлияна. Водещата версия на разследващите е убийство от ревност, породена от афиширана извънбрачна връзка на жената с 28-годишен мъж. С прокурорско разпореждане Митко бе арестуван, засега за 72 часа. Днес окръжният съд в Стара Загора ще разгледа искането на обвинението 65-годишният шофьор да остане за постоянно зад решетките, като му бъде наложена най-тежката мярка за неотклонение - задържане под стража. Засега като служебен защитник му е назначен старозагорският адвокат Станимир Ченалов, който сподели, че в ареста мъжът съжалявал за стореното и плачел за дъщеричката си. Той бе обвинен за умишлено убийство по член 115 от Наказателния кодекс, по който, ако бъде признат за виновен, може да бъде осъден на затвор за срок между 10 и 20 години. Въпреки разликата във възрастта Митко и Юлияна създали семейство преди няколко години. Ражда им се Християна, която в момента е на 8 месеца. Веднага след трагедията тя бе взета от социалните служби. В последния си ден на този свят майката успяла да я заведе на контролен преглед при личния ѝ лекар. В началото стана ясно, че Митко и Юлияна се познават от десетина години. Възрастният мъж, който по онова време имал друг брак, дори бил семеен приятел на майката и на пастрока на Юлияна. Тя е от село Долно Ново село в община Братя Даскалови, където израснала под грижите на майка си и на втория ѝ съпруг Ереджеб, който я имал като свое дете. Биологичният ѝ баща е неизвестен в селото. Юлияна имала още един брат и една сестра - по-малки от нея. Момичето дошло в Стара Загора, за да учи в Професионалната гимназия по облекло и хранене “Райна Княгина”. В началото като добър приятел на семейството ѝ Митко Симеонов помагал и финансово за нейната издръжка Юлияна била на квартира в съседен вход на блока, в който живеел със семейството си Митко. По-късно, когато две жени последователно го напуснали, Симеонов погледнал на младото момиче с други очи и двамата създали семейство. Междувременно младата съпруга завършила и висше образование по социални дейности в Тракийския университет в Стара Загора. За нея казват, че била много религиозна. В същото време майката на Юлияна Ирина, която е от ромски произход и за която в Долно Ново село твърдят, че “много-много не я слуша главата”, изоставила Ереджеб и забягнала с друг мъж към Бургаския край, някъде в община Средец. Там забременяла, но, докато чакала четвъртото си дете, я застигнала черната вест за смъртта на Юлияна - най-голямата ѝ щерка, която тя била родила още на 16 години. Във вторник жената пристигнала по спешност в Стара Загора с лек автомобил БМВ, управляван от неин племенник на 24 години. С нея бил и 18-годишният ѝ син, който тази година завършва Селскостопанската гимназия в Мъглиж. За всеобща изненада тя обявила, че иска да погребе детето си в Бургаско, макар в Долно Ново село вече мислели как да организират траурната церемония. Но докато съдебните медици и прокуратурата освободят тялото на убитата Юлияна, Ирина и придружителите ѝ трябвало да се върнат в Бургаско, за да уреждат други формалности. Катастрофирали на връщане, на километър 274 от “Тракия”, който е точно на границата между областите Сливен и Ямбол. Но тъй като Ямбол е по-близо, изпратените от града линейка и пожарна стигнали по-бързо от сливенските си колеги до мястото, затова и случаят е поет от ямболските медици, научи “24 часа”. Притесненият от трагичните събития 24-годишен шофьор вероятно е бързал и изгубил контрол над БМВ-то. Към 19,45 часа във вторник колата катастрофирала самостоятелно, като изхвърчала в канавката. Шофьорът и пътниците, макар и ранени, успели да излязат от автомобила, преди той да се запали и да изгори изцяло. С него изгорели и документите на тримата. Проверка показала, че пробите на шофьора за алкохол и наркотици са отрицателни, съобщиха от полицията в Ямбол. От всички най-пострадала Ирина, която остава на лечение след операцията и прекъснатата си бременност. От болницата в Ямбол казаха, племенникът и синът ѝ са освободени за домашно лечение с по-леки травми На тях е издаден и документ, че могат да получат тялото на убитата Юлияна за погребението, защото майка ѝ не е в състояние да го направи. Проверка на “24 часа” вчера показа, че все още никой не беше дошъл за мъртвата Юлияна, не ѝ бе издаден и смъртен акт. “24 часа” научи още, че докато била в Стара Загора, с Ирина Йорданова разговаряли от социалната служба и тя обещала да вземе 8-месечното бебе на убитата си дъщеря, за да го гледа заедно с детето, което очаквала да роди. При новата ситуация обаче съдбата на 8-месечната Християна остава неясна. Не бил в състояние да я гледа и синът на Митко от първия му брак. Ако откаже и дъщеря му и не се намерят подходящи роднини, които да поемат грижите за детето, то ще бъде дадено за отглеждане в приемно семейство, коментираха юристи.", "date": "2019.01.09", "title": "Майката на убитата от мъжа си Юлияна загуби бебе в катастрофа, докато урежда погребението"}
{"url": "https://www.24chasa.bg/novini/article/7236263", "text": "По две точки вместо по една ще дават критериите за работещ родител или студент, както и постоянен или настоящ адрес в административния район на желаната детска градина за класиране в София. Това са част от промените в наредбата за прием в детските градини и в подготвителните групи в общинските училища. Те са качени на сайта на СОС, а на 15 януари ще има обществено обсъждане. Целта е повече деца да влязат в градина в квартала, а не родителите да обикалят града, за да ги водят и прибират, обясни пред “24 часа” шефката на общинската дирекция по образование Мария Минчева. За да не се стига дотам братя и сестри да бъдат класирани в различни градини, пък има промени и в общите критерии, които носят точки. Към тях се добавят тези за близнаци, за по-голям брат или сестра в съответната градина и за деца, родени с разлика до 2 г. Досега те бяха в групата социални критерии. Точките, които всеки от трите критерия дава, остават непроменени - по 1 т. “Така се увеличават шансовете братя и сестри да ходят в една и съща детска градина. Всички промени в наредбата са по искане на родителски организации”, уточни Минчева. Предвижда се и намаляване на броя на децата с хронични заболявания в една група от сегашните 5 до 3. Свободните места в детските градини и ясли в столицата ще бъдат обявени на 18 март. Първото класиране е на 10 май.", "date": "2019.01.09", "title": "Адрес до детската градина и работещ родител ще носят по 2 т."}
{"url": "https://www.24chasa.bg/novini/article/7236459", "text": "Виж снежната обстановка в столичния квартал \"Люлин\".                                                                                                                                                                                                                                                                                                                       ", "date": "2019.01.09", "title": "Виж снежната обстановка в столичния квартал \"Люлин\" (видео)"}
{"url": "https://www.24chasa.bg/novini/article/7236334", "text": "След поредната оставка в ръководството на АПИ - тази на председателя на управителния съвет Светослав Глосов, агенцията остана само с един началник. Бившият ѝ шеф Дончо Атанасов остана единственият член на управителния съвет. Председателят му Глосов депозирал оставката си пред премиера Бойко Борисов в сряда сутринта преди заседанието на кабинета. “На редовна оперативка при премиера, която се провежда всяка седмица във връзка с въвеждането на електронната система за таксуване, бяха обсъдени проблемите през първите дни на 2019 г. Премиерът остро разкритикува организацията по въвеждането на системата и поиска политическа отговорност. Глосов незабавно реагира и депозира оставката си”, съобщи регионалният министър Петя Аврамова в Министерския съвет. Самият Глосов потвърди: “След разговора, който проведохме с премиера, считам, че аз нося повече отговорност от тази, която беше поета в началото на седмицата.” Той добави, че е направил за АПИ каквото е могъл и няма лоши чувства към премиера - напротив, той бил постъпил правилно. Проблемите с въвеждането на е-винетките доведоха до още три оставки в събота. Едната от тях даде третият и последен член на управителния съвет на АПИ Веселин Давидов. Отиде си и директорът на Националното толуправление Антон Антонов. Той се задържа на поста си едва два месеца, след като беше назначен през първата седмица на ноември миналата година. Третата оставка даде Радослав Николов, съветник на регионалния министър. Започваме незабавно да работим по окомплектоването на агенцията, увери Аврамова. Тя призова всички шофьори да спазват закона и да заплащат пътни такси независимо от гратисния период. Вече има много начини и няма технически причини да не си купят винетка, добави министърката. Според сключения с АПИ договор в обхвата на работата на фирмата изпълнител “Капш” не влиза изграждането и оперирането на сайта bgtoll.bg, съобщиха в официално становище от компанията. “Капш” е трябвало да направи онлайн магазин за продукти за таксуване при използване на пътната мрежа, в който се влиза през сайта. Магазинът е тестван и одобрен от Световната банка в качеството ѝ на надзорен орган, изясняват от фирмата. Тя не е отговорна и за конвертирането на винетки, както и за сайта, през който се прави това, нито за плащанията в брой. В становището се посочва още, че на 14 декември АПИ и “Капш” подписват протокол за предаване на системата за е-винетка. След това те са изцяло под контрола на АПИ, която отговаря и за ежедневното функциониране и опериране на системата. “Капш” приветства проверката на министерството и е уверена, че всички ангажименти към властите и по отношение на договора са изпълнени”, казват още от компанията. ", "date": "2019.01.09", "title": "АПИ остана само с един началник след оставка и на шефа й Глосов (Обзор)"}
{"url": "https://www.24chasa.bg/novini/article/7236386", "text": "Двама скиори загинаха при инциденти в Централна Европа днес на фона на обилните снеговалежи в района, предаде ДПА. 62-годишен учител намери смъртта си близо до австрийския град Мариацел, съобщи местната полиция, предава БТА. Мъжът си загубил ските и паднал от стръмна скала в дълбок сняг. Учениците, които бил извел на ски излет, не могли да му помогнат. 40-годишен скиор загина в Северна Словакия, след като бе затрупан от лавина, съобщи планинската спасителна служба. Шестима германски ученици излязоха живи и здрави от лавина, която ги връхлетя в Австрийските Алпи. От двете страни на границата между Германия и Австрия, училищата бяха затворени, а много коли - блокирани по пътищата. Докато Южна Германия е покрита със сняг, райони в северната част на страната от няколко дни са връхлетени от силна буря, придружена от проливни дъждове. Историческите градове Висмар и Любек частично са под вода днес.", "date": "2019.01.09", "title": "Двама скиори загинаха при инциденти в Централна Европа"}
{"url": "https://www.24chasa.bg/novini/article/7236389", "text": "Успех на ГЕРБ на европейските избори през пролетта ще ни създаде много добри условия за работа за местния вот. Ние ще имаме психологическото предимство и нужното спокойствие, а БСП ще изпадне в хаос. Това заяви председателят на ПГ на ГЕРБ и зам.-председател на партията Цветан Цветанов по време на среща със структурата на ГЕРБ-София. На нея присъстваха районните ръководители на ГЕРБ в столицата, народните представители от ГЕРБ-София, общинските съветници, кметове на столични райони, както и кметове на кметства. Това е първата среща на структурата за 2019 година, с която на практика започва подготовката за предстоящите избори. Това съобщиха от ГЕРБ. „В интерес на ГЕРБ е Корнелия Нинова да остане председател на БСП до европейския вот, защото тя се държи агресивно и недържавнически, а хората го виждат. Загубят ли евроизборите, в БСП ще стартират необратими процеси. Там има напрежение, което не пожелавам на нито една партия“, сподели Цветанов по време на срещата. Той обясни, че БСП и Нинова ще стават дори по-агресивни, защото изборите наближават, а те нямат какво да покажат. „Те нямат алтернатива. Нямат реална програма, с която да излязат пред хората и да покажат, че са по-добри от нас. Представянето на тяхната „визия“ е било много слабо. На някои места пред хората дори са заставали депутати, които не са от този регион. Какво те знаят за проблемите не местните?“, попита той. „Ето затова е важно да сме обединени и да бъдем сред хората, където да популяризираме какво правим. Има с какво да се похвалим, нека го покажем. Да противодействаме на фалшивите новини с истински“, призова председателят на ПГ на ГЕРБ. В тази връзка той обясни каква ще бъде основната цел на гражданския диалог „Европа в нашия дом“, който ГЕРБ организира и който започва скоро. „Искаме да покажем какво е направено в България благодарение на европейската солидарност“, допълни той. Цветанов отбеляза, че това ще бъде отговорът на ГЕРБ на компроматната война на БСП, която тепърва ще се разгърне. „Трябва да убедим хората, че именно ЕНП може да изведе Европа до траен растеж и просперитет“, каза още зам.-председателят на ПГ. „Три неща ще са ключови за успеха ни на предстоящите избори. Това са работата, инициативите и комуникацията. Те вървят ръка за ръка. Ще продължим да работим и да подобряваме средата за живот, а чрез инициативите ще популяризираме резултатите“, обясни кметът на София и зам.-председател на ГЕРБ Йорданка Фандъкова. По думите й от комуникацията на всички от ГЕРБ-София с хората трябва да се направят изводи за интересите и желанията им и на база на тях да се очертаят приоритетите. Областният координатор на ГЕРБ-София Цветомир Паунов подчерта, че столичната структура на партията е съставена само от победители и че е уверен, че на предстоящите избори те ще продължат победната серия. Той благодари на зам.-председателя на ГЕРБ Цветан Цветанов за това, че подкрепя всяка една инициатива на софийската структура.", "date": "2019.01.09", "title": "Цветанов: Победим ли на европейските избори – БСП ще изпадне в хаос"}
{"url": "https://www.24chasa.bg/novini/article/7236433", "text": "Главната камера на американския телескоп \"Хъбъл\" на НАСА се изключи заради хардуерен проблем, съобщи Асошиейтед прес. Трите останали научни инструмента на \"Хъбъл\" работят нормално и наблюденията продължават, предава БТА. Тази трета модификация на камерата беше инсталирана от астронавти в открит космос, изпратени със совалка през 2009 г. НАСА съобщи, че ако е необходимо ще включи резервна електроника. Главната камера е заснела поразителни кадри със звезди и галактики, използвана е за изследване на далечния космос. С нея са наблюдавани и обекти в Слънчевата система. С нея бяха открити някои от малките луни на Плутон, както и 14-а луна на Нептун. Космическият телескоп \"Хъбъл\" е изстрелян през 1990 г.", "date": "2019.01.09", "title": "Главната камера на телескопа \"Хъбъл\" се изключи"}
{"url": "https://www.24chasa.bg/novini/article/7236300", "text": "Мигрантите, които бяха блокирани повече от две седмици на кораби на две германски неправителствени организации, слязоха на брега в Малта, предаде Ройтерс. Агенцията отбелязва, че това е сложило край на противопоставяне, при което държавите от ЕС отказваха да предоставят пристанище, където тези хора да бъдат оставени, предава БТА. Спорът около съдбата на 49-имата мигранти бе решен след споразумение, уредено от Европейската комисия. То предвижда около 300 мигранти, намиращи се в Малта, да бъдат разпределени сред осем държави членки на ЕС, сред които и Италия. Това решение предизвика конфликт в италианското правителство, отбелязва Ройтерс. По време на посещение в Полша днес италианският министър на вътрешните работи Матео Салвини е поискал разяснения от правителството в Рим, след като е разбрал за споразумението, каза източник от неговата крайнодясна партия \"Лига\". По-късно тази вечер, когато се прибере в Италия, Салвини ще се срещне с премиера Джузепе Конте и други министри.", "date": "2019.01.09", "title": "Мигрантите от корабите на неправителствени организации слязоха в Малта (Снимки)"}
{"url": "https://www.24chasa.bg/novini/article/7236329", "text": "Шестима германски ученици излязоха живи и здрави от лавина, връхлетяла ги днес в Австрийските Алпи, предаде ДПА, като се позова на полицията. Учениците, които са на 16-и 17-годишна възраст, карали ски в зимния курорт Вилдкогел, в австрийската провинция Залцбург, когато били завлечени от периферната част на лавина, предава БТА. Двама от скиорите били зарити напълно, а други двама - частично. Последните двама от групата също били засегнати от лавината, но останали незатрупани, заяви полицията. Учениците бързо били открити и спасени.", "date": "2019.01.09", "title": "Лавина завлече ученици в Австрия, спасиха ги"}
{"url": "https://www.24chasa.bg/novini/article/7236315", "text": "Британският парламент прие поправка, която ще попречи на Брекзит без одобрена сделка, с което нанесе удар на правителството дни преди ключовия вот по споразумението на британската премиерка с ЕС, съобщи АП. Нов текст в Закона за финансите забранява да се правят разходи за подготовка на Брекзит без сделка, освен ако това не бъде разрешено от парламента. Малко преди приемането на поправката член на правителството предупреди депутатите, че идеите за договаряне на “някакви вълшебни, алтернативни споразумения с ЕС са фантазии”, затова парламентът не трябва да отхвърля постигнатото от Тереза Мей през ноември. Гласуването е планирано за 15 януари в 19 ч по Гринуич, съобщи опозиционната Лейбъристка партия. Ако Тереза Мей не получи достатъчна подкрепа през следващата седмица, лидерът на опозицията Джереми Корбин веднага , съобщи негов съпартиец. Британските власти “правят сондажи и опипват почвата” за евентуално отсрочване на влизането в сила на член 50 от Лисабонския договор, който описва условията за напускането на ЕС, написа в. “Дейли телеграф”, като цитира три неназовани източника от Брюксел. Председателят на дясната Европейска народна партия в Европарламента Манфред Вебер заяви, че е недопустимо да се отлага датата за Брекзит, защото това може да предизвика сътресения на европейските избори. В отговор на призив на депутат да не допуска подобно нещо премиерката Тереза Мей бе категорична, че Великобритания Междувременно властите започнаха кампания, с която уверяват гражданите, че Великобритания може да се справи с Брекзит без споразумение. Усмихнат строител, весел пенсионер и засмян фермер гледат от жизнерадостния банер на новия правителствен уебсайт, на който са поместени и линкове с информация как британците да се подготвят. Според критиците този сценарий може да доведе до недостиг на храна и лекарства, дълги забавяния по границата и икономически проблеми. В сайта са включени и съвети по теми, вариращи от ограниченията за водене на домашни любимци на екскурзия до допълнителните документи, които ще бъдат необходими за внасяне на стоки от ЕС.", "date": "2019.01.09", "title": "Британският парламент: Брекзит без сделка - не! (Обзор)"}
{"url": "https://www.24chasa.bg/novini/article/7236326", "text": "КНСБ и Съюзът на транспортните синдикати в България /СТСБ/ подкрепят българските превозвачи, в опасенията им за загубване на бизнеса, но считат, че следва в сектора да се утвърдят достойни заплати за наетите шофьори. Това се посочва в становище на синдиката във връзка с широко дискутираните в последно време предложения за изменения на няколко европейски регламента и директиви, свързани с транспортния сектор наречени общо \"Пакет \"Мобилност\", информира БТА. КНСБ и Съюзът на транспортните синдикати в България /СТСБ/ се противопоставят на всички опити да бъдат изтласкани българските транспортни работници от единния пазар на транспортни услуги, чрез предлагане на мерки за ограничаване на достъпа на български работодатели до този пазар. Не можем да подкрепим предложение за \"завръщане у дома\" на всеки три седмици, тъй като това ще принуди българските шофьори да пътуват понякога на повече от 2000 км, за да стигнат до мястото си на пребиваване. Тази идея би направила сектора напълно непривлекателен за българските работодатели и шофьори, което в крайна сметка би довело и до загуба на настоящите работни места, смятат от синдиката. Не по-различно стои въпросът за задължаването на водачите на товарни камиони да използват седмичната си почивка извън превозното средство. Лишаването на водача от възможността да прекарва седмичната си почивка където пожелае, в това число и в превозното средство, би означавало лишаването му от правото да разполага със свободно си време за почивка. Не подкрепяме внесените предложения за промени на времето за шофиране и почивка в Регламент (ЕО) 561/2006, посочват още от синдиката. Те смятат, че трябва да има изисквания към всички държави-членки на ЕС да разполагат с достатъчно охраняеми паркинги за товарни автомобили, осигуряващи условия за достойна почивка. СТСБ и КНСБ не подкрепят и предложението засягащо каботажните превози. Те считат за справедливо заплащането на шофьорите да е според установените минимални стандарти на страната, в която преобладаващо се извършва превозна дейност. Синдикалната организация кани организациите на превозвачи и спедитори, след приключване на протеста в Брюксел, да водят преговори за конкретни условия и конкретни параметри на минимални заплати на работещите в сектора. От КНСБ отбелязват, че нашите шофьори полагат труд с договор, определящ предимно минимално заплащане, което ощетява шофьорите, защото впоследствие получават ниски пенсии и минимални обезщетения при болест и безработица. Най-висок процент от заплащането на международните шофьори към настоящия момент се формира от командировъчни, посочват още от синдиката.", "date": "2019.01.09", "title": "КНСБ подкрепя правителството за пакета \"Макрон\", но иска достойни заплати"}
{"url": "https://www.24chasa.bg/novini/article/7236353", "text": "Едва започнало, заседанието на македонския парламент за конституционните промени беше прекъснато. След като пред депутатите говори премиерът Зоран Заев, председателят на парламента Талат Джафери прекрати заседанието, за да може всеки депутат да получи стенограма от речта на премиера, предадоха македонските медии, цитирани от БТА. Джафери съобщи, че заседанието ще продължи утре в 13 часа. Заев заяви пред депутатите: \"Имаме кристално и недвусмислено потвърждение на македонската идентичност. Гърция вече не оспорва нашето право на самоопределение. Македонският език ще се използва навсякъде, във всички институции, в ЕС, в НАТО. Уважаеми депутати, на никого нищо не сме подарили. Процесът на конституционните промени трябва да завърши с промяна на конституцията с мнозинство от две трети от общия брой на депутатите. Призовавам да обезличим манипулациите. Целият демократичен свят каза, че този договор е крачката, която ни извежда от миналото и ни отваря вратите към бъдещето. Изходът от това заседание ни осигурява отварянето на първите глави през юни, които ще затворим през 2020 г. След края на спора за името няма да имаме открит проблем с никой от нашите съседи. Защото патриотизъм е когато градиш път за бъдещите поколения. Уважаеми депутати, вашето позитивно решение ще ни отведе в НАТО. Нека се издигнем над разделението\", призова Заев.", "date": "2019.01.09", "title": "Заев: Гърция вече не оспорва правото ни на идентичност"}
{"url": "https://www.24chasa.bg/novini/article/7236268", "text": "Гръцките власти са разбили наркомрежа, внасяща наркотици в страната като в сушени плодове акай бери е бил имплантиран кокаин, предаде Ройтерс, цитирана от БТА. Полицията в Атина посочи, че е конфискувала 36 килограма акай бери, от които биха могли да се извлекат до 18 килограма кокаин. Шестима души са били разпитани във връзка със случая, посочи полицията. Количествата акай бери са били изпращани по пощата от Бразилия.", "date": "2019.01.09", "title": "В Гърция конфискуваха наркотици, имплантирани в плодове, изпратени от Бразилия"}
{"url": "https://www.24chasa.bg/novini/article/7236285", "text": "Един от създателите на СДС и на в. “Демокрация” - журналистът и дипломат Стефан Тафров, е кандидат за евродепутат на “Да, България!”. Тафров бе първият външнополитически съветник на президента Желю Желев, зaм. външен миниcтъp в пpaвитeлcтвaтa нa Филип Димитpoв и Ивaн Kocтoв, пocлaник в Италия, Великобритания, Франция и ЮНЕСКО и двa пъти пocтoянeн пpeдcтaвитeл нa Бългapия в OOH. Той е един от 17-те в листа, чиито представители ще участват утре вечер в дебат в Пловдив. Той ще се излъчва на фейсбук страницата на “Да, България!”, за да могат желаещите да гласуват електронно според впечатленията си от всеки. В листата е и бившият зам.-министър на отбраната от 1998 до 2001 г. Велизар Шаламанов.  Той е ръководил ключови доктрини, сред които плановете на действие за членство в НАТО и “България в НАТО и европейската отбрана”. Електронни вътрешни избори за подреждане на листа се организират за първи път у нас. Това ще става след изтегляне на приложението “Да България!” за Android или за iOS от сайта на партията или чрез сканиране на QR кодове, също там.", "date": "2019.01.09", "title": "Тафров и Шаламанов искат да са евродепутати от “Да, България!”"}
{"url": "https://www.24chasa.bg/novini/article/7236158", "text": "На 7 януари, в хода на полицейска операция, проведена в кв.“Витоша“ служители на СДВР задържаха 29-годишен, криминално проявен и осъждан столичанин. При последвали процесуално-следствени действия, в автомобила, управляван от задържания и в жилището му полицаите намерили и иззели 2 008 грама амфетамин и към 13 грама марихуана. Мъжът е задържан с полицейска мярка до 24 часа, а по случая е образувано досъдебно производство. След доклад на събраните материали в Софийска градска прокуратура, задържаният е привлечен като обвиняем по чл. 354 а от НК и му е наложена мярка за неотклонение „задържане под стража“ за срок до 72 часа.", "date": "2019.01.09", "title": "Задържаха 29-годишен столичанин с над 2 кг наркотици в колата"}
{"url": "https://www.24chasa.bg/novini/article/7236165", "text": "Шофьорите, на които през следващото денонощие им предстои пътуване в Югоизточна България да карат внимателно и със съобразена скорост. Прогнозата на метеоролозите е, че снегът ще преминава в дъжд и при спад на температурите са възможни поледици. Настилките се обработват превантивно. Агенция „Пътна инфраструктура“ апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори. Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.01.09", "title": "АПИ: Карайте внимателно! В Югоизточна България са възможни поледици"}
{"url": "https://www.24chasa.bg/novini/article/7236171", "text": "Изпълнителният директор на \"Амазон\" Джеф Безос, обяви, че се развежда със съпругата си Маккензи след 25-годишен брак, съобщи Ройтерс. Двамата направиха съвместно изявление в Туитър. Безос, който е на 54 години, подчерта, че разводът е по взаимно съгласие, пише сайтът TMZ. \"Чувстваме се невероятно щастливи, че сме се намерили и сме много благодарни за всяка от годините, през които бяхме женени\" - пише в изявлението. Освен това той смята брака си за успешен, предаде БТА. Джеф Безос е най-богатият човек в света. Състоянието му е изчислено на 160 милиарда долара. Джеф Безос и Маккензи живеят във Вашингтон, където режимът е на съпружеска имуществена общност. Това означава, че натрупаните през брака активи се разделят 50 на 50, ако няма предбрачно споразумение. Изглежда такова няма. Джеф и Маккензи Безос се запознават, когато той е вице-президент на хеджфонд, а тя се явява на интервю за работа. Сключват брак след шест месеца през 1993 г. След това напускат работата си на Уолстрийт и се преместват в Сиатъл, където Джеф Безос отваря книжарница в интернет - началото на \"Амазон\". Джеф Безос става милионер през 1997 г. Той и съпругата му притежават 1 619 000 декара имоти. Имат четири деца. ", "date": "2019.01.09", "title": "Милиардерът Джеф Безос се развежда след 25 години брак"}
{"url": "https://www.24chasa.bg/novini/article/7236133", "text": "Багери влязоха в ромската махала на Войводиново и започнаха да събарят опасни  постройки. Работниците са охранявани от полиция. \"Издал съм заповед да бъдат бутнати 15. Други над 20 също подлежат на премахване, тъй като са незаконни\", заяви кметът на община \"Марица\" Димитър Иванов. Заради инцидента в селото той прекъсна отпуска си и всеки ден е на място, за да ръководи действията. Във Войводиново продължава работата на комисията, която описва къщите, построени без проекти. Жителите на селото са категорични, че ще продължат протестите, докато и последната незаконна къща не бъде срината.", "date": "2019.01.09", "title": "Полиция и багери влязоха в ромската махала на Войводиново, бутат опасни постройки (Снимки)"}
{"url": "https://www.24chasa.bg/novini/article/7236202", "text": "Заради обилен снеговалеж от 17.30 часа отново е затворен за преминаване ГКПП Кулата - Промахон за МПС над 3,5 тона. Тежките камиони изчакват в района на ГКПП Кулата. Това съобщиха от МВР.                                                                                                                                                                                                                                                                                                                       ", "date": "2019.01.09", "title": "Затвориха ГКПП Кулата - Промахон за МПС над 3,5 тона"}
{"url": "https://www.24chasa.bg/novini/article/7236175", "text": "Системата за управление на енергията на Kaufland България премина успешно сертификация по международния стандарт за управление на енергията ISO 50001:2011. Целта на стандарта е да определи процесите за подобряване на енергийната ефективност, намаляване на енергийните разходи, емисиите на парникови газове (GHG) и другите влияния върху околната среда. Стандартът ISO 50001 определя международната рамка за непрекъснато подобряване на използването и потреблението на енергия „Устойчивото управление на природните и енергийни ресурси представлява една огромна част от цялостния социален ангажимент на Kaufland България. Със сертификата ISO 50001 и други прилагани мерки, свързани с енергийната ефективност и оптимизацията на използваните ресурси, Kaufland България пряко се ангажира с намаляване емисиите на парникови газове в атмосферата и се подчертава последователната ни политика за опазване на околната среда“, коментира Иван Чернев, председател на УС на Kaufland България. В обхвата на сертификата, получен от Kaufland България, влизат административните и логистичните процеси при търговията с хранителни и нехранителни продукти в обслужващия офис и в централния склад в Стряма, а също и самата търговия във всички 58 филиала на веригата. Сертифициращата организация е DEKRA Certification GmbН. Енергийният мениджмънт на Kaufland България има за цел да развива и повишава енергийната ефективност в обектите на веригата, за да са максимално енергийно устойчиви. С помощта на неотдавна въведена софтуерна система компанията има възможност да наблюдава, контролира и сравнява и общото потребление на електричество, и потреблението поотделно на климатичните системи, осветлението, вентилационните инсталации и други. Специализираният софтуер дава възможност да бъдат открити случаи на необосновано повишаване на енергийно потребление, което би могло да бъде избегнато и оптимизирано. „От практична гледна точка енергийната система спомага в случаите, когато например разходът на енергия за осветлението или вентилацията в един филиал са над нормалните или работят постоянно, енергийният мениджър получава сигнал. След това въвежда съответната превантивна мярка, било то чрез преминаване към енергийно ефективен автоматичен режим или чрез отстраняване на възникнал технически проблем“, казва Иво Василев, енергиен мениджър на Kaufland България. По силата на стандарта Kaufland България се ангажира да създаде възможност на всеки неин служител – в обслужващия офис, филиалите или логистиката й, да коментира или да предлага подобряване в системите за управление на енергията. Така всеки човек, който работи за Kaufland, може да бъде част от енергийния й мениджмънт. Сертификатът ISO 500001 няма задължителен характер, но като отговорна компания Kaufland България взе решение да покрие изискванията му. По него досега бяха сертифицирани филиалите на Kaufland в Германия, Румъния, Чехия и Хърватия.", "date": "2019.01.09", "title": "Kaufland България защити сертификат за енергийна ефективност ISO 50001"}
{"url": "https://www.24chasa.bg/novini/article/7236184", "text": "Френски изтребител \"Мираж\" с двама пилоти е изчезнал от радарните екрани близо до границата с Швейцария, предаде Асошиейтед прес, цитирана от БТА. Говорителка на френските въоръжени сили каза, че самолетът \"Мираж 2000 Де\" за последно е бил засечен от радар над заснежена планинска област между департаментите Ду и Жура. В ход е издирване на изтребителя. Самолетът е излетял малко след 11 ч. тази сутрин (12 ч. българско време) от военновъздушната база Нанси-Оше в Североизточна Франция. Двуместният \"Мираж\" се издирва в планинската верига Жура, край границата с Швейцария, съобщиха местните власти в източния град Безансон, цитирани от ДПА.", "date": "2019.01.09", "title": "Френски изтребител изчезна от радарите край границата с Швейцария"}
{"url": "https://www.24chasa.bg/novini/article/7236225", "text": "Британските депутати нанесоха днес на правителството второ поражение за два дни във връзка с плановете му за Брекзит, предаде Асошиейтед прес. Камарата на общините гласува поправка, съгласно която в случай че парламентът отхвърли договореното от премиера Тереза Мей споразумение за излизане от ЕС, кабинетът трябва в рамките на три дни да предложи план Б за Брекзит. Преди приемането на поправката правителството разполагаше с 21 дни, за да представи такъв план, припомня АП, цитирана от БТА. Агенцията отбелязва, че британският парламент ще се произнесе по сделката за Брекзит на 15 януари, като се очаква да я отхвърли. Вчера депутатите одобриха поправка и в Закона за финансите, която забранява да се правят разходи за подготовка на т. нар. твърд Брекзит (без сделка), освен ако това не бъде разрешено от парламента. Британското правителство ще реагира бързо, в случай че споразумението, договорено от премиера Тереза Мей, бъде отхвърлено от парламента следващата седмица, заяви днес министърът по въпросите на Брекзит Стивън Баркли, цитиран от Ройтерс.", "date": "2019.01.09", "title": "Британските депутати нанесоха второ поражение на правителството за два дни"}
{"url": "https://www.24chasa.bg/novini/article/7236254", "text": "Новият договор за сътрудничество между Германия и Франция, който ще бъде подписан на 22 януари в Аахен, подчертава стремежа на двете страни първата да получи постоянно място в Съвета за сигурност на ООН. Това се казва в цитирани днес от германския вестник \"Франкфуртер алгемайне цайтунг\" откъси от документа, предаде ТАСС. \"Приоритет за германско-френската дипломация ще бъде Германия да бъде приета като постоянен член на (Съвета за сигурност) на ООН\", се посочва в договора. В него се говори и за намерения да бъде създаден съвместен съвет по въпросите на отбраната и сигурността, предава БТА. Германският правителствен говорител Щефен Зайберт заяви на брифинг днес, че новото споразумение за сътрудничество между Германия и Франция предвижда да бъде засилено взаимодействието, в това число в структурите на ООН. \"Договорът предвижда Германия и Франция да съгласуват още по-тясно действията си във всички структури на ООН\", каза Зайберт. Той освен това подчерта, че двете страни ще работят за това в Съвета за сигурност на ООН да се чува \"обща европейска\" позиция. Днес германският кабинет одобри новото споразумение, което е предвидено да допълни сключения през 1963 г. Елисейски договор. Германският министър на външните работи Хайко Маас определи спогодбата като амбициозна. Аахенският договор ще бъде подписан на 22 януари от канцлера на Германия Ангела Меркел и президента на Франция Еманюел Макрон. Двете страни се разбраха още през януари миналата година да подпишат споразумението. Договорът предвижда икономическа интеграция, сътрудничество в сферата на отбраната и сигурността и на външната политика, защита на германско-френските интереси, повишаване на конкурентоспособността на Германия и Франция и засилване на взаимодействието между гражданските общества.", "date": "2019.01.09", "title": "Франция ще помага на Германия да получи постоянно място в Съвета за сигурност на ООН"}
{"url": "https://www.24chasa.bg/novini/article/7236266", "text": "Министърът на здравеопазването Кирил Ананиев е разпоредил проверка на действията на Центъра за спешна медицинска помощ в София по повод на починало дете по-рано днес. Това казаха за БТА от пресслужбата на МЗ. В 14.02 ч. на тел. 112 е постъпил сигнал за 11-годишно дете със задушаване, повръщане на кръв и в тежко състояние, а в 14.03 ч. лекарски екип се пренасочва от друг адрес за този сигнал от Ботунец, посочиха от ЦСПМ-София. В 14.08 ч. жена, която се е представила като леля на детето, се е обадила и е отказала сигнала, твърдейки, че ще закарат детето със собствен транспорт до лечебно заведение. В 14.16 ч. медицинската сестра от Филиала за спешна помощ в Ботунец е подала сигнал за изключително тежкото състояние на детето и е започнала реанимационни действия, но детето е починало. Медицинската сестра е била сама, тъй като в същото време лекарят от екипа е бил в София за хоспитализация на друго дете.", "date": "2019.01.09", "title": "МЗ: Роднини на детето, починало от пионка в Ботунец, отказали линейката"}
{"url": "https://www.24chasa.bg/novini/article/7236226", "text": "Вече има заподозрян за участие в  , научи \"24 часа\". Според наши източници това е служител в онкодиспансера, който се е издънил на разпита с детектор на лъжата при разследването на обира. Все още обаче няма задържан, уточниха от окръжната прокуратура, която наблюдава разследването по случая. Наглата кражба от аптеката на комплексния онкологичен център във Враца отложи с два дни лечението на част от болните. От сряда обаче специализираната болница отново разполага с необходимите медикаменти и лечението на онкоболните е подновено, съобщи шефът на здравното заведение д-р Григор Томов. В понеделник сутринта бе установено, че аптеката в комплексния център е разбита и от нея са задигнати само най-скъпите лекарства, предназначени за химиотерапия. Според направената ревизия липсват медикаменти за малко над 100 хиляди лева и те вероятно ще бъдат пласирани от крадците на черния пазар. Междувременно стана ясно, че бил хакнат и софтуерът на здравното заведение, но разследването тепърва ще установява дали това има връзка с обира. Образуваното досъдебно производство пък ще изяснява защо сигналната система не се е включила и охранителите не са реагирали.", "date": "2019.01.09", "title": "Има заподозрян за обира на аптеката за онкоболни във Враца"}
{"url": "https://www.24chasa.bg/novini/article/7236281", "text": "Русия е получила от Лаос 30 бойни танка \"Т-34\" от епохата на Втората световна война, предадоха АП и ТАСС. Руското министерство на отбраната съобщи, че танковете са в пълна изправност и може да бъдат излагани в музеи и използвани за паради и снимки за исторически филми. Пратката вече е пристигнала по вода във Владивосток и предстои да бъде превозена до град Наро-Фоминск в Московска област, информира БТА. През периода 1940-1946 г. в СССР са били произведени над 58 хиляди танка \"Т-34\", но понастоящем в Русия са запазени във функциониращо състояние само няколко от тях, се отбелязва в съобщението. Този тип бронирана машина изиграва ключова роля във войната срещу нацистка Германия и се възприемат от мнозина в Русия като символ на героизъм и страдания, отбелязва АП. Този месец един игрален филм, описващ подвизите на екипаж на \"Т-34\", счупи рекорда по приходи от билети в Русия. След войната този модел танк се произвежда и по лицензи в чужбина и участва в много конфликти.", "date": "2019.01.09", "title": "Русия получи от Лаос 30 бойни танка \"Т-34\" от времето на Втората световна война"}
{"url": "https://www.24chasa.bg/novini/article/7236122", "text": "„Днес информирах бюрото на Групата на социалистите в ЕП за предстоящия протест на българските превозвачи, както и за позицията на БСП в защита на националните интереси. Доволен съм, че колеги от Италия и Испания проявиха разбиране към българската позиция, и че Бюрото взе решение да не се бърза с гласуването на пакета за мобилност в пленарната зала, за да има време за намиране на разумен баланс“, заяви българският евродепутат и лидер на ПЕС Сергей Станишев. На отделна среща с председателя на групата на С&Д в ЕП Удо Булман, Станишев постави въпроса за необходимостта от повече време за преговори между гласуването в комисия и пленарна зала, за да се намери решение, което да удовлетворява всички страни.  На свое заседание днес Делегацията на българските социалисти обсъди положените до момента усилия в защита на националния интерес и координацията с останалите политически групи и депутати от други страни. По-късно те участваха в среща на всички български евродепутати с българския министър на транспорта Росен Желязков, който е на посещение в Брюксел във връзка с предстоящото гласуване. „Въпреки че не сме редовни членове на транспортната комисия на ЕП, утре заедно с Петър Курумбашев ще участваме в гласуването, за да дадем допълнителни гласове в защита на националния интерес. До последно ще продължим да водим разговори с колегите от други държави, за да ги убедим да подкрепят нашите компромисни текстове, инициирани от Петър Курумбашев“, каза още Станишев. „Въпросът се обсъжда интензивно от една година насам във всички политически групи, но разделението остава силно, по национални линии – между централни и периферни държави. Този начин на правене на европейско законодателство – с печеливши и губещи, толкова явно в интерес на едни държави и компании за сметка на други – е неприемлив. Именно този подход отчуждава гражданите от институциите и ЕС, и води до отлив на избиратели и възход на популистите“, смята Станишев. „Важно е да се намери по-добър баланс между интересите на работниците – нормални условия на труд, почивка и заплащане, но не трябва да се стига до орязване на достъпа до свободния пазар – например идеите за връщането на водача и превозното средство на всеки 4 седмици в страната на регистрация, което очевидно ще ограничи възможностите за правене на бизнес въобще и ще доведе до загуба на работни места и приходи не само в България, но и редица други страни“, посочи Станишев. „БСП и членовете на Делегацията на българските социалисти в ЕП стоим от самото начало зад справедливите искания на българските превозвачи и шофьори. Подкрепяме и протеста, планиран за утре в Брюксел. Ще бъдем на площада заедно с хората, за да изразим категоричното си несъгласие с подхода на колегите от други държави. Дипломатическата офанзива на българското правителство обаче ми се струва закъсняла.“, коментира Станишев. „В последната една година българското правителство пропусна възможността да договори разумен компромис по този пакет законодателство. Министрите бяха заети с председателстване на Председателството и размяна на поздравления, но нищо повече. Австрийското председателство обаче не страдаше от подобни задръжки – те постигнаха своето и в началото на декември м.г. Съветът гласува позиция, която силно ощетява българските превозвачи. Сега за пореден път светлините на прожекторите се насочват към ЕП. Разбира се, ние ще положим всички усилия, но няма как да се компенсират изцяло пропуснатите възможности от страна на държавата“, допълни още Станишев.", "date": "2019.01.09", "title": "По-малко лозунги и повече работа в защита на превозвачите, поиска Станишев от правителството"}
{"url": "https://www.24chasa.bg/novini/article/7236132", "text": "Напрежение пред 16 поликлиника в София. Причината е смъртта на 10-годишно дете. Момченцето си играело в дома си, когато глътнало пионка за „Не се сърди човече” и се задавило. Майката веднага го завела в спешния център в поликлиниката в „Ботунец”, но там нямало лекар,  По думите им имало само една медицинска сестра, която била нова. Веднага се обадили на Спешна помощ, но чакали линейката 45 минути, твърдят близки на починалото дете. Докато чакали, момчето издъхнало.", "date": "2019.01.09", "title": "Момченце глътна пионка за \"Не се сърди, човече\", почина, докато чака линейка в \"Ботунец\""}
{"url": "https://www.24chasa.bg/novini/article/7236131", "text": "Италианската полиция съобщи, че е задържала днес 15 предполагаеми трафиканти, които прекарвали с моторници мигранти, включително потенциални джихадисти, от Тунис до Сицилия, предаде ДПА. Каналът бил ръководен от тунизиец, който използвал своя профил във Фейсбук, за да разпространява пропаганда на \"Ислямска държава\" (ИД). Мъжът, издирван по обвинение в подстрекаване към тероризъм, вече е задържан, предава БТА. Рано тази сутрин карабинерите са успели да заловят двама италианци от групата, както и други нейни членове, предимно тунизийци. Впоследствие бяха задържани още седем души във връзка с разследването по подозрения в трафик на хора и на нелегални цигари, включително лидерът на мрежата. Всеки от мигрантите е трябвало да плати на каналджиите по около 2500 евро. Групата е представлявала \"реална и пряка опасност за националната сигурност, защото е предлагала на много нелегални мигранти таен морски коридор, който е бил сигурен и бърз\" се казва в заповедта за арест, цитирана от Ройтерс. Морският път за Сицилия \"е особено привлекателен за хора, издирвани от туниското правосъдие за престъпления, или такива, свързани с религиозно мотивирани терористични групировки\", се отбелязва освен това в текста. Разследването започнало през 2016 г., след като тунизиец, държан в италиански затвор, предложил да даде информация, твърдейки, че иска да защити Италия от \"армия от камикадзета\". Чрез използване на моторници трафикантите са стигали до югозападното крайбрежие на Сицилия за три часа и половина, прекарвайки малки групи от мигранти, а често и други контрабандни стоки, като цигари и хашиш, според показания на проговорилия престъпник. Полицията на южния италиански остров е документирала пет контрабандни пътувания, но се предполага, че е имало още много други, каза един от разследващите, позовавайки се на подслушани телефонни разговори. Италианският вътрешен министър Матео Салвини похвали операцията, като написа в Туитър: \"Трафиканти на хора и терористи - стойте си у дома!!!\"", "date": "2019.01.09", "title": "Италия разби мрежа за трафик на хора,\nръководена от привърженик на ИДИЛ"}
{"url": "https://www.24chasa.bg/novini/article/7236143", "text": "Националният предизборен щаб на ГЕРБ прие и утвърди указанията за сформиране и структуриране на областни и общински предизборни щабове за предстоящите европейски и местни избори. В утрешния ден указанията ще бъдат изпратени до областните структури на партията в цялата страна, съобщават от пресцентъра на партията. Освен това Националният предизборен щаб подготви и провеждането на Националната предизборна среща на ГЕРБ, която ще се проведе на 20 януари 2019 година. Форумът ще се проведе в зала 3 на НДК в столицата. В срещата ще вземат участие близо 2000 души, които са народни представители, евродепутати, членове на областните и общинските ръководства на партията, кметове и представители на Общински съвети, както и министрите от квотата на ГЕРБ. По време на националната предизборна среща ще бъде представена пълната хронограма на всички събития на ПП ГЕРБ до края на 2019 година. По време на Националната предизборна среща ще бъде представена официално и инициативата за провеждане на серия от граждански диалози в цялата страна под мотото „Европа в нашия дом“.", "date": "2019.01.09", "title": "Националният предизборен щаб на ГЕРБ утвърди указанията за формиране на областни и общински предизборни щабове"}
{"url": "https://www.24chasa.bg/novini/article/7235894", "text": "Окръжният съд в Добрич призна присъда, постановена в Румъния, спрямо български гражданин, причинил по непредпазливост смърт на пътя. 54-годишният И.И. от Генерал Тошево е бил признат за виновен в това, че на 15 юли 2014 г., около 22.45 ч., при управление на товарен автомобил по пътя Крайова - Каракал, в неосветена зона, е причинил по непредпазливост смъртта на пешеходец. От данните по делото става ясно, че пострадалият е бил в нетрезво състояние и се е движел по пътното платно, от дясната страна на посоченото направление на движението. Българският гражданин е бил осъден в румънския град Крайова, като съдът му е наложил 2-годишно условно наказание с 3-годишен изпитателен срок, през който е постановено той да изпълнява и няколко пробационни мерки. Осъдителната присъда е влязла в сила на 18 април 2018 г. Производството в Окръжния съд беше образувано след изпратено от румънските съдебни власти удостоверение за прилагането на принципа на взаимно признаване на съдебни решения и решения за пробация, наложени в държави - членки на Европейския съюз. Съдебният състав прецени, че не са налице основания за отказ и призна наказателната присъда на румънския съд. След като адаптира наложените пробационни мерки към нашето законодателство, Окръжният съд постанови „задължителна регистрация по настоящ адрес“ за подсъдимия за срок от три години, с периодичност на явяване и подписване пред пробационен служител два пъти седмично. Решението подлежи на обжалване пред Апелативен съд - Варна в петдневен срок.", "date": "2019.01.09", "title": "В Добрич признаха румънска присъда на българин, убил пешеходец"}
{"url": "https://www.24chasa.bg/novini/article/7235897", "text": "Модната диктаторка Мегз се размина на косъм с участта на гаджето си - транспортния бос Румен Рончев, който снощи бе арестуван в Пловдив. Днес, в 10.30 Миглена Каканашева се появи увита като пашкул и с огромна качулка пред полицията на \"Петко Д. Петков\" където я очакваше адвоката й. Срещу нея бе повдигнато обвинение за застрахователна измама. След разпита и привличането й като обвиняема, дизайнерката напусна сградата на полицията през задния вход и се качи в стар мерцедес със старозагорска регистрация, предаде  От Районна прокуратура потвърдиха, че на Каканашева е наложена мярка за неотклонение \"парична гаранция\" в размер на 10 000 лева. Обвинението срещу нея е за подбудителство в обсебване в големи размери. Наказанието за това престъпление е от 3 до 10 години , като е възможна и конфискация на цялото имущество. Вчера белезниците щракнаха върху ръцете на приятеля на Каканашева - Румен Рончев. С постановление на Районна прокуратура той е задържан за 72 часа. Обвинение има и срещу 33-годишният братовчед на Каканашева - Антон Лесов, но той е освободен с по-лека мярка. Двамата са с обвинения по чл. 206 от НК. В края на септември 2018 година Каканашева обяви за откраднат джипа си марка \"Мерцедес G350\". Жалбата в Първо районно е подадена от братовчедът Лесов. Той заявил, че на 27 септември е оставил луксозния автомобил пред бар \"Графити\" в \"Кючук Париж\", а на следващата сутрин от \"кубчето\" нямало и следа. Джипът е лизингов и е собственост на \"Софауто\". По време на разследването криминалистите са се натъкнали на доста противоречиви и подозрителни факти. Така вместо кражба на кола, се оказало че разследват застрахователна измама. В нея се оказали замесени както братовчедът Лесов, така и модната принцеса и новото й гадже. Връзката й с транспортния бос Румен Рончев е с давност няколко месеца. Той е собственик на транспортната фирма \"Розова долина\". Преди броени дни Каканашева се появи в целия си блясък на конференция на превозвачите и коментира \"плана Макрон\". За съжаление, в транспортния бранш Рончев не се ползва с добро име. Форумите за работа са пълни с предупреждения от бивши негови служители, които се оплакват от некоректно отношение. В транспортните среди дори го наричали Румен Измамата. ", "date": "2019.01.09", "title": "Дизайнерката Мегз с обвинение за застрахователна измама (Видео)"}
{"url": "https://www.24chasa.bg/novini/article/7235912", "text": "Еврокомисарят по вътрешните работи и миграцията Димитрис Аврамопулос днес отново настоя за въвеждането на временни мерки за разпределението на мигрантите, пристигнали в ЕС, докато бъдат утвърдени промени в правилата от Дъблин, предаде БТА. Той отбеляза, че тези временни мерки не бива да насърчават миграцията. Еврокомисарят изрази надеждата до средата на годината да има напредък в преговорите по промяната на правилата от Дъблин за разпределение на пристигналите в ЕС мигранти. По неговите думи миналата година 150 000 мигранти незаконно са проникнали в ЕС. Аврамопулос уточни, че засега ЕС не успява да установи диалог с Либия заради двувластието там. Според него, докато това положение не се промени, северноафриканската страна ще остане място, предпочитано за дейността на каналджиите и паравоенни формирования", "date": "2019.01.09", "title": "Еврокомисията продължава да настоява за временни квоти за мигрантите"}
{"url": "https://www.24chasa.bg/novini/article/7235909", "text": "Основателят на Фейсбук Марк Зукърбърг има навика в началото на всяка Нова година да си постави за цел да се справи с някое предизвикателство, като например да научи китайски език или да посети всички щати в САЩ, предаде Франс прес, цитирана от БТА. Тази година той иска да опознае по-добре влиянието на технологиите на бъдещето върху обществото. При избора на предизвикателство младият милиардер очевидно е бил повлиян от двете ужасни години за социалната мрежа Фейсбук, която е критикувана за методите си, търговските си практики и забавянето при изтриването на послания, които съдържат омраза или са лъжовни и манипулативни. \"Аз съм инженер и имам навика да реализирам идеите си, надявайки, се, че те сами ще говорят за себе си. Но като се има предвид с какво сме се захванали, това не е достатъчно\", заявява той на страницата си във Фейсбук, където оповести предизвикателството пред себе си за 2019 г. - публични дебати за връзката между новите технологии и обществото, за предизвикателствата, надеждите и тревогите. Зукърбърг ще проведе дебати със специалисти и политици. Обсъжданията ще продължат няколко седмици и ще са достъпни в Инстаграм и Фейсбук. \"Ще се ангажирам публично повече, отколкото го правех досега, и ще участвам в дебати за бъдещето, за компромисите, които трябва да направим, и за посоката, в която искаме да поемем\", поясни той.", "date": "2019.01.09", "title": "Марк Зукърбърг иска да опознае връзката между технологиите и обществото"}
{"url": "https://www.24chasa.bg/novini/article/7235942", "text": "Започнаха обработки със смеси срещу заледяване на улици и булеварди в част от южните райони на София, където снеговалежът е по-силен. Това съобщиха от Столичната община за ситуацията в града към 15.00 ч. Обработки се извършват по трасета, по които се движи общественият транспорт в район \"Витоша\" - Владая, Мърчаево, Драгалевци, Бояна и Симеоново. В планината Витоша се извършва опесъчаване на пътищата Драгалевци - Алеко и Бояна - Златни мостове. Към момента градският транспорт се движи по обичайните си маршрути при зимни условия. Седем екипа на дирекция \"Аварийна помощ и превенция\" извършват огледи на място и, заедно с екипите на Столичен инспекторат, следят обстановката в различните райони на града.", "date": "2019.01.09", "title": "Обработват със смеси срещу заледяване улици и булеварди в част от южните райони на София"}
{"url": "https://www.24chasa.bg/novini/article/7235927", "text": "През ноември 2018 година нивото на безработица в 28-те страни от Европейския съюз (ЕС) се стабилизира за трети пореден месец в рекордно историческо дъно от 6,7%, в рамите на еврозоната обаче се понижи до ново 10-годишно дъно от 7,9%, а в рамките на България остана за втори пореден месец на ниво от 5,4%, след като през предходните четири месеца достигна най-ниско ниво от декември 2008-а година от 5,3%, показват данни на Евростат. Безработицата в ЕС остана за трети пореден месец в рекордно дъно от 6,7% (най-ниско ниво, откакто Евростат стартира това месечно проучване през януари 2000-а година), докато в рамките на еврозоната се понижи изненадващо през ноември до 7,9% от 8,0% през октомври, достигайки най-ниско ниво от октомври 2008-а година. Според европейската статистика общо 16,491 млн. европейци, от които 13,040 милиона от еврозоната, са били без работа през единадесетия месец на изминалата година, като спрямо октомври е отчетено понижение на безработните в ЕС със 107 хиляди, докато борят на безработните в еврозоната се понижи с цели 90 хиляди. Спрямо ноември 2017-а година общият брой на безработните европейци е спаднал с 1,489 милиона, от които 1,135 милиона в рамките на единния валутен блок. Най-ниска безработица през ноември е регистрирана в Чешката република (безработица от едва 1,9%), следвана от Германия (3,3%), докато най-висока безработицата остава в Гърция (ниво от 18,6%, но според данни на Евростат за септември 2018-а) и в Испания (14,7% през ноември 2018-а). В рамките на ноември общо 3,444 млн. младежи на възраст под 25 години са били без работа в ЕС (ниво на младежка безработица от 15,2%), като това представлява понижение на младежката безработица със 189 хиляди спрямо година по-рано, когато безработицата сред младите европейци беше на ниво от 16,1%. Евростат представи и данни, според които безработицата в България стабилизира в октомврийското ниво от 5,4%, след като през предходните четири месеца тя беше на ниво от 5,3% (най-ниската безработица в нашата страна от декември 2008-а година насам и недалеч от рекордното дъно от 5,0%, достигнато през ноември 2008-а година). Година по-рано обаче безработицата в нашата страна беше на ниво от 5,7% (през ноември 2017-а). По този показател нашата страна се нарежда на петнадесето място сред всички 28 членове на Европейския съюз с най-ниска безработица и е една от 20-те страни - членки с безработица, която е по-ниска от средноевропейската. През единадесетия месец на миналата година 181 хиляди българи са били без работа спрямо 181 хиляди през октомври и 193 хиляди безработни точно преди година (през ноември 2017-а), показват днешните данни на Евростат. Трябва да се има предвид, че през август тази година беше отчетен рекордно нисък брой от 174 хиляди на безработните българи (най-малко безработни българи откакто съществува тази статистика за нашата страна от началото на далечната 1995-а година). Нивото на младежката безработица в България обаче се повиши през ноември до 14,2% от 13,8% през предходния месец, като през единадесетия месец на изминалата година без работа са били общо 22 хиляди български младежи на възраст под 25 години спрямо 21 хиляди през октомври и 19 хиляди година по-рано (през ноември 2017-а). Данните на Евростат също така показват, че безработицата сред жените в нашата страна се повишава слабо през ноември 2018-а до 4,9% от 4,8% през октомври (но под безработица от 5,6% година по-рано), докато безработицата сред мъжете стабилизира за втори пореден месец на ниво от 5,9% и спрямо 5,9% през ноември 2017-а година. Изненадващото понижаване на безработицата в еврозоната е една от малкото добри новини и предполага, че забавянето на икономиката в региона на единната валута е малко вероятно да прерасне в скоро време в рецесия. Поне на теория, спадащата безработица трябва да подкрепи потребителските разходи и респективно икономиката на еврозоната, която страдаше през 2018-а година от отслабващия износ. Поредицата много слаби бизнес проучвания от еврозоната обаче повдигат въпроси относно по-нататъшното намаляване на безработицата в региона.", "date": "2019.01.09", "title": "Евростат: Рекордно ниски нива на безработица в ЕС, България с ниво 5,4%"}
{"url": "https://www.24chasa.bg/novini/article/7235911", "text": "Буря с валежи от сняг и дъжд в Ливан отне живота на осемгодишно сирийско момиче, наводни квартали и парализира основни планински пътища, предаде Асошиейтед прес. Жители на квартали в столицата Бейрут откриха сутринта колите си залети от вода след прииждането на реки, наводнили улици. В град Миние днес беше намерено тялото на осемгодишно сирийско момиче, изчезнало вчера, след като паднало в река, предаде БТА. В село Дар ел Байдар булдозери работеха за отваряне на главния път, свързващ Бейрут със сирийската столица Дамаск, който беше затрупан от почти метър сняг.", "date": "2019.01.09", "title": "Лошото време в Ливан взе живота на 8-годишно сирийче (Снимки)"}
{"url": "https://www.24chasa.bg/novini/article/7235961", "text": "Румъния алармира Областна управа в Русе, че в началото на 2019 година има наличие на няколко огнища от заболяването в непосредствена близост до границата с България, както и случая в района на Силистра. В тази връзка губернаторът Галин Григоров е в контакт както с представители на Българската агенция по безопасност на храните, така и с народни представители като идеята е да бъдат предприети законови промени с цел свеждане до минимум риска от разпространението на африканската чума. Галин Григоров счита, че към момента е необходимо да се удължи периода за извършване на групов лов на диви свине. Евентуалното прекратяване на лова до втората неделя на месец януари, така както трябва да е според Закона за лова и опазване на дивеча, т.е. на 13-ти този месец, би било предпоставка за бързото разпространение на заболяването Африканска чума по дивите свине в страната при евентуалното навлизане на болестта на територията на България. Подобен тип мярка ще сведе до минимум опасността от разпространението на заболяването, а при евентуално такова ще ограничи обхвата й максимално, поради това, че при отстрелване на дива свиня се взема кръвна проба от убитото животно както за трихинелоза, така и за африканска чума. Освен това по този начин популацията на диви прасета на територията на страната ще се ограничи максимално. Не по малко важно е да се отбележи, че това е и единствения начин за локализиране на възникнали огнища. Григоров е в постоянна връзка и с всички останали заинтересовани страни, както и с властите от Румъния и при необходимост ще бъде свикан кризисен щаб. Областният управител на Русе апелира и към всички стопани, които все още имат прасета, отглеждани при домашни условия, те да бъдат незабавно унищожени като превантивна мярка. В същото време продължават и мерките на Дунав мост за недопускане на внос на продукти от свинско месо, припомни губернаторът.", "date": "2019.01.09", "title": "Румъния ни предупреди за Африканска чума по дивите свине"}
{"url": "https://www.24chasa.bg/novini/article/7235987", "text": "Еврейска правозащитна организация призова хърватските власти да забранят книга, която отрича престъпленията, извършени от хърватския пронацистки режим през Втората световна война, предаде Асошиейтед прес, цитирана от БТА. Главният \"ловец на нацисти\" от центъра \"Симон Визентал\" Ефраим Зуроф заяви в изявление днес, че книгата, озаглавена \"Лъжата за Йесановац - разкрита\" ще бъде представена в католическа църква в Загреб на 16 януари. Зуроф казва, че книгата \"отрича, че масови убийства на сърби, евреи, роми и хърватски антифашисти са били извършвани често в прочутия концентрационен лагер Ясеновац\". Той посочва, че подобни произведения \"биха били забранени незабавно в Германия и Австрия, и с право\". Десноцентристките власти в Хърватия бяха изправени пред критики заради неспособността им да предотвратят засилването на пронацистките настроения в членката на Европейския съюз, отбелязва агенцията.", "date": "2019.01.09", "title": "Правозащитна организация призова Хърватия да забрани пронацистка книга"}
{"url": "https://www.24chasa.bg/novini/article/7236007", "text": "От ловно-рибарско сдружение \"Огоста\", което обединява ловци и риболовци от цялата област Монтана, съобщиха, че при ловни излети през последните дни ловци са видели мъртва риба по течението на река Цибрица в равнинната област Златията в общините Вълчедръм и Якимово. Според ловците мъртвите риби били много, а не само отделни екземпляри. Те смятат, че става въпрос за сериозно замърсяване на реката. При обход по течението на Цибрица служители от Регионалната инспекция по околната среда и водите в Монтана не са открили мъртва риба, но донесените от ловците екземпляри ще бъдат изследвани, обявиха от екоинспекцията, предаде БТА.  Река Цибрица извира от подножието на Стара планина, преминава 88 километра в равнинната част на област Монтана и се влива в Дунав при село Долни Цибър. В нея живеят 7-8 вида риба, сред които шаран, лин, клен, таранка и т.н. Реката е едно от любимите места на местните риболовци.", "date": "2019.01.09", "title": "Ловци са видели мъртва риба по река Цибрица, изясняват се причините"}
{"url": "https://www.24chasa.bg/novini/article/7235984", "text": "\"Никой не може да ми налага цензура, това го мислят 90 процента от българския народ. Не визирам всички, има такива, които работят, които учат, но тези, които живеят по малките населени места, станаха наистина нагли\", коментира Красимир Каракачанов по NOVA  .  \"2017 г. има 82 нападения срещу полицаи, 2018 - 81, допълни министърът. \"Факт ли е, че огромната част от тази общност е неграмотна и не желае да работи, че вилнеят безразборно, почти не останаха области в България, където да няма изстъпления.  Излизат и ми говорят, че това е дискриминация, че казвам истината ли, дискриминацията е спрямо българското население в тези населени места, защото аз не знам българи във Войводиново да са били други хора\", обясни Каракачанов. \"Аз докато съм министър на отбраната, няма да позволя никой да вдига ръка срещу български войник. Да биеш полицай, войник - така нападаш институциите.  Дайте да мълчим, понеже 25 години никой вицепремиер не си е позволявал да казва такива неща. Отидох, събрах кризисен щаб, набелязаха се необходимите мерки, установи се, че 15 от тези постройки са опасни за обитаване, след половин час започва събаряне. Няма да си мълча, аз имам мнение, не ползвам НСО и охрани, омръзнало ми е хората да ме питат докога ще търпим това\", категоричен беше министърът на отбраната. \"Факт е, че от последната година-две една немалка част от тези общности започват да приемат исляма. Полицията си свърши работата, но тя има ограничен ресурс. Не може във всяко населено място да сложиш по 10-15 полицаи. Крайно време е да спрем да финансираме безразборната раждаемост. Държавата трябва да финансира само онези семейства, в които родителите са завършили средно образование, които работят\", допълни Каракачанов.  \"Трябва да купуваме възможно най-доброто. Купуваме самолети за 40 години напред\", заяви министърът.  „Искаме мандат от правителството за започване на преговори, за да договорим цените. Още не сме водили преговори. Учудвам се, че президентът казва, че ще струва много по-скъпо”, коментира още вицепремиерът. Той потвърди, че има предложени цени от всичките компании. Офертите на две от страните обаче надхвърляли сумата от 1,5 милиарда с ДДС. „Италианският и шведският самолет не предлагат целия комплект оборудване. Част от оборудването и въоръжението трябва да го закупиш от трета страна. Единствено САЩ предлагат цялото оборудване – самолет с въоръжение и оборудване от-до”, обясни Каракачанов.", "date": "2019.01.09", "title": "Каракачанов: Докато съм министър, няма да позволя никой да вдига ръка срещу български войник"}
{"url": "https://www.24chasa.bg/novini/article/7236027", "text": "Германският крайнодесен политик Франк Магниц беше изписан от болница два дни след като   срещу него в град Бремен, предаде БТА. Заместник-председателят на подразделението на партията \"Алтернатива за Германия\" в Бремен Томас Юргевиц каза, че Магниц е напуснал болница и е добре.", "date": "2019.01.09", "title": "Изписаха от болница нападнатия от \"Алтернатива за Германия\" политик"}
{"url": "https://www.24chasa.bg/novini/article/7236018", "text": "Двама участници в движението на \"жълтите жилетки\" във Франция, единият от които - основател на крайнодясна група, поеха днес пеш на над 200-километров поход до Париж, за да върнат мащаба на мобилизацията от началото на народните протести срещу президента Еманюел Макрон на 17 ноември, предаде Франс прес, цитирани от БТА.  \"Не можех да остана със скръстени ръце на дивана пред телевизора, както правят много хора. Така няма да раздвижим нещата\", каза за АФП Дени Колине - инициатор на похода от Сен Дизие в Източна Франция до Париж. През юни 2017 г., след избирането на Макрон, Колине създал група, в която няколко месеца членувал 62-годишен пенсионер, Жан-Пиер Буйе, задържан през ноември за планиране на насилствен акт срещу президента. Колине участва в протестите на \"жълтите жилетки\" от началото им през ноември. \"Три съботи бяха в Париж, бях също на два протеста (на 22 и 29 декември) в Нанси и Мец (Източна Франция), и всеки път е едно и също: използват срещу нас газ и всичко приключва\", казва Колине. Целта му сега е \"да се среща с хората, за да ги мобилизира отново, да разговаря с тях, да разбере какво мислят и да събере идеи\". По време на похода той ще бъде придружен от друг участник в протестите, 52-годишният Ремон Аревало, \"за да бъде свидетел на това, което се случва\". Двамата тръгнаха към 10 часа днес от Сен Дизие, аплодирани от петдесетина \"жълти жилетки\", дошли да ги насърчат. В Париж те ще отидат до президентския дворец и резиденцията на правителството да потърсят отговор на въпроса, написан на сигналните им жилетки: \"Защо някои могат единствено да оцеляват, докато други имат право да живеят много добре?\".", "date": "2019.01.09", "title": "Двама участници от \"жълтите жилетки\" ще извървят 200 км до Париж"}
{"url": "https://www.24chasa.bg/novini/article/7236028", "text": "Снеговалеж, съпроводен с бурни пориви на вятъра, стана причина за многобройни аварии в системата за електрозахранване в Чехия, заради които 11 000 домакинства останаха без ток, предаде ТАСС, като се позова на прессекретаря на националната компания ЧЕЗ (Чешки енергийни предприятия) Соня Холингерова. По думите й в страната са регистрирани 25 сериозни аварии, предимно заради скъсани електропроводи от тежкия сняг или от паднали дървета, като най-сложно остава положението в Северна и Западна Чехия, предаде БТА.  Силните студове, обхванали редица региони на Централна Русия и Поволжието, където температурата през изминалата нощ падна до 27-29 градуса под нулата, ще се задържат още няколко дни, а през почивните дни ще бъдат сменени от обилни снеговалежи, прогнозират руските метеоролози. В Саратовска и Оренбургска област, в Башкирия и Татарстан бяха регистрирани тимпиратури до минус 29 градуса, а в Самарска област и до 31 градуса под нулата. В Якутия, където температурите паднаха до минус 45 градуса, частично са отменени занятията в училище - удължена е ваканцията на най-малките ученици.", "date": "2019.01.09", "title": "Снежна буря в Чехия остави хиляди домакинства без ток"}
{"url": "https://www.24chasa.bg/novini/article/7236038", "text": "Италианският вицепремиер Матео Салвини отправи днес остри критики срещу договорена от Европейския съюз сделка за спасени мигранти, като каза, че тя ще насърчи контрабандистите на хора, предаде Асошиейтед прес. Сделката, обявена от малтийския министър-председател Джоузеф Мускат, предвижда страни от ЕС, сред които Италия, да приемат 49 мигранти, блокирани на частни спасителни кораби от декември. Предвижда се също така страните да приемат много от 249-те мигранти, които вече са в Малта, предава БТА. Салвини, който е и вътрешен министър, заяви пред репортери при посещение в Полша, че \"напълно\" се противопоставя на пристигането на нови мигранти в Италия. По този начин той влезе в сблъсък с италианския премиер Джузепе Конте, който каза, че ако Италия приеме петнайсетина спасени деца мигранти и техните родители, това няма да \"опетни\" твърдолинейната политика на страната към приемането на мигранти, спасени от частни хуманитарни кораби.", "date": "2019.01.09", "title": "Матео Салвини напълно се противопостави на пристигането на нови мигранти в Италия"}
{"url": "https://www.24chasa.bg/novini/article/7236051", "text": "Активисти на протестното движение на \"жълтите жилетки\" във Франция призоваха за масово теглене на спестяванията от френските банките като част от продължаваща борба срещу правителството, предаде Асошиейтед прес, цитирана от БТА.  Преди деветия пореден протестен уикенд в Париж и други френски градове \"жълтите жилетки\" отправиха призив в социалните мрежи за масово теглене на пари от банките. Протестиращите се надяват, че това може да принуди правителство да се вслуша в исканията им, по-специално в призива им за по-пряка демокрация чрез референдуми, позволяващи на гражданите да предлагат нови закони. Инициатор на призива за тегленето на пари е активистът от движението, Максим Никол. Според икономическото издание \"Капитал\" този икономически феномен е известен начин за предизвикване на банкова паника и е много опасен, но остава твърде малко вероятен. Операцията е насрочена за събота, 12 януари от 8 часа местно време и е предвидено да се проведе още веднъж идния месец, в случай на провал. Последиците са потенциално много съществени: нито една банка не държи ликвидности, съответстващи на депозитите на клиентите си, а банка, която не е в състояние да отговори на исканията за теглене се изправя пред невъзможността да плаща разходите си за функциониране. След това схемата е класическа: ако една банка се срине, целият сектор се разклаща.", "date": "2019.01.09", "title": "\"Жълтите жилетки\" призовават за масово теглене на спестяванията от банките във Франция"}
{"url": "https://www.24chasa.bg/novini/article/7235582", "text": "Турските власти обявиха днешния ден за неучебен в училищата в половината окръзи в страната заради обилните снеговалежи и ниски температури, съобщи Анадолската агенция. Заради снеговалежите и смразяващия студ е блокиран достъпът до много села в страната. Затворени за движение са улици и булеварди в някои градове, предаде БТА.Властите обявиха днешния ден за неучебен в половината турски окръзи, главно в Централна и Източна Турция, както и някои окръзи в Северна и Северозападна Турция. Учениците днес не учат в окръзите Чанаккале, Болу, Коня, Невшехир, Аксарай, Кайсери, Болу, Зонгулдак, Самсун, Муш, Ерзурум, Ван, Карс, Ардахан, Тунджели, Агръ и др.", "date": "2019.01.09", "title": "Неучебен ден в училищата в половин Турция заради студа и обилните снеговалежи (Снимки)"}
{"url": "https://www.24chasa.bg/novini/article/7235621", "text": "Управителят на Специализираната болница за продължително лечение и рехабилитация /СБПЛР/ в Перник, обявена за продан от НАП - д-р Венцислав Чунов е подал оставка, съобщиха от общинския съвет. Чунов е посочил лични мотиви за оттеглянето си, предаде БТА.  От общинския съвет заявиха, че не са доволни от начина на управление на д-р Чунов заради натрупания дълг към НАП и лошия финансов резултат като цяло на здравното заведение. Според д-р Чунов обаче заетостта на леглата се е увеличила от 29 на 39 процента за една година, а постъпленията на болницата са нараснали от 176 000 лв. на 247 000 лв. Оставката ще бъде обсъдена на заседание на общинския съвет в края на месеца. Заради дълг малко под 500 000 лв. НАП обяви в края на ноември миналата година търг за продажба на болницата. Търгът бе насрочен за 18 декември при първоначална цена 4 934 762 лева и впоследствие отменен, след намеса на здравния министър. На свое заседание преди месец общинският съвет реши да бъде изготвен оздравителен план за погасяване на задълженията на СБПЛР. Разплащанията ще се извършват единствено с постъпления от Здравната каса, които не бива да надхвърлят 15 000 лв. месечно. НАП обаче настоява за бързо изплащане на задълженията, като първият транш, възлизащ на приблизително 80 000 лв., трябва да бъде внесен до 20 януари. На 21 януари престои среща в НАП, на която се надяваме да постигнем договореност за разсрочване на задълженията, заяви председателят на общинския съвет Иво Савов.", "date": "2019.01.09", "title": "Управителят на обявената за продан от НАП болница в Перник подаде оставка"}
{"url": "https://www.24chasa.bg/novini/article/7235565", "text": "Наказание от пет месеца лишаване от свобода при строг режим ще изтърпи мъж за извършено хулиганство. Наказанието е наложено след одобрено от съда споразумение, постигнато с Районна прокуратура - Велико Търново, съобщиха от държавното обвинение. Г.С. се признал за виновен за това, че на 26.10.2018 г. в гр. Велика Търново, извършил непристойни действия, грубо нарушаващи обществения ред и изразяващи явно неуважение към обществото спрямо американската гражданка /на 26 години/, които по своето съдържание се отличават с изключителен цинизъм.  Деянието представлява опасен рецидив - престъпление по чл. 325, вр. чл. 29 от НК. Извършено е виновно при форма на вината пряк умисъл и с него не са причинени имуществени вреди. Споразумението има последици на влязла в сила присъда.", "date": "2019.01.09", "title": "5 месеца строг затвор за търновец, обиждал американка"}
{"url": "https://www.24chasa.bg/novini/article/7235561", "text": "Двата кораба на германски НПО, които спасиха 49 мигранти в Средиземно море и от седмици плават край Малта, ще бъдат допуснати в страната, откъдето мигрнтите бъдат преразпределени в осем други страни от ЕС. Това съобщи малтийският премиер Джоузеф Мускат, цитиран от Асошиейтед прес и Ройтерс. Единият кораб спаси 32 мигранти край бреговете на Либия на 22 декември, а другият спаси 17 на 29 декември. Оттогава корабите на две германски хуманитарни организации чакаха решение в кое пристанище да хвърлят котва, но Малта, Италия и други страни от ЕС отказаха да ги допуснат, информира БТА. Мигрантите ще бъдат прехвърлени на малтийски военни кораби, а след пристигането им в Малта ще бъдат разпределени в Германия, Франция, Португалия, Ирландия, Румъния, Люксембург, Холандия и Италия.", "date": "2019.01.09", "title": "Малта ще допусне двата кораба със спасени мигранти"}
{"url": "https://www.24chasa.bg/novini/article/7235533", "text": "Председателят на Общинския съвет – Чепеларе Росица Черпокова е подала сигнал до Европейската комисия за борба с измамите /ОЛАФ/ с искане за незабавна проверка по изпълнение на социален проект в община Чепеларе. Зад нейното искане стои решение на 9 от 13 общински съветници в различни партии от местния парламент. Сигналът е изпратен и до ръководителя на Управляващия орган на Оперативна програма „Развитие на човешките ресурси“, до Министерството на финансите, до Съвета за координация в борбата с правонарушенията, засягащи финансовите интереси на ЕО /АФКОС/. Общинските съветници искат незабавна и компетентна проверка по изпълнението на социалния проект „Шанс за по-добър живот в община Чепеларе“ по Оперативна програма „Развитие на човешките ресурси“ 2014-2020, започнал от средата на миналата година. Те се натъкнали на фрапиращи нередности по изпълнението на проекта, след като кметът Славка Чакърова внесла искане да й се гласуват 90 хил. лева заем, с който да плаща заплати на наетите по проекта хора, защото общината нямала средства. За да се информират нужен ли е в действителност този заем, за да не останат „милите хора“ без заплати, както се аргументирала кметицата, те поискали допълнително справка от нея за същността на проекта и завършените по него дейности. Съветниците не получили информация, подкрепена с документи от кмета на общината какво точно се прави по проекта, а им било отговорено, че общината имала пари да плати на 32-мата наети по проекта, но заемът трябвал просто така – „общината да се подсигури“. В търсене на информация от други източници съветниците разбрали, че проектът е стартирал от 1 юни 2018 г. със срок на изпълнение 17 месеца на стойност 390 506,48 лева. Обучението на избраните лица вече е приключило и работниците са започнали работа през месец септември. Основните дейности, заложени в проекта са: създаване на социално предприятие с администрация от четири щатни бройки; организиране и провеждане на мотивационно обучение и психологическо подпомагане; организиране и провеждане на две професионални обучения за повишаване на професионалната квалификация или придобиване на нови професии „Работник в озеленяването“ и „Помощник в строителството“ на 32-ма социално уязвими жители от община Чепеларе, които представлявали целевата група по проекта. Станало ясно още, че всяко едно от обученията, които трябвало да се проведат по проекта, е с продължителност 300 учебни часа за два месеца, но никой от тях не бил чувал общината да прави такива обучения, нито пък да се наемат зали или други помещения, където да се извършват тези професионални обучения. За „свършената обучителна работа“ вече била платена сумата от 74 380 лв. на две фирми – сдружение „ИНСАЙТ“ от гр. Смолян и „ЕЙТПЛАНЕТС“ ЕООД от гр. Рудозем, които са на едно и също лице – Елеонора Желева. Според съветниците този факт е доста смущаващ. Нещо повече – договорите с двете фирми са сключени без да се проведе задължителната процедура по Закона за обществените поръчки. На практика са сключени два договора, единият от които за 21 200 лв., а другият за 62 780 лв., изискващи не пряко договаряне, а провеждане на процедура по ЗОП. Идеологията на проекта изисквала тези „обучени“ лица да работят към общината срещу заплащане. Именно за това кметицата Славка Чакърова искала да тегли заем, за да им плаща заплати за „свършената работа“, при положение, че в проекта са заложени суми за целта. Народните избраници в местния парламент не дали разрешение за този заем, а вместо това настояват разследващите органи да проверят работата по проекта. В Чепеларе се говори, че обученията са напълно фиктивни. Те били проведени на хартия срещу подпис в присъствен списък без дейността да е извършена реално. Иначе за два месеца все някой щеше да забележи, че някъде в Чепеларе се водят обучителни курсове с лектори – специалисти по озеленяване и строителство, казват хората. Самите наети хора, в това число и от селата, разказвали, че са ги викали 2-3 пъти в града, за да се подпишат на присъствени списъци и толкоз! В отправения сигнал от председателят на ОбС Росица Черпокова се иска разследване на фиктивните обучения и на наетите от Славка Чакърова фирми за целта.", "date": "2019.01.09", "title": "Съветници от Чепеларе сигнализират ОЛАФ за измама по социален проект"}
{"url": "https://www.24chasa.bg/novini/article/7235701", "text": "Едногодишна условна присъда получи бившият управител на общинското предприятие \"Горско стопанство\" във Велико Търново Георги Георгиев за кражба на 273 кубически метра дърва от общинския горски фонд. Георги Георгиев беше задържан на 16 август 2016 г., докато съпровождаше със служебния си автомобил камион, натоварен с незаконно отрязана дървесина от общинска гора в село Въглевци в Прохода на републиката. Два дни след ареста той бе уволнен дисциплинарно от кмета Даниел Панов за злоупотреба със служебно положение и уронване престижа на общината. Георгиев е признал вината си, че за четири месеца през 2016 г. се е възползвал от длъжността си на управител на общинското горско предприятие и разпоредил без позволително сеч на 619 дъбови дървета. Стойността на добитата незаконно дървесина е 8923 лв. Георгиев се споразумял с Районната прокуратура и освен условната присъда му е наложена глоба от 1000 лв. Осъден е и да заплати стойността на открадната дървесина. Споразумението има последиците на влязла в сила присъда.", "date": "2019.01.09", "title": "Условна присъда за бивш горски шеф във Велико Търново за кражба на 273 кубика дървесина"}
{"url": "https://www.24chasa.bg/novini/article/7235766", "text": "Северноирландската партия, която подкрепя правителството на малцинството на премиера Тереза Мей, категорично предупреди, че ще гласува в парламента против нейната сделка за Брекзит, освен ако от споразумението не бъде премахнат т.нар. предпазен механизъм, предаде Ройтерс. Говорителят за Брекзит на Демократичната юнионистка партия Сами Уилсън определи като \"прах в очите\" предложението на Лондон да предостави на законодателното събрание на Северна Ирландия правото да гласува против новите правила на ЕС, ако предпазният механизъм влезе в сила след Брекзит. Неговото предназначение е да не допусне \"твърда граница\" между британската провинция и членуващата в ЕС Република Ирландия, ако двете страни не успеят да постигнат бъдеща търговска сделка, предаде БТА. \"Единственото, което може да ни накара да променим позицията си, е предпазната клауза, както по отношение на Обединеното кралство като цяло, така и по отношение на Северна Ирландия, да отпадне от споразумението\", каза той. Уилсън, който е един от 10-те депутати на партията, подкрепящи правителството на Мей, подчерта, че неговата позиция не се различава \"ни на йота\" от тази на останалите му колеги. Някои инвеститори и големи банки смятат, че сделката на Мей ще бъде отхвърлена при гласуването на 15 януари, но в крайна сметка ще бъде одобрено, отбелязва Ройтерс.", "date": "2019.01.09", "title": "Тереза Мей не получи подкрепата на Северна Ирландия за сделката за Брекзит"}
{"url": "https://www.24chasa.bg/novini/article/7235772", "text": "Две коли се удариха в центъра на София на кръстовището на ул. Дунав\" и ул. \"Екзарх Йосиф\", пише  Най-вероятната причина е отнето предимство. Няма пострадали. След удара и двете коли са се блъснали в магазин, намиращ се на ъгъла на кръстовището. На мястото пристигнаха линейка и полицейска кола.", "date": "2019.01.09", "title": "Две коли катастрофираха и се врязаха в магазин в София"}
{"url": "https://www.24chasa.bg/novini/article/7235765", "text": "Курсът на румънската лея спрямо еврото се срина до рекордно ниско ниво днес, достигайки 4,6722 леи за евро, съобщава информационният сайт Зиаре. Еврото е отчело растеж от 0,11 процента спрямо данните от вчера, според Националната банка на Румъния, предава БТА. Курсът на еврото спрямо леята влезе във възходяща тенденция от декември 2018 г., напомня Медиафакс. Курсът на долара също е нараснал спрямо вчерашното ниво с 0,08 процента, достигайки 4,0803 леи.", "date": "2019.01.09", "title": "Курсът на румънската лея спрямо еврото се срина"}
{"url": "https://www.24chasa.bg/novini/article/7235777", "text": "Австрийските власти отправиха предупреждение за най-висока степен на опасност от лавини за няколко региона, жителите на село в германската провинция Бавария бяха блокирани от снега, а в австрийските Алпи загина учител по ски, предаде Асошиейтед прес. Заради продължаващите снеговалежи навсякъде в Северните Алпи училища останаха затворени в части от Австрия и Южна Германия, имаше и блокирани пътни артерии, в това число магистрали, а в района на Мюнхен се образува 20-километрово задръстване. В затрупаното от снега баварско селище Бухенхьое в района на Берхтесгаден камиони трябваше да превозят храна за блокираните над 350 жители на селището. Австрийската агенция АПА съобщи, че 62-годишен ски учител е загинал в зимния курорт Мариацелер Бюргералпе, след като паднал в много дълбок сняг. Като предпазна мярка достъпът на скиорите до много от алпийските склонове е ограничен. През последната една седмица в Европа беше съобщено за най-малко 14 смъртни случая, свързани с лошото време. ", "date": "2019.01.09", "title": "Опасността от лавини в Австрия остава, ски учител загина (Видео, снимки)"}
{"url": "https://www.24chasa.bg/novini/article/7235790", "text": "Кражба на компютър, микровълнова печка, телевизор, домашно имущество и дрехи е извършена от апартамент в района на жилищен комплекс „Балик“ в Добрич. На 8 януари сутринта – около 9,10 ч., в полицията е получено съобщението за извършеното деяние – съобщават оттам. Установено е, че неизвестният крадец е проникнал чрез взлом на прозореца на балконското помещение. За друга кражба – на хлебопекарна, е съобщено също на 8 януари, около 18.50 ч. Пак чрез взлом на прозорец, неизвестен е проникнал в имота по улица „Ружа“ и е извършил деянието. По случаите са образувани досъдебни производства.", "date": "2019.01.09", "title": "Две кражби от домове в Добрич"}
{"url": "https://www.24chasa.bg/novini/article/7235799", "text": "Под заглавие \"Меркел с трудна мисия\" германският вестник \"Тагесшпигел\" коментира предстоящото посещение на германския канцлер Ангела Меркел в Гърция в четвъртък и петък, съобщава агенция АНА-МПА. \"Въпреки че Берлин не го е потвърдил, гръцките медии съобщават, че въпросът за името (на Република Македония - б.ред.) ще бъде обсъден по време на разговорите на Ангела Меркел с гръцки политици. Германското правителство приветства споразумението и се надява да бъде разрешен един спор, който вече продължава десетилетия\", пише германският вестник. В публикацията се казва още, че от своя страна \"гръцкото правителство се надява, че посещението на Меркел, както и подкрепата на споразумението от Германия, ще поставят (опозиционната) Нова демокрация в трудно положение. Нека не забравяме, че Нова демокрация и сестринските й консервативни партии, Християндемократическия и Християнсоциалния съюз в Германия, са членове на Европейската народна партия\", предаде БТА. \"Междувременно главната опозиционна партия (в Гърция) Нова демокрация и (лявоцентристкото) Движение за промяна отхвърлят Преспанското споразумение. В същото време участващата в правителството партия Независими гърци заплашва, че ще се оттегли от кабинета в случай, че парламентът ратифицира споразумението. Независими гърци уточняват обаче, че няма да подкрепят вот на недоверие срещу правителството, какъвто е най-вероятно да бъде внесен от Нова демокрация\", пише германският вестник.", "date": "2019.01.09", "title": "Ангела Меркел с трудна мисия в Атина"}
{"url": "https://www.24chasa.bg/novini/article/7235808", "text": "Районна прокуратура – Благоевград е внесла за разглеждане в съда обвинителен акт срещу Б. К. за упражнено психическо насилие над жена.  В рамките на една седмица – от 31 юли до 4 август 2018 г., в Благоевград, обвиняемият К. два пъти осъществил психическо насилие спрямо К. К. Около 19:55 ч на 31 юли той приближил обитаваното от нея жилище на ул. \"Крали Марко\", удрял по входната врата, искал на висок тон парични средства и я обиждал. С тези действия той нарушил заповед, издадена въз основа на съдебно определение от 15 юни, с която бил длъжен да се въздържа от домашно насилие спрямо К. К. и му било забранено да приближава жилището й. Няколко дни по-късно мъжът отново посетил сградата, в което се намирало обитаваното от К. К. жилище, като стоял на стълбищната площадка и провеждал разговор по телефон. Предстои делото да продължи в съда.", "date": "2019.01.09", "title": "Мъж на съд за психическо насилие над жена"}
{"url": "https://www.24chasa.bg/novini/article/7235806", "text": "При извършена проверка на 8 януари, около 17,45 ч. в град Каварна на каруца, натоварена с около 1 кубик дърва за огрев с намиращите се в нея криминално проявени мъже на 19 г. от град Каварна и на 20 г. от град Добрич, е установено, че отсечената дървесина е крадена – съобщиха от Областната дирекция на МВР-Добрич. Тя е собственост на община Каварна. Двамата мъже са задържани за срок от 24 часа. По случая е образувано бързо полицейско производство.", "date": "2019.01.09", "title": "В Каварна заловиха крадци с крадена дървесина"}
{"url": "https://www.24chasa.bg/novini/article/7235824", "text": "Моите деца не са такива. Не са агресивни. Това заяви току-що в Пловдивския районен съд бащата на братята цигани Асен и Борис Пакетови. Очаква се всеки момент те да бъдат доведени за определяне на мярката им за неотклонение. Заедно с бащата на братята е и тяхната сестра. Тя също заяви, че Асен и Борис \"не били лоши\".", "date": "2019.01.09", "title": "Ето ги сестрата и бащата на биячите на командоса във Войводиново (Снимки)"}
{"url": "https://www.24chasa.bg/novini/article/7235821", "text": "Стотици ще са българските превозвачи, които утре ще протестират на пл. \"Люксембург\" в Брюксел, а браншът отива обединен в недоволството си от дискриминационните промени, предвидени в пакета \"Мобилност\". Те трябва да бъдат приети от Комисията по транспорт в Европарламента на 10 януари. В интервю за БТА Йордан Арабаджиев, изпълнителен директор на Съюза на международните превозвачи, обяснява мотивите за протеста и загубите за бранша и българската икономика, ако предлаганите от тях промени не бъдат приети. Отговор: На първо място от Комисията по транспорт, която утре ще заседава в Европейския парламент в Брюксел, ние очакваме изцяло да изключи прибирането на транспортното средство в страната, от която е фирмата, защото то отново е влязло като предложение от докладчик в Комисията. Това е първата червена линия, която поставяме. Следващият проблем е свързан с връщането на шофьорите до дома на всеки три или четири седмици. Ние настояваме водачът да има право да избира къде да прекара седмичната си почивка. Ако се приеме във вида, в който е предложено от Еврокомисията, това ще наруши основен стълб на ЕС, а именно за свободното придвижване на хора. Освен това очакваме да има възможност нормалната седмична почивка да има възможност да бъде прекарвана и в кабината на превозното средство, докато не се изградят сигурни паркинг зони. Към момента няма такива построени и като цяло липсва подходяща за нуждите на водачите инфраструктура за международния транспорт на стоки, а именно социални условия и безопасни парко-зони. След като станат факт, шофьорите ще прекарват там седмичните си почивки. Седмичната почивка задължително в хотел създава повече неудобства за шофьорите от фирми в географската периферия на Европа. В момента липсата на охраняеми паркинги в повечето държави увеличава риска от кражби на товари и превозни средства. Само за 2016 г. на територията на ЕС те са били в размер на 3 млрд. евро. Има още един проблем, свързан с командироването на българските шофьори. Предвид факта, че те са изключително мобилни, беше въведено ново изискване за т. нар. крос трейд операции. Т. е. правилата за международното командироване не важат за шофьорите, когато се извършват транзитни превози или превози между страната, където е установена фирмата и някоя друга държава членка на ЕС, а когато се извършват операции между две държави, различни от държавата по установяване, правилата за командироване да важат от първия момент за тези водачи. Ние смятаме, че това също е дискриминационно правило и очакваме, ако се стигне до въвеждане на крос трейд операции, да се даде възможност те да достигнат между 10 и 12 операции и тогава да важат правилата за командироване. Другото ни предложение е да важат тогава, когато превозвачът е надхвърлил над 72 часа управление в дадена държава. Именно поради изключително мобилния характер на тяхната работа, ние смятаме, че командироването на работници не е подходящ модел на работа за международните шофьори. Смятаме, че подобни правила са изключително дискриминационни спрямо превозвачите от България и другите Източноевропейски държави. Отговор: Тези правила биха обслужили изключително превозвачите от Централна и Западна Европа, тъй като там са разположени изключително силните икономики. Тези правила биха довели до повишаване на административните разходи на страните от периферията на ЕС и по този начин неконкурентноспособни.Така този бизнес няма да бъде повече привлекателен за страните от Източна Европа като България, Румъния, Литва, Латвия и т. н. и фирмите ще започнат да фалират. При този глад за шофьори, респективно целта е тези шофьори да отидат да работят за западните фирми. Отговор: Всички застанаха зад нас, защото всички разбраха какви ще бъдат последиците за българския народ и икономиката. Щетите се изчисляват на милиарди левове, защото малките и средни предприятия ще бъдат принудени да фалират. Големите фирми ще се пререгистрират в държавите, където този бизнес е привлекателен за работа и тогава България ще загуби много голям дял от Брутния вътрешен продукт, осигуряван му от транспорта, а той е двуцифрено число. Това е първият аспект на щетите. Вторият е, че всички тези шофьори, които работят в международния транспорт, получават много добро възнаграждение. В момента няма фирма, която да плаща по-малко от 1800 - 2000 евро, а добрите компании, които имат много работа, добра логистика и организация заплащат по 2200 евро и нагоре месечно. Техните превозвачи са изградили много добър стандарт на живот и логично ще отидат да работят за западноевропейски фирми. Това от своя страна ще доведе до още по-голямо задълбочаване на демографската криза в България. Отговор: Абсолютно целият автомобилен бранш в момента е обединен и представители от всички сдружения в автомобилния транспорт заминаваме утре сутринта на протест в Брюксел. Всички сме заедно и обединени, защото това е национална кауза, национален интерес. Това е причината и всички политици, независимо от коя партия са, да ни подкрепят, както и цялото общество, защото виждат, че става въпрос за двоен стандарт и за кражба на бизнес. Отговор: За Брюксел още днес ще излетят два чартъра с 360 души, а още 150 души българи са тръгнали вече с автомобили. Освен тях на пл. \"Люксембург\" в белгийската столица утре от 9.30 часа очакваме колеги от Румъния /около 120 човека и нова група, която ще пристигне с чартърен полет/, колеги от Литва, Полша, Хърватия и Словения. Унгария ни подкрепя, но няма да участва със свои представители в протеста. Чехия и Словакия ни предадоха, когато беше Съветът на Европа. Те направиха това според нас или защото са го изтъргували за нещо друго, или защото предпочитат да им липсва конкуренцията на българските и румънските превозвачи.", "date": "2019.01.09", "title": "Стотици български превозвачи и техни колеги ще протестират утре в Брюксел срещу пакета \"Мобилност\""}
{"url": "https://www.24chasa.bg/novini/article/7235343", "text": "Вилнеещите престъпни банди в североизточната част на Бразилия са първото изпитание в областта на сигурността за новия крайнодесен президент Жаир Болсонаро. Той е изправен пред предизвикателството да обуздае свързаното с наркотици насилие и да спре рекордната вълна от убийства в страната. Щатът Сеара бе разтърсен пет нощи от атаки, включително бомба, избухнала на магистрала, запалени автобуси, нападения срещу банки и полицейски централи. Службите за сигурност смятат, че атаките са предизвикани от плановете на властите в щата да ограничат влиянието на бандите, като започнат да вкарват осъдените в произволни затвори, в които има свободни места. Това ще сложи край на дългогодишната практика престъпниците да бъдат разпределяни според това към коя банда принадлежат. Скоро след встъпването в длъжност на Болсонаро, който не крие възхищението си от военната диктатура в Бразилия (1964-1985 г.), нападенията принудиха новия бразилски правосъден министър Сержио Моро да изпрати 406 агенти на федералните служби за сигурност в Сеара. Бившият армейски капитан, чийто лайтмотив в предизборната кампания бе \"закон и ред\", спечели подкрепата на бразилци, на които им е омръзнало от враждуващите наркобанди, тероризиращи голяма част от страната. Сега задачата му е да изпълни обещанието си да начертае последователна стратегия за федерална сигурност и да спре вълната от насилие, стоварила се върху най-голямата държава в Латинска Америка. През 2017 г. бяха извършени рекордните 63 880 убийства, а броят им миналата година все още е неизвестен. Жителите на провнициалната столица Форталеза се придвижваха предпазливо в понеделник към работните си места. \"Ситуацията е напрегната\", каза таксиджията Вевертон Барбоза. \"Уплашени сме, защото не знаем какво следва, а нещата може да се влошат\". Министерството на обществената сигурност и отбраната на Сеара каза в понеделник, че 148 души са били арестувани за предполагаемата им роля в атаките. Ден по-рано то съобщи в комюнике, че поне трима предполагаеми гангстери са били убити в престрелки с полицията. Миналата седмица 63-годишният Болсонаро похвали Моро колко бързо е реагирал, като е изпратил федерални сили в Сеара за облекчаване на ситуацията. Но въпреки че обеща да демонстрира твърдост към бандите, които печелят от трафик на наркотици и често извършват масови нападения, за да всеят страх или в отговор на полицейски акции в затворите или на улицата, Болсонаро не представи много подробности как смята да ги застави да се подчинят. На пресконференция след избирането си, Болсонаро призова прокуратурата да следва парите, за да обуздае бандите в затворите, включително влиятелните \"Първа столична команда\" в Сао Пауло и \"Червена команда\" в Рио де Жанейро. \"Нека се борим с организираната престъпност и да не позволяваме на затворниците да продължават да контролират от затворите войниците си\", написа през октомври Болсонаро в \"Туитър\" малко след победата си на първия тур на изборите. В петък Болсонаро поиска от депутатите да приемат бързо законопроект, който гарантира на полицаите и войниците неприкосновеност от съдебно преследване по време на служба. Той предупреди, че прекомерното насилие може да бъде овладяно само ако се приемат закони, даващи на служителите по сигурността повече свобода в борбата срещу извършваното от престъпните групировки насилие. Миналата седмица, след като положи клетва като правосъден министър, Моро каза, че ще внесе до няколко седмици законопроект за борба с престъпността. Той обеща да постави в изолацията лидерите на наркобанди, които по думите му са заплаха за демокрацията. Съгласно конституцията на Бразилия за обществената сигурност отговарят щатските правителства и Болсонаро може да се окаже с ограничени възможности да върне спокойствието с действия на федерално равнище. Игнасио Кано, експерт по сигурността в Щатския университет на Рио де Жанейро, каза, че предвид високите нива на насилие в в североизточната част на страната и неспособността на щатските правителства да се справят с проблема, намесите на федералното правителство в случаи като този в Сеара може да станат по-широко разпространени при управлението на Болсонаро. \"Мисля, че ще използват този механизъм доста повече, отколкото очакват\", каза той. Кано добави, че гангстерската престъпност представлява ново предизвикателство за Моро, който стана известен с кръстоносния си поход като антикорупционен съдия. С прочутото си разследване, станало известно с името \"Автомивка\", той вкара в затвора редица бразилски корумпирани политици и бизнесмени . \"Моро има опит в разследването на престъпления, извършени от \"бели якички\", а сега ще трябва да се справи с нов, по-жесток вид престъпници\", каза той. /От БТА/", "date": "2019.01.09", "title": "Престъпни банди подлагат на изпитание стратегията за сигурност на Жаир Болсонаро"}
{"url": "https://www.24chasa.bg/novini/article/7235348", "text": "Тази сутрин най-ниска температура от минус 15 градуса по Целзий бе измерена в Битоля, съобщава вестник \"Слободен печат\", цитиран от БТА. В Берово и Прилеп температурата бе минус 12 градуса, в Струмица - минус 11. В столицата Скопие бяха измерени минус девет градуса. Минусови са температурите навсякъде в Македония, а в западните части на страната вали сняг. Най-много сняг има в Маврово - 55 см, и в Крушево - 26 см. Метеоролозите предвиждат нова студена и влажна вълна с по-обилни валежи от сняг, особено в западните части на страната. Навсякъде ще се формира нова снежна покривка от 10 до 30 см, а в планините и над 50 см. От тази сутрин е въведена забрана за движение на тежки товарни автомобили на пътя Гостивар-Кичево, през планинския преход Стража. Въведена е и забрана за движение на тежки товарни коли и автобуси на пътя Тетово - Попова шапка. Заради снега на отсечката Струга - граничен пункт Кафасан е въведана забрана за движение на камиони, предаде агенция МИА.", "date": "2019.01.09", "title": "Минусови температури бяха регистирарни днес в цяла Македония"}
{"url": "https://www.24chasa.bg/novini/article/7235366", "text": "Министърът на регионалното развитие и благоустройство Петя Аврамова призова водачите да бъдат редовни и да спазват законите в България, защото винетната такса е задължителна по закон. Тя направи този коментар пред журналисти в МС в отговор на въпрос дали има нагласа за удължаване на гратисния период във връзка с електронните винетки, който изтича на 15 януари, предаде БТА. Министърът отбеляза, че вече има много начини да бъде купена е-винетка и няма причина да има нередовни водачи на пътя. Петя Аврамова заяви, че електронни винетки ще могат да бъдат купувани от 4500 пункта и напомни, че хартиената е било възможно да се купи от 3000 места в държавата. Тя изтъкна, че ведомството продължаваме работата по въвеждане на нови методи и начини за покупката на е-винетка, в това число и през банкомати. Аврамова съобщи, че започва незабавно работа по окомплектоване на Управителния съвет на Агенция \"Пътна инфраструктура\", за да няма сътресения в работата на Агенцията, продължава работата по въвеждането на електронната винетка и на тол системата.", "date": "2019.01.09", "title": "Петя Аврамова: Е-винетки могат да се купят в 4500 пункта, за хартиените бяха само 3000"}
{"url": "https://www.24chasa.bg/novini/article/7235371", "text": "На 8 януари в Анкара се състоя дългоочаквана среща между турски и американски официални представители, по време на която бе обсъждано внезапното решение на Вашингтон да изтегли войските си от Сирия и възможните последици от това. Съветникът на президента на САЩ по националната сигурност Джон Болтън водеше делегация, в състава на която бяха включени специалният представител на САЩ за Сирия Джеймс Джефри и председателят на Съвета на началник-щабовете на американските въоръжени сили генерал Джоузеф Дънфорд. Ибрахим Калън, главен съветник по външнополитическите въпроси на президента Реджеп Тайип Ердоган, оглавяваше турския екип, в състава на който влизаше заместник-министърът на външните работи на Турция Седат Йонал и началникът на турския генерален щаб ген. Яшар Гюлер. Тези първи разговори обаче бяха помрачени от изявления на високопоставени американски представители, включително на американския държавен секретар Майк Помпейо и Болтън, които обвиниха Турция в това, че е взела на прицел \"сирийските кюрди\" и намекнаха, че няма да бъде планирано никакво изтегляне на американските войски, докато турското правителство не даде гаранции за защита на сирийските кюрдски Сили за защита на народа (СЗН), партньори на американците на терен. Президентът Ердоган вчера окачестви изявленията на Болтън като \"позорни, грозни, вулгарни и клеветнически\" и остро заклейми съветника на Тръмп, като посочи, че е \"допуснал грешка\". Той отиде още по-далеч, като каза, че хората на Тръмп на практика не следват линията на американския президент. Ердоган добави, че след разговор с Тръмп на 14 декември американският президент е взел решението за изтегляне на американските войски от Сирия. Искам да подчертая следното: в момента сме изправени пред ситуация, в която сме били с американската администрация в миналото. Макар открито да дискутирахме определени въпроси с г-н Тръмп, се чуват други гласове от определени кръгове от американската администрация. Основното нещо за нас са плановете и ангажимента на г-н Тръмп за изтегляне от Сирия, каза Ердоган. Малко по-късно той каза пред журналисти, че след разговорите между Болтън и Калън е станало ясно, че той трябва да проведе телефонен разговор с Тръмп за изясняване на определени въпроси. Друго послание, което той отправи, бе, че турските въоръжени сили са приключили подготовките за офанзива в Сирия за елиминиране на ИДИЛ и че операцията предстои. Той обаче добави, че офанзивата в Сирия ще бъде насочена и срещу позиции на СЗН. Турция за пореден път изтъкна, че има ангажимент за елиминиране на всички терористи от границите си, като критикува остро изявленията на Помпейо и Болтън, които разглеждат всички сирийски кюрди като част от СЗН. На пресконференция след срещата (с Болтън) Калън заяви, че разговорите между Анкара и Вашингтон ще продължат, тъй като САЩ все още не са завършили подготовката за плана за изтегляне, което трябва да се извърши за 120 дни. Той повтори думите на Ердоган за възможна операция в Сирия в координация със САЩ, като подчерта, че националната сигурност на Турция предвижда прочистване на границата й със Сирия от всички терористични групи. Ердоган и неговият съветник изтъкнаха, че турската операция в Североизточна Сирия ще бъде предприета скоро. /БТА/", "date": "2019.01.09", "title": "Очакваната турска антитерористична операция в Сирия"}
{"url": "https://www.24chasa.bg/novini/article/7235377", "text": "Британски войски са изпратени на лондонското летище \"Хийтроу\" след  . Това съобщи днес правителството, предаде Франс прес. \"По искане на лондонската полиция тази нощ наши въоръжени сили бяха изпратени в нейна помощ и подкрепа\", писа в Туитър министърът на отбраната Гавин Уилямсън, предава БТА. \"Хийтроу\", най-оживеното летище в Европа, преустанови снощи за един час полетите на излитащи самолети поради сигнал за забелязан дрон. \"Скотланд Ярд\" съобщи, че са го видели и служители от полицията и че по случая е образувано наказателно дело. Органите на реда издирват в околностите лица, които може да са виновни за станалото. Представител на полицията потвърди, че тя получава помощ от военните, но предупреди, че няма да бъдат съобщавани подробности за използваните методи. Извършителите рискуват максимални присъди за \"престъпните си, изключително безотговорни\" действия, предупреди вчера министърът на транспорта Крис Грейлинг. В края на миналата седмица администрациите на \"Хийтроу\" и \"Гетуик\" съобщиха, че са поръчали военно оборудване за защита от дронове на стойност няколко милиона британски лири.", "date": "2019.01.09", "title": "Изпратиха британски войски на лондонското летище \"Хийтроу\" след дрона снощи"}
{"url": "https://www.24chasa.bg/novini/article/7235392", "text": "Делегацията на Европейския парламент за отношенията със САЩ разкритикува подхода на президента Тръмп към трансатлантическите отношения и предупреди, че разделенията, които това поражда, само ще насърчат глобалните съперници, предаде Асошиейтед прес. В изпратено днес до членовете но Конгреса писмо делегацията критикува \"нанасящия все повече вреди подход на Белия дом\" и изразява съжаление, че посланикът на ЕС в САЩ е бил смъкнат \"до дъното на списъка\" в предимно церемониалния Дипломатически списък на старшинство на ранговете, предаде БТА. В писмото се призовава двете страни да не си пречат взаимно, тъй като от това се възползват техни глобални съперници.", "date": "2019.01.09", "title": "ЕП: Съжаляваме за състоянието на трансатлантическите отношения откакто Тръмп е президент на САЩ"}
{"url": "https://www.24chasa.bg/novini/article/7235412", "text": "Петима души са пострадали при катастрофа между бус и лек автомобил край русенското село Батишница. Това съобщават от полицията в крайдунавския град. Сигнал за инцидента е подаден снощи. На мястото са изпратени екипи на полицията, на Спешна помощ и на противопожарната служба, предаде БТА. Товарен автомобил \"Фолксваген Транспортер\" - с русенска регистрация, управляван от 63-годишен мъж, губи контрол над превозното средство и навлиза в лентата за насрещно движение, където се блъска челно в автомобил \"Рено Меган\" с русенска регистрация, шофиран от 29-годишен мъж. При удара тежко е пострадал водачът на колата, който е настанен в Университетската болница \"Канев\" в Русе с фрактури. Другият шофьор е получил леки наранявания и след преглед е освободен за домашно лечение. В болницата са откарани още трима пътници. Двама от тях - на по 44 години, са настанени за наблюдение и лечение. 17-годишен младеж е получил контузия на главата и след преглед е освободен за домашно лечение. Пробите за алкохол на двамата шофьори са отрицателни. Причините за катастрофата се изясняват.", "date": "2019.01.09", "title": "Бус и кола се удариха в Русенско, 5-ма са пострадали"}
{"url": "https://www.24chasa.bg/novini/article/7235401", "text": "Министерският съвет прие на днешното си заседание Национална програма за превенция и защита от домашно насилие за 2019 г. Документът е изготвен на основание на Закона за защита от домашното насилие, в който е заложено изискването всяка година до 31 март правителството да приема Национална програма за превенция и защита от домашно насилие. В програмата за 2019 г. са посочени дейности, които следва да се реализират през годината, отговорните структури, източниците на финансиране, съответните срокове за изпълнението на тези дейности, както и очакваните резултати. Документът съдържа институционални и организационни мерки, мерки за обучение и квалификация, за защита, възстановяване и реинтеграция на пострадали от домашно насилие, както и такива за контрол и оценка. Правителството прие Национална програма за подобряване на ваксинопрофилактиката на сезонния грип 2019-2022 г. Ежегодните грипни епидемии са признати като един от първостепенните проблеми пред общественото здравеопазване, както поради високата заболяемост и смъртност, така и поради големите разходи за домашно и болнично лечение и значителното натоварване на цялата здравна система. Грипът се проявява във всички възрастови групи, като рискът от усложнения е най-висок при старите хора, малките деца и лицата с определени хронични заболявания. Статистиката сочи, че около 40 000 души умират преждевременно от грип всяка година в страните от Европейския съюз. Най-висока е смъртността при хората пад 65 г., като достига до 90 % от смъртните случаи, предимно при лица с придружаващи заболявания. В България ежегодните грипни епидемии са сериозен здравен и финансов проблем. Само в областните градове всяка година възникват средно около 1 400 000 до 1 600 000 случая на остри респираторни заболявания и грип. Заболяванията от грип са съсредоточени основно в рамките на 3 - 4 седмици. През тези седмици, средната заболяемост за страната достига до над 300 на 10 000 население, което означава, че в периода на епидемичния подем са преболедували не по-малко от 250 000 - 300 000 души. Случаи на грип и свързаните с него тежки усложнения и смърт могат да бъдат предотвратени посредством употребата на съществуващите високоефективни ваксини, които се прилагат повече от 60 години. При здрави хора грипните ваксини може да предотвратят 70% до 90% от заболяванията от грип. При хората в напреднала възраст ваксината намалява тежкото протичане и усложнения до 60%, а смъртните случаи с 80%. Ваксинацията е особено важна за хората с по-висок риск от сериозни усложнения, вследствие на заболяване от грип, както и за хората, които живеят или се грижат за тях. В България имунизационният обхват с грипни ваксини е нисък, като за периода 2013-2017 г. средният обхват в страната е едва 2,4 на 100 души (2,17 – 2,61%). Тези изчисления са направени на базата на извършени продажби, а не на реално приложени дози, които вероятно са по-малко. Основна причина за това е, че грипните ваксини са включени в списъка на препоръчителните имунизации в Наредба № 15 от 2005 г. за имунизациите в Република България, закупуват се от пациента и се прилагат срещу заплащане. С приемане на Национална програма за подобряване на ваксинопрофилактиката на сезонния грип се цели да се намали заболяемостта, усложненията и смъртността от сезонен грип чрез повишаване на имунизационния обхват при възрастни на и над 65 г. възраст, както и да се повиши информираността на населението за риска от грип и свързаните с него усложнения и начините за предпазване. Основните дейности на програмата са насочени към осигуряване с публични средства на ваксини срещу сезонен грип за обхващане на лица от целевата група, разработване на механизми за изпълнение на имунизацията и отчет, повишаване нивото на информираност на населението за значимостта на заболяването и възможностите за профилактика чрез имунизация. Необходимите средства за изпълнението на Програмата са за сметка на утвърдения бюджет за съответната година на Министерството на здравеопазването. Финансирането на разходите за ваксини по програмата ще се извършва от Националната здравноосигурителна каса чрез трансфер на средства от Министерството на здравеопазването. „Пристанище Бургас“ ЕАД ще продаде недвижим имот в комплекс „Меден рудник“, Бургас. Апартаментът е с площ от 60,66 кв. м., а продажбата му ще се извърши на цена, не по-ниска от определената от независим оценител. Недвижимият имот не е необходим за изпълнение на основната дейност на дружеството. Правителството предложи на Народното събрание да вземе акт от Препоръка за заетост и достоен труд за мир и устойчивост (№ 205), която беше приета на 106-та сесия на Международната конференция на труда. Препоръката предоставя насоки на членовете на Международната организация на труда (МОТ) за мерките, които трябва да бъдат предприети за създаване на работни места и достоен труд за целите на предотвратяване и възстановяване при кризисни ситуации, следствие от конфликти и бедствия и обезпечаване на мира и устойчивостта. Препоръката има за цел да подпомогне органите на законодателната и изпълнителната власти, заинтересуваните ведомства и представителните синдикални и работодателски организации в процеса на актуализиране на действащото и създаване на ново модерно национално законодателство в областите, касаещи осигуряването на заетост и достоен труд за целите на обезпечаване на мир и устойчивост. Вземането на акт е задължителна уставна процедура на МОТ, съгласно която всяка държава-членка се задължава след закриването на сесията на Международната конференция на труда, на която са приети нови международни конвенции, протоколи или препоръки, да ги представи пред компетентния национален законодателен орган. Препоръката няма правнообвързваща сила и не е предмет на ратификация от държавите-членки на МОТ. Правителството предлага на Народното събрание да ратифицира Меморандум за разбирателство между министерствата на отбраната на България, Хърватия, Унгария и Словения относно създаването на Многонационална програма за подготовка на авиацията за специални операции в град Задар, Хърватия. Меморандумът е подписан на 4 октомври 2018 г. в Брюксел по време на срещата на министрите на отбраната на страните-членки на НАТО. Изграждането на център за обща подготовка на авиационните формирования за специални операции на четирите държави ще оптимизира разходите за обучение и подготовка на авиационните екипажи и ще унифицира подготовката съгласно стандартите на НАТО. Българските Военновъздушни сили ще участват с един военнослужещ в състава на центъра, а авиационни екипажи ще водят периодично специализирана подготовка. Правителството одобри изменение на Спогодбата между България и Русия за международни автомобилни превози. С изменението отпада необходимостта от използването на транзитни разрешителни за извършването на международни автомобилни превози на товари, през териториите на двете страни. Вземането на решение по подадено заявление за издаване на виза за дългосрочно пребиваване на граждани на трети страни, с цел пребиваване на територията на Република България като сезонни работници вече ще се извършва в срок до 15 календарни дни. Това реши правителството днес, като одобри проект на Постановление за изменение и допълнение на Наредбата за условията и реда за издаване на визи и определяне на визовия режим. Така максималният срок за вземане на решение по подадено заявление за издаване на виза за дългосрочно пребиваване на тази категория лица се съкращава от 35 работни дни на 15 календарни дни. Промяната ще създаде условия за по-бързо обработване на заявленията на лица, които желаят да извършват трудова дейност като сезонни работници у нас и ще спомогне за по-ефективното задоволяване на потребностите на българските работодатели от работна сила за целите на сезонна заетост. Правителството одобри Правилника за устройството и дейността на Националния институт по метеорология и хидрология (НИМХ). С влизане в сила на Закона за държавния бюджет на Република България за 2019 г., считано от 1 януари 2019 г. Националният институт по метеорология и хидрология от основно звено при Българската академия на науките (НИМХ-БАН) се преобразува в Национален институт по метеорология и хидрология като юридическо лице, чийто ръководител е разпоредител с бюджет по бюджета на Министерството на образованието и науката. Съгласно § 5 от Преходните и заключителни разпоредби на Закона за държавния бюджет на Република България за 2019 г., в срок до един месец от влизането в сила на закона, по предложение на министъра на образованието и науката Министерският съвет приема Правилник за устройството и дейността на Националния институт по метеорология и хидрология. С Правилника се регламентират националната и международната дейност, управлението и структурата, организацията на работа, начините на финансиране и необходимото имущество, числеността на персонала и други важни елементи за функционирането на Националния институт по метеорология и хидрология, като се отчита и фактът, че освен национална хидрометеорологична служба, НИМХ е и водеща научна организация в страната в областта на метеорологията и хидрологията. По този начин се осигурява изпълнението на националните и международни дейности, възложени на НИМХ със закони и подзаконови нормативни актове. Ръководните органи на Националния институт по метеорология и хидрология ще са: Общо събрание на учените, Научен съвет и генерален директор. Общото събрание на учените включва лицата, заемащи академична длъжност или притежаващи научна степен, които работят по трудово правоотношение в НИМХ. То определя броя на членовете и избира и допълва състава на Научния съвет, който е колективен орган за научно ръководство на НИМХ, а членовете му са хабилитирани лица, както и лица с научна степен „доктор на науките“, които работят по трудово правоотношение в института. Генерален директор на НИМХ може да бъде само хабилитирано лице или лице с научна степен „доктор на науките“, което ще се назначава от министъра на образованието и науката по предложение на Научния съвет на НИМХ. Като разпоредител с бюджет той организира, координира и контролира административната, оперативната и научната дейност на НИМХ. Генералният директор ще представлява НИМХ и държавата в международните организации съгласно решения на Министерския съвет или правилата за членство в тези организации. Той представлява НИМХ пред всички органи и организации и други физически и юридически лица в страната и в чужбина, като ще изпълнява и други функции, установени с нормативен акт, възложени от министъра на образованието и науката или произтичащи от договори. Дейността на Националния институт по метеорология и хидрология ще се финансира със средства от държавния бюджет, собствени приходи, проекти и програми, финансирани от Европейския съюз и други международни организации, както и безвъзмездно получени средства. Институтът ще разполага с имущество, което включва право на собственост и ограничени вещни права върху недвижими имоти и движими вещи, интелектуална собственост, както и други права и задължения. Недвижимите имоти, предоставени от държавата на института, са държавна публична собственост, съответно държавна частна собственост. Правителството прие промени в Устройствения правилник на Министерството на външните работи, съгласно които се увеличава щатната численост на Инспектората към ведомството от 8 на 11 щатни бройки. Увеличението на щатните бройки е в рамките на общата численост на министерството. То се извършва за сметка на намаляването на числеността на дирекция „Външнополитическо планиране, информация и координация“ с две щатни бройки и на общата численост на служителите на задграничните представителства на Република България с една щатна бройка. Съгласно друго правителствено Постановление числеността на Инспектората в Министерството на правосъдието от 7 щатни бройки към настоящия момент се увеличава с 3 щатни бройки, които са за сметка на числеността на персонала в Главна дирекция „Регистри“ на Агенция по вписванията. Промените в двете министерства имат за цел привеждането на числеността на звената в съответствие Наредбата за структурата и минималната численост на инспекторатите, приета на 1 юни 2018 г. В нея се предвижда органите на държавна власт, към които има създадени инспекторати по Закона за администрацията да разполагат с не по-малко от 10 инспектори, включително ръководител, при брой на служителите в проверяваните структури над 1200. Правителството прие промени в правилата за определяне на заплатите на заетите в бюджетните организации с изменение на Постановление № 67 на Министерския съвет от 2010 г. Въвежда се нов подход за определяне на заплатите в местните власти и на ръководителите на областните администрации, държавните комисии и агенциите като се цели да бъде изравнен съществуващият към момента дисбаланс между различните органите на власт. Дава се по-голяма свобода на общинските съвети да определят заплатите на кметовете на общини, райони и кметства като се фиксира единствено максималният размер - до заплатата на министър. Размерите на заплатите на ръководителите на държавните комисии, агенциите, на органите по чл. 10, ал. 1, т. 3, 4 и 5 от Закона за опазване на околната среда и на ръководителите на административни структури, създадени със закон или постановление, ще се одобряват от Съвета за административната реформа по предложение на ресорните министри, отчитайки числеността на съответната администрация, нейният бюджет и функции. С нова формула ще се определят заплатите на ръководителите на институциите, които имат сериозни отговорности към приоритетни политики и разходване на средства от националния бюджет и еврофондовете. С приетото Постановление се регламентира длъжността „експерт за връзки с обществеността“ в кабинетите на председателите на държавни агенции. Промените са в рамките на разходите за персонал, предвидени в бюджета за 2019 година. Правителството прие Постановление за изменение и допълнение на Наредбата за заплатите на служителите в държавната администрация (НЗСДА). С промяната се цели създаване на по-добри възможности за привличане и устойчиво развитие на квалифицирани и мотивирани служители, включително млади хора, в държавната администрация. С промените се укрепва принципът „заплащане според изпълнението“ в държавната администрация - всеки служител да получава възнаграждение, съответстващо на постигнатите от него резултати и на проявените знания, умения и качества в работата. Актуализирана е въведената през 2012 г. скала за определяне на заплащането поради близо два пъти нарасналата минималната работна заплата в последните шест години. Това дава възможност за коригиране на диспропорциите в размера на възнагражденията на служители от една и съща администрация. В почти всяка администрация има служители с висока квалификация, опит и устойчиво високи оценки на изпълнението, които се оказват с „изоставащи заплати” в сравнение със служители на аналогични длъжности, назначени след 2012 г. С приетото увеличение на разходите за персонал с 10% от началото на 2019 г. ще бъдат повишени индивидуалните основни месечни заплати на служителите при стриктно съобразяване със заеманата длъжност и оценките за изпълнението. Създава се възможност и за коригиране на неравнопоставеното положение при възнаграждението на служители, завръщащи се от отпуск по майчинство. Приетите промени в системата на заплащане са в рамките на разходите за персонал, предвидени в бюджета за 2019 година. Правителството одобри проект на Закон за изменение на Закона за административното регулиране на икономическите дейности, свързани с нефт и продукти от нефтен произход. Удължава се срокът на влизане в сила на закона, като се предвижда това да стане от 1 юли 2019 г. Също така с изменението ще се даде и яснота по отношение на срока за издаване на предвидената в него наредба, с която ще се определят редът и условията за водене на регистър на лицата, осъществяващи икономически дейности, свързани с нефт и продукти от нефтен произход. Предложеният проект на акт няма да окаже въздействие върху държавния бюджет.", "date": "2019.01.09", "title": "Вижте какво реши Министерският съвет днес"}
{"url": "https://www.24chasa.bg/novini/article/7235427", "text": "70-годишен мъж от Варна загина на място при челен удар по пътя Варна-Добрич, в района на Аксаковска панорама. Пострадал е и другият шофьор, който е на 46 години. Той се разминал само с контузни наранявания, прегледан е в болница и е освободен за домашно лечение. Жестоката катастрофа стана малко преди 18.00 часа във вторник. Възрастният мъж изтървал контрола над автомобила си, поднесъл и се забил челно в идващия насреща му фолксваген. Работата по изясняване на детайлите и обстоятелствата около случая продължава, съобщиха от полицията.", "date": "2019.01.09", "title": "70-годишен загина при челен удар край Варна"}
{"url": "https://www.24chasa.bg/novini/article/7235356", "text": "50-годишен мъж от Трявна е привлечен като обвиняем за извършването на две телефонни измами в града, съобщи полицията в Габрово. Жертвите са две възрастни тревненки, които били измамени на 4-ти януари по схемата \"куриерска пратка за роднина\". Бабите дали съответно 1 000 лв. и 700 лв., за да получат пратките. Първа, че е подведена, се усетила 75-годишна жена. Вечерта на 4 януари тя позвънила на спешния тел.112 и разказала, че е въведена в заблуждение от неизвестен. Тя получила обаждане на домашния си телефон от мнимия куриер, който я убедил, че трябва да \"откупи\" пратка на неин родственик. Схемата сработила и при 69-годишна тревненка, но полицията бързо влязла в дирите на измамника. По същото време и трета жена от града е \"изгоряла\" с куриерска пратка, като дала на мошениците 2 950 лв. Работата на полицията по този случай продължава.", "date": "2019.01.09", "title": "Хванаха телефонен измамник, измъкнал\n1700 лв. от баби с \"куриерски пратки\""}
{"url": "https://www.24chasa.bg/novini/article/7235439", "text": "Върховният ирански лидер аятолах Али Хаменей смята, че някои американски представители са \"първокласни идиоти\", съобщи Франс прес. \"Някои американски представители се правят на луди. Аз, разбира се, не съм съгласен с това, но те са първокласни идиоти\", каза Хаменей, цитиран в профила му в \"Туитър\". \"Санкциите действително подлагат на натиск страната и народа. Американците с охота казват, че тези санкции са безпрецедентни в историята\", заяви Хаменей. \"Да, безпрецедентни са. И поражението, което американците ще понесат, ще бъде безпрецедентно, ако е рекъл Аллах\", добави той, цитиран от БТА. Американският президент Доналд Тръмп изтегли САЩ от международното споразумение по иранската ядрена програма през май и отново наложи санкции върху Техеран. ", "date": "2019.01.09", "title": "Али Хаменей: Някои американски представители са първокласни идиоти"}
{"url": "https://www.24chasa.bg/novini/article/7235379", "text": "Полицията в Бургас задържа 19-годишен младеж, в чийто дом бяха открити 50 грама канабис, съобщи говорителят на Областната дирекция на МВР Цветелина Рандева. Претърсването на апартамента, разположен на ул.\"Цар Калоян\" в к-с \"Възраждане\", е осъществено на 8 януари от служители на Първо РУП. Намерени и иззети са 14 топчета и четири пликчета с канабис. По случая е образувано бързо полицейско производство.", "date": "2019.01.09", "title": "50 гр. канабис открити в дома на 19-годишен в Бургас"}
{"url": "https://www.24chasa.bg/novini/article/7235457", "text": "Надявам се още утре в село Войводиново да бъдат съборени 15 незаконни и опасни постройки, каза пред журналисти в МС вицепремиерът и министър на отбраната Красимир Каракачанов по повод протестите в село Войводино, Пловдивска област, след като там два души от ромската общност пребиха военен, предаде БТА. В селото, на площ от 1.8 декара, при изключително лоши условия и без никакви строителни разрешения, живеят 200 души. Още вчера беше извършена проверка на постройките през местното дружества за електрозахранване и през поделението на дирекцията за пожарна безопасност и защита на населението. Установи се, че там има 15 опасни постройки и те ще бъдат съборени, надявам се още утре, каза Каракачанов. За другите незаконни постройки следва процедура с констативни протоколи, връчване на заповед, период на обжалване от 15 дни и пристъпване към събаряне, допълни министърът. Циганската престъпност е изключително болен въпрос, подчерта Каракачанов. Важно е да се отбележи, че моделът на интеграция на тези хора в обществото не дава резултат, посочи той. Как очаквате да реагирам, когато двама младежи които трябва да ходят на училище и да работят, пребиват военнослужещ, посочи той. Опитах се да бъда дипломатичен и да се съобразявам с това че съм министър иначе щях да кажа много други неща. Никой не може, без значение какъв цвят на кожата има или от какъв етнос е ,да бие полицай или военен - това няма как да се случи и няма да се случва, докато съм министър, добави Каракачанов. За 25 години се усвоиха десетки милиарди лева от фондовете за интеграция и тези хора живеят още по-зле от преди. Въпросът е те да разберат, че законът важи за всички и не може да има привилегировани групи от населението, каза Каракачанов. Общината в село Войводиново е отпуснала безплатно 18 парцела на тези хора за да си постоят жилища. Срещнали са отказ и искане общината да им ги строи, допълни вицепремиерът.", "date": "2019.01.09", "title": "Каракачанов: Надявам се още утре 15 незаконни постройки да бъдат съборени във Войводиново"}
{"url": "https://www.24chasa.bg/novini/article/7235344", "text": "С пълно единодушие общинският съвет на \"Марица\" реши да отпусне еднократна парична помощ от 1000 лв. за ефрейтор Валентин Димов от Войводиново, който бе пребит от роми. Предложението за финансовата подкрепа на семейството с 2 малки деца бе направено от съветничката от селото Мария Николова. \"Благодаря за подкрепата на кмета на \"Марица\" Димитър Иванов, който, въпреки че е в отпуск, дойде веднага след инцидента и заедно с мен беше сред хората. Радвам се, че общината има воля да промени нещата във Войводиново\", заяви кметът на селото Димитър Тосев. Общинският съвет на \"Марица\" прие и декларация, с която осъжда всички форми на физическа саморазправа и подкрепя мерките и действията, предприети от компетентните органи срещу подобни прояви.", "date": "2019.01.09", "title": "Съветниците от община \"Марица\" отпуснаха 1000 лв. помощ за пребития командос"}
{"url": "https://www.24chasa.bg/novini/article/7235463", "text": "Министерският съвет прие на днешното си заседание Национална програма за превенция и защита от домашно насилие за 2019 г., съобщи пресслужбата на кабинета. Документът е изготвен на основание на Закона за защита от домашното насилие, в който е заложено изискването всяка година до 31 март правителството да приема Национална програма за превенция и защита от домашно насилие, уточниха от МС. В програмата за 2019 г. са посочени дейности, които следва да се реализират през годината, отговорните структури, източниците на финансиране, съответните срокове за изпълнението на тези дейности, както и очакваните резултати. Документът съдържа институционални и организационни мерки, мерки за обучение и квалификация, за защита, възстановяване и реинтеграция на пострадали от домашно насилие, както и такива за контрол и оценка, допълват от правителствената пресслужба.", "date": "2019.01.09", "title": "Правителството прие Национална програма \nза превенция и защита от домашно насилие за 2019 г."}
{"url": "https://www.24chasa.bg/novini/article/7235470", "text": "Държавният секретар на САЩ Майк Помпейо направи необявено посещение в Ирак, където се срещна с американски военнослужещи и иракски лидери, за да ги успокои за готвеното изтегляне на САЩ от Сирия и да предупреди, че Иран остава заплаха за регионалната сигурност, предаде Ройтерс, цитирана от БТА. САЩ съобщиха официално за това посещение едва след като Помпейо напусна Ирак. Това е вторият ден от обиколката на Помпейо в региона. Тя включва още Йордания, Египет, Бахрейн, Катар, Обединените арабски емирства, Саудитска Арабия, Кувейт и Оман. ", "date": "2019.01.09", "title": "Извънредно посещение на Майк Помпейо в Ирак"}
{"url": "https://www.24chasa.bg/novini/article/7235472", "text": "Лек автомобил \"БМВ\" е напуснал трасето автомагистрала \"Тракия\", паднал в крайпътната канавка и се е самозапалил, съобщиха от Областната дирекция на МВР. Пътуващите в него трима души са успели да напуснат горящия автомобил. Те са настанени за лечение в многопрофилната болница в Ямбол с различни фрактури и травми, но без опасност за живота, предаде БТА. Пробите за употреба на алкохол и наркотични вещества на водача са отрицателни. По случая е образувано досъдебно производство.", "date": "2019.01.09", "title": "Кола падна в канавката на \"Тракия\" и пламна, 3-ма са пострадали"}
{"url": "https://www.24chasa.bg/novini/article/7235482", "text": "Американецът Даниел Елсбърг, предоставил на медиите поверителни документи за военната роля на САЩ във Виетнам, беше определен за носител на наградата \"Улоф Палме\" за 2018 г., предаде ДПА. Журито, присъждащо наградата, отличи 87-годишния Елсбърг за проявения от него \"дълбок хуманизъм и изключителна морална смелост\" при разгласяването на американски военни планове за Виетнам, предаде БТА. Публикуването през 1971 г. на разкритите от Елсбърг документи на Пентагона съдейства за по-бързото приключване на Виетнамската война. Впоследствие той беше обвинен съгласно закона за шпионажа и беше заплашен да получи присъда от 115 години затвор. Съдебният процес срещу него през 1973 г. приключи със снемане на всички обвинения. По-късно бившият анализатор по въпросите на отбраната се е занимавал с изтъкване на опасностите от ядрена война, заявиха организаторите на наградата \"Улоф Палме\". Церемонията по връчване на отличието трябва да се състои на 30 януари в Стокхолм. Наградата е учредена през 1987 г. в памет на убития година преди това шведски министър-председател Улоф Палме.", "date": "2019.01.09", "title": "Американец, разгласил военни планове на САЩ за Виетнам, спечели наградата \"Улоф Палме\""}
{"url": "https://www.24chasa.bg/novini/article/7235471", "text": "Румънският президент Клаус Йоханис изпрати писмо до министъра на правосъдието Тудорел Тоадер, в което отхвърли за втори път предложението за главен прокурор на Националната дирекция за борба с корупцията (НДБК), предаде Медиафакс. Президентът отново отказа да назначи прокурор Адина Флоря за шеф на антикорупционната агенция, като заяви, че предоставената му документация не съдържа доказателство, че Флоря не е била сътрудник на тайната служба от времето на комунизма Секуритате. 52-годишната Адина Флоря, прокурор от Констанца, беше предложена за главен прокурор на НДБК, след като предишната ръководителка на агенцията Лаура Кодруца Кьовеши беше отстранена от длъжност по предложение на правосъдния министър през юли, припомня БТА. През ноември миналата година Йоханис отказа да назначи Флоря начело на антикорупционната агенция с мотива, че не е отговаря на законовите условия, предвидени за този пост. Висшият съвет на магистратурата преди това даде отрицателно становище за номинацията й, което има консултативен характер. Същевременно вчера стана ясно, че ръководството на НДБК ще бъде поето временно от заместник-главния прокурор на агенцията Калин Нистор, след като временната й ръководителка Анка Журма се отказа от удължаване на мандата си.", "date": "2019.01.09", "title": "Румънският президент пак отхвърли \nкандидатурата на Адина Флоря за шеф на \nантикорупционната агенция"}
{"url": "https://www.24chasa.bg/novini/article/7235516", "text": "Румънският президент Клаус Йоханис ще приеме в петък в президентския дворец Котрочени членовете на Европейската комисия и ще има среща с председателя на ЕК Жан-Клод Юнкер в рамките на румънското председателство на Съвета на Европейския съюз, предаде Аджерпрес, цитирана от БТА. \"Визитата на членовете на ЕС ще се състои в контекста на поемането от Румъния на председателството на Съвета на ЕС от 1 януари 2019 г. Комисията прави в началото на всяко шестмесечие посещение в страната, която е председател на Съвета на ЕС\", се посочва в съобщение на президентската администрация. Според цитирания източник президентът на Румъния ще подчертае по време на разговорите с европейските представители, че ротационното председателство на Съвета на ЕС представлява за Румъния \"добър шанс да потвърди ангажимента си към консолидирането на европейския проект\". \"Президентът Клаус Йоханис ще подчертае факта, че Румъния иска да осъществи един успешен мандат, ориентиран към конкретни резултати, който да допринесе за напредъка в дневния ред, като се има предвид сложния контекст, в който ще се развива дейността през следващите шест месеца\", се отбелязва в съобщението.", "date": "2019.01.09", "title": "Посещение на Жан-Клод Юнкер и членовете на ЕК в Букурещ в петък"}
{"url": "https://www.24chasa.bg/novini/article/7235528", "text": "Правителството одобри изменение на Спогодбата между България и Русия за международни автомобилни превози. С изменението отпада необходимостта от използването на транзитни разрешителни за извършването на международни автомобилни превози на товари, през териториите на двете страни.", "date": "2019.01.09", "title": "Премахват се транзитните разрешителни между България и Русия"}
{"url": "https://www.24chasa.bg/novini/article/7235527", "text": "Точно по обед движенията \"Твърдолинейни\" и \"Македония блокира\" започнаха протест пред парламента на Македония, където трябва да се състои пленарно заседание за третата и последна фаза от конституционните промени, съобщи МИА. Улицата пред македонския парламент е напълно блокирана, забелязва се и увеличено присъствие на полицаи. Протестът ще продължи до полунощ, посочват организаторите, цитирани от БТА. От двете движения заявиха, че протестът е в защита на македонското име, идентичност, историята и традицията на македонския народ и против, както посочват, \"най-голямото национално предателство\".", "date": "2019.01.09", "title": "Протест пред македонския парламент"}
{"url": "https://www.24chasa.bg/novini/article/7235542", "text": "Служители от РУ - Стралджа задържаха двама мъже за кражба на автомобил, съобщиха от пресцентъра на МВР. На 8 януари, към 7.10 часа, в полицията постъпил сигнал за отнет \"Опел Вектра\" в село Палаузово. Дежурна оперативна група извършила оглед на място. В резултат на предприетите незабавни оперативно-издирвателни действия са събрани данни за съпричастността към престъпното деяние на двама мъже, на 40 и 49 години. Двамата са задържани с полицейски заповеди за срок до 24 часа. Работата по случая продължава в рамките на образуваното досъдебно производство.", "date": "2019.01.09", "title": "Задържаха двама мъже, откраднали кола"}
{"url": "https://www.24chasa.bg/novini/article/7235469", "text": "Действията са осъществени от служители на ГДНП и колегите им в ОДМВР- В. Търново, Пазарджик и Благоевград. В хода на специализирана полицейска операция, проведена на 3 януари от служители на ГДНП и областните дирекции на МВР във Велико Търново, Пазарджик и Благоевград са установени двама мъже на 29г. и 46 г. и 44-годишна жена , съпричастни към извършена телефонна измама. Тяхната жертва - 38-годишна жителка на гр. Гоце Делчев, била заблудена по добре познатия вече сценарий - \"оказване на съдействие на полицията за задържане на телефонни измамници\", тя предоставила сумата от 30 000 лв. Извършителите на престъплението са заловени на територията на ОДМВР-Пазарджик при среща на \"дамата\" и 29-годишният й партньор, изпълняващи ролята на куриери, с 46-годишния мъж. Те са от София, криминално проявени. Установено е още, че жената и по-възрастният от мъжете са шофирали след употреба на наркотици, за което са образувани бързи производства. При последвалите обиски у двамата куриери са открити и иззети инкриминираната сума, телефонни апарати и СИМ-карти, включително и тези, имащи отношение към извършеното в Гоце Делчев престъпление. С прокурорско разпореждане те са привлечени като обвиняеми. В хода на продължаващото разследване е установена съпричастност на 46-годишния в друга измама, извършена през декември м.г. отново на територията на Южна България. В рамките на операцията са задържани и други двама мъже на 34 г. и 40 г. от гр. Левски, които според първоначалните данни са извършвали аналогични престъпления от територията на Румъния. На 6 януари, в хода на полицейските действия, осъществени от криминалисти на ОДМВР-В. Търново, е установена тяхната съпричастност към няколко измами на територията на Северна България в средата на месец декември миналата година. И двамата са криминално проявени, като единият е осъждан и за измама. 34-годишният е привлечен като обвиняем за извършена на 15 декември 2018 г. измама във В. Търново за сумата от 6780 лв. и с прокурорска заповед мярката му за задържане е удължена до 72 часа. Междувременно двамата мъже са възстановили взетите по престъпен начин пари. Действията по разследванията на случаите продължават под наблюдението на прокуратурата. Междувременно, само в рамките на месец, криминалисти на РУ - Попово задържаха втори участник в схема за телефонни измами. В резултат на предприети незабавни оперативно-издирвателни и процесуално-следствени действия, мъжът е заловен няколко часа след получаване на сигнала. На 8 януари, 86-годишна самотно живееща жена от града потърсила помощ в полицията, обяснявайки, че е била заблудена по същия сценарий и е оставила пред вратата на дома си сумата от 985 лева. Участващите в акцията екипи засекли 50-годишния мъж от Априлци в района на автогарата в града. Според първоначалните данни той бил нает предишния ден след публикувана от него обява, че си търси работа - мъж, представил се за лекар, го ангажирал да събира и доставя по предназначение документи от негови \"пациенти\". Съгласно указанията на \"работодателя\", той приспаднал 350 лева от взетата сума за свършената от него работа, а останалата трябвало да предаде в град в друга област. На задържания е наложена полицейска мярка за задържане до 24 часа, по случая е образувано досъдебно производство по чл. 209, ал. 1 от НК. Предстои днес да му бъде повдигнато обвинение. Действията по разследването се извършват под ръководството на прокурор от Районна прокуратура - Попово. Намерените у него пари ще бъдат върнати на потърпевшата. Преди по-малко от месец, на 18 декември м.г., криминалисти от РУ - Попово установиха и задържаха друг мъж, участвал като куриер при реализиране на две телефонни измами на обща стойност близо 4000 лева.", "date": "2019.01.09", "title": "Заловиха петима телефонни измамници, двама шофирали дрогирани"}
{"url": "https://www.24chasa.bg/novini/article/7235529", "text": "Сръбският премиер Ана Бърнабич получи днес в Баня Лука Орден на Република Сръбска с лента, , съобщи сръбската държавна телевизия РТС. По този повод тя заяви, че отличието е потвърждение за отговорната политика на правителството и на президента на Сърбия и постоянно напомняне за задълженията и отговорностите, които следват от братските отношения между Баня Лука и Белград. Бърнабич добави, че отношенията между Сърбия и Република Сръбска излизат от формалните рамки на обичайното двустранно сътрудничество. Става дума за конкретна и реална грижа на Сърбия за оцеляването и напредъка на Република Сръбска, заяви Ана Бърнабич. Това отличие е стимул за още по-сериозна работа в полза на нашия народ и на всички граждани от други националности, заяви Бърнабич, цитирана от БТА. Сръбският патриарх Ириней отслужи днес света архиерейска литургия по повод третия ден от Коледа, посветена на Свети Стефан. Свещениците в Баня Лука изтъкнаха, че днешното посещение на патриарх Ириней, в дните когато се празнува Коледа, е голяма радост за всички в Баня Лука и Република Сръбска.", "date": "2019.01.09", "title": "Ана Бърнабич получи орден на Република Сръбска"}
{"url": "https://www.24chasa.bg/novini/article/7235545", "text": "Вземането на решение по подадено заявление за издаване на виза за дългосрочно пребиваване на граждани на трети страни, с цел пребиваване на територията на Република България като сезонни работници вече ще се извършва в срок до 15 календарни дни. Това реши правителството днес, като одобри проект на Постановление за изменение и допълнение на Наредбата за условията и реда за издаване на визи и определяне на визовия режим. Така максималният срок за вземане на решение по подадено заявление за издаване на виза за дългосрочно пребиваване на тази категория лица се съкращава от 35 работни дни на 15 календарни дни. Промяната ще създаде условия за по-бързо обработване на заявленията на лица, които желаят да извършват трудова дейност като сезонни работници у нас и ще спомогне за по-ефективното задоволяване на потребностите на българските работодатели от работна сила за целите на сезонна заетост.", "date": "2019.01.09", "title": "Визи за дългосрочно пребиваване на сезонни работници ще се взимат до 15 календарни дни"}
{"url": "https://www.24chasa.bg/novini/article/7235558", "text": "Непълнолетен автор на кражба разкриха служители на реда в Карлово, съобщиха от пресцентъра на МВР. В началото на месеца те започнали разследване по сигнал за откраднати около 200 лева от магазин за хранителни стоки. В хода на действията било установено, че посегателството е дело на 14-годишно момче от града. Материалите по досъдебното производство са докладвани в прокуратурата, работата продължава разследващ полицай.", "date": "2019.01.09", "title": "Непълнолетен задигна 200 лв. от магазин за хранителни стоки в Карлово, хванаха го"}
{"url": "https://www.24chasa.bg/novini/article/7235591", "text": "„Уан Уърлд Клоутс Трейд България“ или както е по-известна - „Хумана България”, е част от международната мрежа благотворителни организации „HUMANA People to People”. Тя обхваща организации от 42 държави в Европа, САЩ, Африка, Азия и Латинска Америка, които се фокусират върху подобряването на живота на хората от Третия свят чрез образование, здравеопазване и превенция на заболявания, развитие на фермерски клубове, осигуряване на храна в училищата и др. У нас „Хумана“ стъпва през 2004 г., като още в началото основната й дейност е да сортира и доставя дрехи втора употреба на магазини с цел положително въздействие върху социалната сфера и околната среда в България и по света, както и да предлага на своите клиенти качествени услуги и продукти. Употребявани дрехи се доставят и на домове за хора със специални нужди. Постепенно броят на магазините се увеличава, като в момента те са вече 25 и са разположени в София, Варна, Бургас, Велико Търново, Шумен, Русе, Търговище, Пловдив, Сливен, Пазарджик, Габрово и Разград. Работните места в компанията наброяват повече от 300, включвайки всички дейности на “Хумана България” - в магазините и в сортировъчния център, който в момента е разположен близо до варненския квартал „Аксаково“ върху 8500 квадратни метра площ. Но предстои да се премести в специално построена за нуждите му сграда с площ от 10 хиляди квадратни метра.    През 2017 г. “Хумана България” възобнови програмата за доставка на дрехи на организации, които се нуждаят от подкрепа, предоставяйки дрехи, които по друг начин биха били скъпи за закупуване. С тази дейност организацията достигна основната си цел - да подкрепи хората в нужда. По принцип акцията се провежда два пъти годишно, за да могат хората да получават зимни и летни дрехи. Проектът се осъществява чрез доброволните усилия на персонала на „Хумана България“. Във всяка от акциите бяха дарени 1000 - 1500 кг дрехи. Пакетите съдържат дрехи, текстил и играчки, разделени по вид, пол и размер за пет социални домове - три за възрастни и два за деца. С този проект „Хумана България“ не само дарява дрехи, но и насърчава своите служители да участват и да се чувстват активни в оказването на помощ на нуждаещите се хора. Използваните дрехи се събират от “Хумана” в различни страни в цяла Европа. Сортировъчният център в България получава дрехи от Италия, Германия, Австрия, но също така и от Дания, Швеция и Норвегия, което позволява разнообразие и по-голямо качество на предлаганите дрехи втора употреба. Събирането на дрехи се управлява от национални организации на “Хумана”, които допринасят за финансиране на проекти за развитие, насърчавани от “HUMANA People to people”. Само през 2017 г. в магазините на „Хумана България“ са били продадени над 2 милиона бройки дрехи втора употреба, а други около 1,1 млн. бройки са изнесени за магазини „Хумана“ в други държави. “Хумана“ има над 30-годишен опит в развитието на местни общности и управлява голяма мрежа от служители и доброволци в селските райони по цял свят, предотвратявайки възникването и развитието на болести. През 2016 г. повече от 11 милиона души са се възползвали от здравните програми на Хумана. Една от най-добрите програми на организацията е TCE (Общ контрол на епидемиите). Въоръжени с ноу-хау и местен опит, събрани през последните 16 години, инициативата TCE на Хумана Пийпъл ту Пийпъл играе жизненоважна роля в борбата с разпространението на ХИВ, СПИН и туберкулозата чрез интензивна програма за превенция и грижи в около 12 държави. TCE е предназначена да помага на заразени хора, както и на цели общности, за да се постигне контрол върху епидемията. През 2016 г. програмата TCE е достигнала до 6,5 милиона души в Африка и Азия и са тествани 728 750 души, от които 49 500 – за ХИВ.", "date": "2019.01.09", "title": "Как \"Хумана България\" се бори с бедността"}
{"url": "https://www.24chasa.bg/novini/article/7235811", "text": "Съпругата на богат норвежки бизнесмен е в неизвестност и има подозрения, че е отвлечена, след като семейството й получило искане за откуп, който да бъде платен в криптовалута, предаде Ройтерс, като се позова на полицията. 68-годишната Ан-Елизабет Хаген - съпруга на инвеститора в недвижими имоти Том Хаген, е в неизвестност от 31 октомври, но досега не беше съобщавано за нейното изчезване, предаде БТА.  \"В този случай има искане за откуп и са отправени сериозни заплахи\", заяви полицията, като посъветва семейството да не плаща откуп. Норвежкият в. \"Верденс ганг\" съобщи, че е отправено искане за откуп в размер на 9 милиона евро (10,3 милиона долара), който да бъде платен в криптовалута. Отвличанията са рядкост в Норвегия. Скандинавската страна с население от 5,3 милиона души се гордее със своето ниско ниво на престъпност, отбелязва Ройтерс. Полицията каза, че в дома на семейство Хаген източно от Осло е намерена бележка, в която се описвало какво ще се случи на жената, ако откупът не бъде платен, посочва Асошиейтед прес. Според \"Верденс ганг\" в бележката пишело, че Ан-Елизабет Хаген ще бъде убита, ако полицията се намеси. Органите на реда заявиха, че няма заподозрени по случая. Том Хаген е един от най-богатите хора в Норвегия. Според Норвежкото телеграфно бюро богатството му е възлизало на почти 1,7 милиарда норвежки крони (2 милиарда долара) през 2018 г., посочва Асошиейтед прес.", "date": "2019.01.09", "title": "Откуп в криптовалута е поискан за изчезналата съпруга на норвежки бизнесмен"}
{"url": "https://www.24chasa.bg/novini/article/7235793", "text": "Под конвой в Пловдивския районен съд бяха доведени братята цигани Асен и Борис Пакетови, които на Богоявление пребиха командоса Валентин Димов във Войводиново. Те са обвинени в нанасяне на средна телесна повреда на пострадалия по хулигански мотиви. Предвиденото наказание е от 2 до 10 години лишаване от свобода. Версията на извършителите е, че командосът е ударил по-възрастния от братята и тогава те го нападнали. Ефрейторът Димов е бил категоричен при разпита си, че не ги е провокирал по никакъв начин. Братята цигани вървели по платното и създавали опасност за движението. Той натиснал клаксона, а те го напсували. След това спрял колата си, за да разговаря с тях. Избухнал скандал, който прераснал в побой. В момента в Районния съд в Пловдив са бащата и сестрата на двамата биячи. \"Моите деца не са такива. Не знам какво се е случило\", твърди родителят.", "date": "2019.01.09", "title": "Доведоха в пловдивския съд биячите на командоса, вижте ги (Снимки)"}
{"url": "https://www.24chasa.bg/novini/article/7235842", "text": "Столичният „Метрополитен“ получи отличие за най-добро транспортно обслужване на гражданите. Сертификатът се присъжда от Европейските бизнес награди (EU Business Awards), съобщиха от Столична община. Най-добрият и екологичен транспорт е метрото. Разширението на софийското метро не е спирало през последните години. За 10-на години са изградени около 30 км нови линии на метрото. В момента се изграждат още 12 км от третата линия. До края на 2019 г. ще бъдат пуснати първите 8 км от третата линия: от бул. „Владимир Вазов“ в район „Подуяне“ през „Оборище“, \"Орлов мост\", центъра, НДК, през \"Александровска болница\" до „Красно село“. През първата половина на 2020 г. ще бъде пуснато движението по втория етап – 4 км с 4 метростанции, който са от кв. „Красно село“ през ж.к. „Овча купел“ до \"Околовръстния път\" при кв. \"Горна баня“. С изграждането на третия лъч се очаква да бъдат спестени 90 хил. т на година вредни емисии във въздуха.", "date": "2019.01.09", "title": "Столичното метро – с отличие за най-добър транспорт на европейските бизнес награди"}
{"url": "https://www.24chasa.bg/novini/article/7235503", "text": "Условно наказание от 1 година и 9 месеца “лишаване от свобода“ с 4-годишен изпитателен срок и глоба в размер на 2500 лв. получи мъж от Добрич, след като Окръжният съд одобри споразумението, сключено между подсъдимия, неговата защита и прокуратурата. С постигнатото споразумение страните по делото приемат за безспорно установено, че на 23 ноември 2017г. в стая от къща в Каварна, 41-годишният А. Н. е отглеждал 31 растения от рода на конопа с общо тегло на растенията като суха маса - 915.16 грама марихуана, на обща стойност 5490.96 лева. Мъжът се признава за виновен и в това, че на същата дата в жилище в Балчик, без надлежно разрешително, е държал с цел разпространение 25.91 грама марихуана, на стойност 155.46 лева. За двете извършени престъпления подсъдимият получава отделни наказания, като е определено той да изтърпи по-тежкото от тях. 41-годишният заяви пред Окръжния съд, че е подписал доброволно споразумението и се отказва от по-нататъшното разглеждане на делото по общия ред. Той ще плати и направените по делото разноски в размер на 707.76 лева. Определението на Окръжен съд - Добрич е окончателно и има последиците на влязла в сила присъда. В отделно заседание съдът разпореди иззетите като веществени доказателства наркотични вещества да бъдат унищожени.", "date": "2019.01.09", "title": "Условно наказание и глоба за мъж, \nотглеждал растения от вида на конопа (Обновена)"}
{"url": "https://www.24chasa.bg/novini/article/7235851", "text": "Земетресение с магнитуд 4,2 по скалата на Рихтер е регистрирано днес следобед в сеизмичния район Вранча в Североизточна Румъния, предаде Аджерпрес, цитиран от БТА.  Трусът е регистриран в 13.36 часа и е бил на дълбочина 119 километра, според данни на Националния институт по геофизика. През януари 2019 г. в Румъния са станали седем земетресения с магнитуд между 2,1 и 4,2 по скалата на Рихтер.", "date": "2019.01.09", "title": "Силно земетресение във Вранча"}
{"url": "https://www.24chasa.bg/novini/article/7235831", "text": "Електронни винетки за 2019 г. вече могат да се купуват и от офисите на „Български пощи“ в община Горна Оряховица. От 8 януари на обяд, когато започна продажбата в пощенските станции, до днес в Горна Оряховица има продадени над 30 винетни стикера. Възможно е до края на работния ден, този брой да достигне и 100, информираха от горнооряховската пощенска станция. Продажбата на винетки се извършва на каса в офисите на „Български пощи“ в рамките на работното време на съответната пощенска станция. В община Горна Оряховица винетки могат да бъдат закупени от пощенските станции на всички населени места, с изключение на селата Стрелец и Паисий. При закупуването на винетен стикер от пощата е необходимо да се знае само регистрационният номер на автомобила. Преди да бъде изписано името и фамилията на клиента, и да се положи подпис върху предоставения от пощенския служител служебен бон, е необходимо да се провери дали данните са въведени коректно. След като клиентът извърши проверката и постави своя подпис, винетката се потвърждава. Потвърдена винетка не може да се връща или преработва. За категории К1 и К2 годишни винетки няма да се продават. За категория К3 се въвежда „уикенд“ винетка, която ще важи от петък 12.00 ч. до неделя 24.00 ч.", "date": "2019.01.09", "title": "Над 30 е-винетки са продадени за ден в пощенските станции в община Горна Оряховица"}
{"url": "https://www.24chasa.bg/novini/article/7235876", "text": "Италианският вицепремиер и министър на вътрешните работи Матео Салвини заяви във Варшава, че иска Полша и Италия да работят заедно за нова Европа, предаде Ройтерс. \"Полша и Италия ще бъдат част от новата пролет в Европа, от възраждането на новите европейски ценности\", заяви Салвини на обща пресконференция с полския си колега Йоахим Бруджински. Срещата беше предложена от Бруджински, който каза, че двамата са обсъдили миграцията и граничната сигурност на Европейския съюз. Салвини отбеляза, че с колегата си са разговаряли за сътрудничеството между Полша и Италия за изграждане на нова Европа. Европа, която ще се оформи през юни (след изборите за Европарламент през май), ще е на всички ни, за разлика от днешната, която се управлява от бюрократи, каза той. Салвини ще се срещне днес и с лидера на полската управляваща партия \"Право и справедливост\" Ярослав Качински, с когото ще обсъдят създаването на нов евроскептичен съюз. Италианският вътрешен министър е на посещение във Варшава в момент, когато италианските и полските популистки националистически сили проучват възможен съюз за предстоящите напролет избори за Европейски парламент. Насрочените за май избори се очертават като битка между либералните проевропейски сили, към които се числи френският президент Еманюел Макрон, и популистите евроскептици, представлявани от Салвини и някои други политици с популистки позиции, посочва Асошиейтед прес. Срещата на Салвини с Качински се разглежда като първи знак дали известният с радикалните си разбирания италиански политик е в състояние наистина да издигне националистическото предизвикателство на европейско равнище. Часове преди посещението на Салвини полският премиер консерватор Матеуш Моравецки заяви, че правителството му има близки позиции с тези на италианския вътрешен министър \"по множество европейски въпроси\", отбелязва Франс прес. Водачът на италианската крайнодясна антиимигрантска партия \"Лига\" неведнъж е критикувал ЕС и смята, че изборите през май са ключови за създаването на \"реформистки блок\", способен да промени радикално европейските институции отвътре. Полското правителство, оглавено от евроскептичната партия \"Право и справедливост\", настоява ЕС да даде по-голяма независимост на страните членки и да се меси по-малко по въпроси от националната им политика.", "date": "2019.01.09", "title": "Салвини е в Полша в търсене на съюзници за изборите за Европейски парламент"}
{"url": "https://www.24chasa.bg/novini/article/7235870", "text": "Председателят на ПГ на ГЕРБ и зам.-председател на партията Цветан Цветанов проведе работна среща с ръководителя на Бюрото на Фондация „Конрад Аденауер“ в България Торстен Гайслер, съобщиха от ГЕРБ. По време на срещата бяха обсъдени планираните за 2019 година съвместни събития и инициативи между Фондацията и различните структури и партньори на ГЕРБ - Жени ГЕРБ, Младежи ГЕРБ, Старейшини ГЕРБ, Сдружение „Граждани за европейско развитие на България“ и Центъра за европейски изследвания „Вилфрид Мартенс“. Двамата обърнаха особено внимание на основните теми, които ще бъдат във фокуса на политическия живот през следващата година, с оглед и на европейския дебат. Гайслер информира Цветанов за предстоящото посещение в България на зам.-генералния секретар на Фондацията д-р Герхард Валерс по повод 25-тата годишнина от откриването на представителство на фондация Конрад Аденауер в страната ни. Председателят на ПГ на ГЕРБ поздрави Фондацията с оглед на предстоящото отбелязване на годишнината и подчерта, че тя винаги е била ключов партньор за развитието на демокрацията и гражданското общество в България, включително и чрез повишаване на капацитета на българските институции посредством активен обмен на знания и опит между двете държави. Двамата си пожелаха 2019 година да бъде успешна за трайното утвърждаване на европейските ценности, като отбелязаха значението на Пловдив като Европейска столица на културата за привличане на допълнителен интерес към страната ни, за популяризиране на българската култура и възможности за развитие.", "date": "2019.01.09", "title": "Цветанов се срещна с шефа на Бюрото на Фондация „Конрад Аденауер“ в България"}
{"url": "https://www.24chasa.bg/novini/article/7235882", "text": "Българските превозвачи излизат на първия си масов протест срещу дискриминационни текстове в готвените нови регулации, известни като Мобилен пакет 1 утре, 10 януари, от 9 до 13 ч., предава БТА. От Терминал 2 на летище София ще отпътуват два чартърни полета с 360 протестиращи. Към тях се очаква да се присъединят още над 100 български превозвачи и съмишленици, живеещи в района на белгийската столица или пътуващи със собствен превоз. Към българските протестиращи на белгийския площад Шуман се очаква да се присъединят около 260 румънски протестиращи превозвачи, се уточнява в съобщението на Съюза на международните превозвачи/СМП/. Протестът е обявен като \"Международен протест на превозвачите срещу Мобилен пакет 1\". Протестиращите ще изразят своята позиция чрез следните призиви: Мобилен пакет 1 убива общия пазар в ЕС!; \"НЕ на двойните стандарти за транспортния бранш в ЕС!\"; \"Европа на две скорости - заден ход за транспорта!\"; \"Мобилен пакет 1 убива транспортния бизнес в България!\"; \"Ще узакони ли Европейският парламент кражбата на бизнес?!\";\"Мобилен пакет 1 = победа на лобизма над ценностите на ЕС!\" Освен митинга на площад Люксембург, в протестните действия ще се включат и 10 камиона, които ще бъдат позиционирани на площад Cinquantenaire, на около 500 метра от мястото на протеста, уточняват от СМП. Протестът на българските превозвачи е подкрепен от всички политически партии, от българското правителство, от българския парламент и от българските евродепутати. На площада, редом с превозвачите ще застанат и официални лица, подкрепящи протеста, включително и българският министър на транспорта Росен Желязков. Протестът е насочен срещу обмисляните нови регулации в сектор \"Транспорт\", които са опит за въвеждане на двойни стандарти в ЕС, и биха довели до ликвидиране на българския транспортен сектор чрез ограничаване на конкуренцията, кражба на шофьори и отприщване на имигрантска вълна. Въвеждат се условия и задължения, които ще направят българския международен транспорт неконкурентен, работата на международните български шофьори непривлекателна, посочват от СМП. Сред основните искания на протестиращите е да отпадне задължението за връщане на камионите на всеки 4 седмици до държавата на регистрация на фирмата, както и забраната за прекарване на 45 часовата почивка на водачите в кабината на камионите. Сред важните искания е, шофьорите да бъдат извадени от Общата наредба за командироване на работници в чужбина, тъй като техният труд е различен от този на всички останали командировани работници. Готвените рестрикции засягат най-много страните от периферията на ЕС като България поради географското си положение е най-потърпевша. Към протеста се присъединяват румънски превозвачи, както и представители на полски, унгарски, литовски професионални сдружения, които подкрепят исканията ни. Протестите са мирни и не предвиждат затваряне на пътни артерии и блокади. Целта на автомобилния бранш е да заяви категорично пред евродепутатите от Транспортната комисия, че не приема готвените нови регулации, подчертават от Съюза на международните превозвачи.", "date": "2019.01.09", "title": "2 чартъра с 360 протестиращи превозвачи излитат за Брюксел утре от София"}
{"url": "https://www.24chasa.bg/novini/article/7235888", "text": "Жалба за дискриминация срещу Красимир Каракачанов му донесоха думите, че „циганите са станали изключително нагли”. Тя е получена в Комисията за защита от дискриминация, а неин вносител е сдружение „Единство” – Хасково, съобщиха от пресслужбата на Комисиятата в писмо до медиите. „Парадоксалното е, че циганите в България станаха изключително нагли вече. Преди няколко дни набиха полицай, преди два дни бият военен. Това не може да продължава повече и търпимостта на българското общество се изчерпа”, бяха думите на Каракачанов вчера, заради които се жалват от него.", "date": "2019.01.09", "title": "Пуснаха жалба срещу Каракачанов заради \"наглите цигани\""}
{"url": "https://www.24chasa.bg/novini/article/7235895", "text": "Пет млади мъжки лопатара бяха разселени в Държавното ловно стопанство в Тервел. Животните са доставени от стопанството „Студен кладенец”- съобщиха от Североизточното държавно предприятие.. Елените са в добро състояние и ще бъдат наблюдавани в карантинен двор с цел пълната им адаптация, преди разселването. В стопанството се поддържа добра и стабилна популация от този вид дивеч. През 2016г. германският ловец Вернер Аустерман отстреля в Тервел елен лопатар, обявен за нов национален рекорд. Трофеят с оценка от 208,22 т. по системата на CIC и с тегло 4,750 килограма, подобри рекорда на страната ни, който се държеше от животно, отстреляно от Тодор Живков през 1984 г. в стопанство „Воден”. В челната десетка - на шесто и седмо място, са още два трофея от елен лопатар, отстреляни в Тервел през 1972 и 1981 г. По данни от последната таксация на територията на стопанството има 112 елени лопатари. Доставянето на животни отвън цели не само подобряването на генофонда, но и казано на ловен език “опресняване на кръвта“, което в съчетание с благоприятните климатични условия за развитие и упорития труд на служителите, е в основата на поддържането на устойчиви запаси от елен лопатар с отлични трофейни качества – казват още спецалистите. Ежегодното разселване на животни в ловните и горски стопанства е целенасочена политика на ръководството на Североизточното държавно предприятие и на ловните специалисти.", "date": "2019.01.09", "title": "В ловното стопанство в Тервел има 112 елена с отлични трофейни качества"}
{"url": "https://www.24chasa.bg/novini/article/7235905", "text": "Не разбирам защо европейските данъкоплатци трябва да плащат дори и цент за държави, където законността не е установена, заяви днес на пресконференция заместник-председателят на Европейската комисия Юрки Катайнен, предава БТА. По неговите думи корупция има там, където законността отсъства. Държавите от ЕС трябва да започнат високо да говорят за върховенството на закона. Дипломацията невинаги е решение, понякога трябва да надигнем глас. Остава в сила предложението ни да обвържем отпускането на средства от ЕС само за страните в Общността, където върховенството на закона не е под въпрос, добави той. В някои държави от ЕС има предизвикателства пред върховенството на закона, всеки знае за обстановката в Полша, Унгария, а за съжаление и в Румъния днес. Има големи проблеми. Европа е основана на твърди ценности, на върховенството на закона, на човешките права и човешкото достойнство, на независимо правосъдие, на свобода на медиите и на изразяването. Ако тези ценности бъдат застрашени, това е огромно предизвикателство, обобщи Катайнен. Изправени сме също пред външни предизвикателства - от Русия, по въпроса за Украйна, или с намесата в демократичния ни процес. Трябва да бъдем готови да отвърнем, посочи той. Катайнен отбеляза, че Китай и САЩ отправят към ЕС икономически предизвикателства. Най-сериозните предизвикателства са умишлено предизвикани, например оттеглянето на Великобритания от ЕС и събитията в САЩ, добави той. В отговор на въпрос Катайнен, който по-рано се очакваше да бъде кандидат за следващ председател на ЕК, уточни, че няма да участва скоро в избори и напуска политиката.", "date": "2019.01.09", "title": "ЕК: Данъкоплатците не би трябвало да плащат за държави без установена законност"}
{"url": "https://www.24chasa.bg/novini/article/7236043", "text": "Европейският комисар по въпросите на транспорта Виолета Булц се срещна днес с транспортните министри на България, Унгария, Литва и Полша, с които обсъди законодателните реформи в сектора на автомобилния транспорт, съобщиха от пресцентъра на Европейската комисия. След срещата комисар Булц заяви: „Европа се нуждае от ясни правила в сектора на автомобилния транспорт. Запазването на статуквото е невъзможно. Ако не бъде намерено подходящо решение, ще бъдем изправени пред множество некоординирани национални изисквания. Това би довело до разпокъсване на вътрешния пазар, несигурност, по-високи разходи и понижаване на конкурентоспособността на ЕС. За преодоляване на тези предизвикателства Комисията под председателството на Жан-Клод Юнкер представи през май 2017 г. няколко важни законодателни реформи в рамките на пакета за мобилността. Тези мерки ще донесат осезаеми ползи както за водачите, така и за операторите. Прилагането на ясни и общи правила във всички държави членки ще доведе до действителна равнопоставеност — с други думи, всички превозвачи ще действат при еднакви условия. В резултат на тези мерки ще се подобрят също така условията на труд на водачите и ще може да се потърси изход от проблема, свързан с недостига на водачи, който засяга цялата европейска промишленост. Прилагането на правилата за командироване ще гарантира справедливо заплащане при работа в други държави членки, като се отчита високата степен на мобилност на работниците в този сектор. Това ще намали значително административната тежест за операторите. Политическото споразумение, постигнато от транспортните министри на 3 декември 2018 г., беше важна стъпка в този процес. Затова приканвам Европейския парламент и Съвета на ЕС да започнат работа по законодателните предложения във възможно най-кратък срок. Комисията е готова да съдейства при провеждането на дискусиите и за започване на междуинституционалните преговори“.", "date": "2019.01.09", "title": "Комисар Булц: Европа се нуждае от ясни правила в сектора на автомобилния транспорт"}
{"url": "https://www.24chasa.bg/novini/article/7236074", "text": "Петте момичета, загинали в пожара в ескейп стая в полския град Кошалин, не са имали шанс да се спасят. Това заяви днес говорителят на прокуратурата Ришард Гоншоровски, цитиран от ДПА и БТА.  По думите му дръжката на вратата на изхода е била свалена и скрита. От помещението не е имало друг изход, защото прозорците са били покрити с мазилка. Намирането на дръжката е част от играта. Според правилата участниците трябва да решават поредица главоблъсканици, за да могат да излязат от заключената стая. Огънят е попречил момичетата да бъдат спасени отвън, тъй като е блокирал пътя на 25-годишния служител, отговарящ за ескейп стаята. Девойките, които празнували рожден ден, са загинали от задушаване, а мъжът е получил сериозни изгаряния. Собственикът на атракциона е в предварителния арест. Той може да получи присъда до осем години затвор по обвинения в нарушения на правилата за безопасност и причиняване на смърт по небрежност.", "date": "2019.01.09", "title": "Петте момичета, загинали в ескейп стаята в Полша, не са имали шанс"}
{"url": "https://www.24chasa.bg/novini/article/7236017", "text": "Поради силния снеговалеж летището в черногорската сторица Подгорица е затворено за полети и някои пристигащи самолети са пренасочени към летището в Тиват, съобщи черногорската теревизия, цитирана от БТА. През нощта и сутринта пистата и пространствата за маневриране бяха почистени, но силният снеговалеж преди обед отново формира снежна покривка, поради което не е осигурен сигурен трафик, съобщиха от летището. Отменени бяха няколко полета, сред които и полетите по линията Подгорица - Белград. Полагат се максимални усилия за нормализиране на ситуацията, се добавя в съобщението.", "date": "2019.01.09", "title": "Летището в Подгорица бе затворено поради силен снеговалеж"}
{"url": "https://www.24chasa.bg/novini/article/7236093", "text": "Сирийската кюрдска милиция Сили за защита на народа (СЗН) залови осем чуждестранни джихадисти, за които се предполага, че са членове на групировката \"Ислямска държава\" (ИД). Сред тях са американски тийнейджър и германец, предаде Франс прес, цитирана от БТА. \"Осем терористи от ИД бяха пленени при операции на нашите специални сили на 6 и 7 януари\", се казва в комюникето. Те са били проведени в източната сирийска провинция Дейр аз Зур. Заловеният германец е 31-годишният Лукас Глас, известен с бойното име Абу Ибрахим ал Алмани. Задържаният американец, на 16 години, бе идентифициран като Сулай Ноа Су, с бойно име Абу Сулейман ал Амрики. Останалите шестима заловени чуждестранни джихадисти са граждани на бивши съветски републики - двама узбеки, руснак, украинец, таджик и казах. Кюрдско-арабската коалиция Сирийски демократични сили (СДС), чийто гръбнак са СЗН, прочиства последните територии, останали под контрола на ИД в източната част на страната. В неделя тя залови петима джихадисти, сред които двама американци. Единият от тях е бивш учител от Хюстън.", "date": "2019.01.09", "title": "В Сирия плениха 8 джихадисти, включително американец и германец"}
{"url": "https://www.24chasa.bg/novini/article/7236115", "text": "Направихме беля, извинявам се на човека. Това каза в пловдивския районен съд 21-годишният Асен Пакетов, по-възрастният от двамата братя цигани, които пребиха командоса Валентин Димов навръх Богоявление. \"Искам да изляза оттук и да нямам повече такива неща\", заяви пък малкият брат Борис. В залата се оказа, че той не знае рождената си дата. Въпреки че е завършил 8 клас и има основно образование призна, че не може да чете и пише. На въпроса на съдията Иван Минчев като какъв се самоопределя, отговори, че не е българин. Борис обясни, че работи с кон и каруца. За разлика от него брат му Асен е с трудов договор като зидаро-мазач. Прокурорът Евгений Милев поиска и за двамата най-тежката мярка \"задържане под стража\". Той подчерта, че деянието е \"изключително брутално\". \"Не се касае за нанасяне на инцидентни удари, а за побой, продължил няколко минути. На място са пристигнали роднини на извършителите. Баща им се е опитал да ги спре, но те са продължили да бият пострадалия с ръце и крака в главата, докато е бил повален на земята\", посочи обвинителят. По думите му броят на ударите и мястото, където са били съсредоточени, сочат, че у подсъдимите липсват базови човешки ценности. Адвокатът на братята - Красимир Баков, започна пледоарията си с изразяване на съчувствие към военнослужещия. Защитникът атакува медиите, че \"сътворили новина\", която изместила дори закупуването на нови изтребители и делото на Баневи. Правистът нападна и вицепремиера Красимир Каракачанов заради изказването му за наглостта на циганите в България. Според адвоката това било опит за противопоставяне на етносите у нас и създаване на напрежение. \"Асен и Борис са съвсем нормални граждани и по никакъв начин не се отличават от останалите\", каза адвокатът. По думите му братята били провокирани от командоса. Двамата пресичали главния път, когато ефрейтор Валентин Димов ги приближил с колата си. Отминал ги, но се върнал на заден ход, спрял, слязъл и се запътил към Пакетови. \"У тези момчета се е породила мисълта, че ще ги нападне и са искали да се защитят\", каза адвокатът. Той настоя и двамата да бъдат освободени от ареста с \"подписка\". Съдът обаче ги остави под стража. \"Имало е 7 свидетели на инцидента, жена е била пряк очевидец от началото му\", посочи в мотивите си съдия Иван Минчев. Именно тя е разказала, че на Богоявление двамата цигани внезапно са тръгнали да пресичат главния път. Командосът успял да натисне спирачки и да предотврати катастрофа. Валентин Димов слязъл, за да направи забележка. Тогава единият от Пакетови го хванал за якето, наметнал над главата му и с брат си започнали да му нанасят удари. Командосът паднал на земята, после успял да се изправи, но отново бил съборен. \"Според очевидката извършителите са скачали върху главата му\", посочи съдията. Бащата на Пакетови - Наско, направил опит да ги отстрани. Казал им, че ще влязат в затвора, но не успял да ги спре. Същия неуспех имало и при намесата на други свидетели. Едни са били местни, а други външни. Цигани от махалата обаче ги подгонили. Удряли вратите и стъклата на колите им. Сред хората, които първи са се притекли на помощ на пребития военнослужещ, са съпрузи от Сливен. Според разследващите те не са били очевидци на началото на инцидента, но са видели част от ударите. Близките на Валентин Димов изразиха благодарност към семейството. \"От записа, иззет от камера в района на инцидента, не се вижда как е започнал.Заснети са обаче преминаващи автомобили. Някои са продължили пътя си, други са спрели. В момента се издирват собствениците им, за да дадат показания\", коментира пред \"24 часа\" районният прокурор на Пловдив Чавдар Грошев.", "date": "2019.01.09", "title": "Биячите на командоса скачали върху главата му, два пъти го повалили на земята"}
{"url": "https://www.24chasa.bg/novini/article/7236114", "text": "Бургас доближава нивата за обявяване на грипна епидемия. \"Влязохме вече в предипидемиологична обстановка\", съобщи пред \"Местен 24 часа\" шефът на Регионалната здравна инспекция д-р Георги Паздеров. Според последния бюлетин на РЗИ-Бургас до 6 януари регистринаните с остри респираторни заболявания са 344. За една седмица те са се увеличили рязко от 187, колкото бяха около новогодишните празници. Грипна епедимия се обявява при 450 души болни. \"Ако тези темпове на нарастване се запазят, до седмица-две може да се обяви грипна епидемия\", каза д-р Величка Григорова, директор на Дирекция \"Надзор на заразните болести\". \"Още в понеделник като получим картината за тази седмица ще вземем решение\", обясни д-р Паздеров. Сега се правели изследвания на пациенти чрез взимане на кръвни проби и от носоглътката, за да се изолира щама. Според д-р Григорова повечето регистрирани били с обичайните за зимата остри респираторни заболяввания, но през последните дни се увеличи заболелите от грип А, но преобладаващият подтип още се уточнява. Това показвали резултатите от хоспитализираните пациенти и медицински лаборатории. Няколко проби били пратени и в Националната референтна лаборатория. Бургас бе в предгрипна епидемия и преди Коледа с 311 регистрирани, но след това броят на острите респираторни заболявания намаля, за да се покачи отново сега. Споциалисти обаче отдават спада през този период на многото почивни дни накуп, когато хората отбягват да посещават лекарските кабинети и така не попадат официално в регистрите.", "date": "2019.01.09", "title": "Бургас вече в предгрипна епидемия"}
{"url": "https://www.24chasa.bg/novini/article/7236111", "text": "Всяка една спекулация около процедурата по избор на нов тип боен самолет може само да забави модернизацията на българската армия. Истинско двуличие от страна на БСП е да гласуват преди половин година проекта за инвестиционен разход, а сега да кажат, че не го подкрепят. На свой ред Румен Радев, когото аз уважавам като пилот, но не и като политик, иска да отклони държавата на Изток, вместо да работи по затвърждаването на позициите ни в НАТО. Това каза в \"Лице в лице\" по bTV лидерът на парламентарната група на ГЕРБ и зам.-председател на партията Цветан Цветанов. \"Това което показва БСП е, че те не са били искрени като са гласували през юни 2018 г. Имали са други интереси, може би \"Грипен\". 2017 г. направихме анкетна комисия, тази процедура трябва да е прозрачна. Имаме доклад, който казва, че F-16 е по-доброто решение. Аз съм убеден, че цената ще е много по-приемлива за България. Засега действащата техника самолети правителството е дало 200 млн. лева за ремонт. Искаме да продължи или да имаме способни самолети, които да отговарят на способностите на НАТО. Г-н Велков не беше искрен, че офертата за \"Грипен\" е по-изгодна. Не знаем каква ще е окончателната им цена\", каза Цветанов. \"Всичко ще липсва на този самолет като въоръжение - ракети трябва да се купят допълнително, а това не е посочено. Важно е да видим каква ще е позицията на БСП в дебата\", добави той. \"Нека да кажем, че семейството F-16 преобладава почти навсякъде. Само Чехия и Унгария са с \"Грипен\". Нека си припомним една Словакия само преди 10 месеца имаха решение за \"Грипен\", имаше ясна позиция на гражданското общество и те вече закупуват F-16 , защото това е най-доброто. Нека погледнем нашите съседи, това са държави членки на НАТО, които имат F-16 . Нека се отнасяме с уважение с експертите. Уважавам качествата на Румен Радев като пилот, но не и като политик, той иска да ни води на изток\", каза зам.-председателят на ГЕРБ. \"Не трябва да даваме пари за нещо, което не е съвместимо с НАТО. Процесът е започнал 2010 г. Ние бяхме пред финализиране на този разход, знаете, че политическите кризи 2013 г. ни отклониха от тази възможност\", каза още той. \"Саботирането на процедурата по избор на боен самолет е в интерес на всички, които искат да продължаваме да плащаме за ремонтите на сегашната ни техника, която на свой ред е несъвместима с НАТО. Напълно се доверявам на експертите от Министерството на отбраната, че Ф-16 е най-правилният избор за България и тяхното мнение съвпада с това на нашите съседки и на голяма част от страните в ЕС. БСП и Румен Радев с днешното си поведение, а и с опита процедурата да бъде завършена от служебния кабинет \"на тъмно\", будят съмнения дали не искат някой конкретен кандидат да бъде избран и нашата прозрачност ги притеснява\", каза още той. \"Аз съм убеден, че ще имаме мнозинство да дадем мандат да се финализира този процес и тогава ще имаме отговори на всички въпроси. Когато стигнем до ратификация ще бъдем с много по-голяма подкрепа. Влиза в парламента следващата седмица, може би още в сряда и ще видим дали ще можем да продължим преговорния процес\", каза Цветанов. \"Пакетът \"Макрон\" е тема 2 години. През цялото време българското правителство е защитавало българските превозвачи, няма нито един глобен български гражданин. Аз искам да покажем, че има кауза върху която може да се обединим всички. Искам да благодаря на Борисов, че даде мандат на Росен Желязков да присъства в Брюксел на протестите. Когато покажем, че носим българското в себе си, можем да постигнем много повече заедно\", каза още Цветанов. ", "date": "2019.01.09", "title": "Цветанов: F-16 e почти навсякъде, за \"Грипен\" трябва да се купуват ракети"}
