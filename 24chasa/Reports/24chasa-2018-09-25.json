{"url": "https://www.24chasa.bg/novini/article/7072483", "text": "\"Това е Криста, наша приятелка, изчезнала е в петък и е в неизвестност от тогава. Последно е забелязана на бул. Черни връх в клуб Микстейп 5 вечерта, била е с приятели и след това не са могли да я намерят. Никой не я е чувал или виждал. Моля, ако някой има информация или я забележи обадете се на номер 0894201926/+359899969454. Споделете да достигне повече хора, за да можем да я намерим :( :(\". Това написа в социалната мрежа Александра Иванова и публикува снимки на изчезналата си приятелка. Оставените телефони в публикацията са на брат й, а днес майка й е подала сигнал в полицията, става ясно от коментарите под публикацията. От друг коментар става ясно, че от Микстейп са се съгласили да дадат записите.", "date": "2018.09.25", "title": "Младо момиче е в неизвестност от петък, последно е видяна в столичен клуб"}
{"url": "https://www.24chasa.bg/novini/article/7072200", "text": "България е рекордьор по задържане на синтетични наркотици. В тонове се измерват хероин, хашиш и за комбайнерите както се шегувах, че ожънахме 30-40 тона канабис. Така че България тук е ценена много. Това заяви премиерът Бойко Борисов след срещата на високо равнище “Глобален призив за действие за справяне с проблема с наркотиците”, която се проведе в централата на ООН в Ню Йорк. Форумът се организира от президента на САЩ Доналд Тръмп, а България бе съдомакин. Борисов подчерта, че целта на срещата е “този бич (наркотиците - б.р.) да бъде изкоренен по всички направления”. “Неслучайно ние сме съпредседатели, защото операция “Лунна светлина” и много други бяха най-добрите, които са провеждани в света от българските спецслужби заедно с ДЕА. Ние сме действително от най-добрите партньори не само на САЩ, но и на Европол”, каза Борисов. “Усилията на България в борбата с разпространение на наркотици се оценяват високо. Надявам се сега на това ниво - ООН и президента Тръмп, а имах възможност и с държавния секретар Помпео повече да си поговорим, той като бивш директор на ЦРУ повече се познаваме като свършена работа. Но и това с президента Тръмп си казахме, знаете ние по телефона се чуваме и има какво да направим съвместно следващите 1-2 месеца. Стратегическото партньорство в НАТО и преодоляването на опасностите във военната сфера са теми, които много ни интересуват и двете страни”, обясни премиерът. Борисов подкрепи заявената от Тръмп позиция за нова по-твърда политика на САЩ срещу легализацията на меките наркотици. “За смъртно наказание в Европа не би могло да се говори. Абсолютно съм против легализацията на каквато и да е дрога, защото виждате колко проблеми имаме с пътната безопасност заради алкохол или мека дрога. Иначе България по-твърда от сега не може да бъде, защото 3,5 тона беше само картофеното пюре кокаин. Неслучайно и в борбата срещу контрабандата на цигари, наркотици, трафик на хора, ние сме на първите места по задържани и осъдени трафиканти. Така че в САЩ, когато идвам, в лицето и на ФБР, Сикрет сървис, ДЕА срещам само приятели”, заяви Борисов. В Ню Йорк той разговаря и с канадския премиер Джъстин Трюдо, който му благодарил, че няма никакви проблеми след отпадането на визите за българи и приел покана да дойде у нас. Борисов е начело на българската делегация, която участва в 73-ата сесия на ООН. На форума Борисов разговаря с външния министър на Саудитска Арабия Адел бин Ахмед ал Джубейр за предстоящото посещение у нас на принц Мохамед Бин Салман Бин Абдулазиз ал Сауд, с гръцкия премиер Алексис Ципрас и турския външен министър Мевлют Чавушоглу. С грузинския премиер Мамука Бахтадзе Борисов обсъди развитието на морските превози между двете страни, създаването на нов мултимодален транспортен коридор “Персийски залив - Черно море” от Иран до България и Гърция и Южния газов коридор. Борисов държа и реч по време на срещата на върха за мира “Нелсън Мандела”.  Египет е най-значителният търговско-икономически партньор на България сред държавите от Близкия изток и Африка. Разглеждаме Египет като потенциален доставчик на природен газ и имаме интерес да се включим в газовия проект между Египет, Гърция и Кипър. Това заяви премиерът Бойко Борисов на срещата си с египетския президент Абдел Фатах Ас Сиси в Ню Йорк по време на 73-ата сесия на общото събрание на ООН. “България разглежда Египет като държава с ключова роля за постигането на стабилност в региона на Близкия изток и Африка”, каза Борисов и подчерта готовността на България за активно сътрудничество с Египет в борбата с тероризма, трансграничната престъпност и радикализацията на всички нива. “Борбата срещу тези явления е обща кауза за нашите две страни. Ето защо е необходимо задълбочаване на търговските връзки във военната и военнотехническата област”, обясни Борисов. Той напомни, че Европейският съвет е взел решение за провеждане на среща на върха ЕС - Египет, тъй като там има 5 милиона бежанци. “Имах покана от Египет още като се откри вторият Суецки канал. Оттогава всяка година пращат покани, ние не намираме време, но сега с една бизнес делегация може да се направи, защото и на ниво ЕС - Египет в следващите месеци ще има среща, ще се инвестира там. Много са ни важни именно като граница на мигрантите и затова трябва да се помогне на Египет. И за радост България и моята скромна личност в тази част на света е уважавана”, добави Борисов. ", "date": "2018.09.25", "title": "Борисов: Рекордьори сме по задържане на синтетична дрога (Обзор)"}
{"url": "https://www.24chasa.bg/novini/article/7072464", "text": "Иранският президент Хасан Рохани обвини днес Съединените щати, че искат да свалят от власт режима в Техеран, предаде Франс прес. Той заклейми на годишната сесия на Общото събрание на ООН в Ню Йорк \"абсурдната\" позиция на американския си колега Доналд Тръмп, който призова по-рано от същата трибуна за \"изолиране\" на \"корумпирания\" ирански режим, предава БТА. Рохани нарече \"икономически тероризъм\" американските санкции срещу Иран и осъди \"безразсъдството и незачитането на международните ценности и институции от някои държави\", предаде Асошиейтед прес.", "date": "2018.09.25", "title": "Хасан Рохани: САЩ искат да свалят иранския режим"}
{"url": "https://www.24chasa.bg/novini/article/7072469", "text": "\"С президента Хашим Тачи обсъдихме ситуацията на Балканите\". Това написа във фейсбук премиерът Бойко Борисов, който е в Ню Йорк за 73-тата сесия на ООН в САЩ. \"Надявам се съвсем скоро Косово и Сърбия да се приближат до постигане на мирно споразумение, което ще бъде от голяма полза за целия регион\", написа още Борисов.", "date": "2018.09.25", "title": "Борисов и Хашим Тачи обсъдиха в Ню Йорк ситуацията на Балканите"}
{"url": "https://www.24chasa.bg/novini/article/7072472", "text": "100 декара иглолистни гори пламнаха тази вечер край благоевградското село Дренково, предава  . Пламъците са тръгнали от сухи треви и бързо са се разраснали заради силния вятър. Няколко екипи на пожарната са в района.                                                                                                                                                                                                                                                                                                                       ", "date": "2018.09.25", "title": "100 декара иглостни гори горят край село Дренково"}
{"url": "https://www.24chasa.bg/novini/article/7072341", "text": "ВМРО, която е част от управляващата коалиция, лансира вчера предложение за социална кошница с хляба и още 9 основни хранителни продукти, чиито цени държавата трябва да контролира. Така ще се гарантира, че те няма да поскъпнат заради увеличението на цените на газа. Това стана ясно от публикация във фейсбук на лидера на партията и съпредседател на коалиция “Обединени патриоти” - вицепремиера и военен министър Красимир Каракачанов. Обезпокоен от прогнозите на опозицията, че през зимата крайните цени на основни продукти ще поскъпнат значително, той свикал експертите на ВМРО, които излезли с идеята държавата да сложи таван върху търговската печалба от хляб, кисело мляко, прясно мляко, краве сирене, краве масло, кашкавал “Витоша”, пилешко и свинско месо, Идеята е храните от пакета да са с фиксирана ставки за печалба на производител и търговец. Каракачанов бил изумен, че производителите на хляб си позволяват печалба от 5 ст. на брой, а търговците стигат до 30 ст. Затова вицепремиерът настоява маржът за вторите да не може да надхвърля този, който си позволяват първите. Според ВМРО ценообразуването трябва да се контролира от Комисията за защита на потребителите. “Инициирам разговори с всички сектори на хранителния бранш и със синдикатите за консенсус по този важен проблем. Благодарение на ВМРО и коалиционните ни партньори и се изпълняват, но действията засега не са достатъчни”, отсъди Каракачанов. Той възложи преговорите по темата на заместника си във ВМРО - секретаря на парламентарната група на “Обединени патриоти” Искрен Веселинов, и на съпартиеца им Александър Сабанов от комисиите по икономическата политика и по земеделието и храните. “Силно съм скептичен по отношение на мерки, които са били характерни за социализма. Огромни усилия полагам, за да намеря по-нежен израз”, коментира пред “24 часа” лидерът на НФСБ, съпредседател на “Обединени патриоти” и вицепремиер Валери Симеонов. Трябва да има свобода на търговията. Има си регламент на ЕС, напомни депутатът от “Обединени патриоти” и шеф на парламентарната комисия за наблюдение на приходните агенции и борба със сивата икономика и контрабандата Емил Димитров-Ревизоро. Той прогнозира, че веднага политици ще започнат да говорят как трябва да падне ДДС-то върху храните, без никой да си дава сметка, че от този данък всъщност се плащат и пенсиите. От ГЕРБ засега не коментират предложението на коалиционния си партньор. Въздържа се и лидерът на парламентарната група на \"Обединени патриоти\" Волен Сидеров. Предложението на вицепремиера Красимир Каракачанов за социална кошница храни е популистко. Така коментира лидерът на БСП Корнелия Нинова лансираната от ВМРО идея за таван върху цените на основните продукти. Решението е намаляване на данък добавена стойност за храните и лекарствата, категорична е тя. “Председателят на КЕВР Иван Иванов обяви намерение цената на природния газ да се вдигне с 8%. Това ще доведе до увеличение на цените на всички стоки и услуги. При този ценови шок е наложително да се вземат мерки, за да се подпомогнат близо 2 млн. българи, които живеят под прага на бедност от 321 лв.”, настоя Нинова. С предложението на Каракачанов според нея държавата показвала, че е на колене пред търговските вериги и е тръгнала да им се моли да не увеличават цената на хляба. “Но хляб се продава в стотици хиляди магазини в цялата страна, а не само в 4-5 търговски вериги в големите градове. Това значи ли, че ще ходят да се молят на всички търговци от магазин на магазин? Като поскъпне млякото, и за него ли ще ходят да се молят?”, попита Нинова. Ако сега управлявала БСП, при този ценови шок щяла да увеличи броя на получаващите помощи за отопление - от 204 635 на 400 000 души. ДЕВОРА НЕДЯЛКОВА Предложението за определяне на ставките е добро, но може да е в разрез с европейското законодателство, показа допитване на “24 часа” до браншови организации. “Предложението е добро, но само ако е обмислено как може да се приложи и какви са параметрите”, каза Димитър Зоров, председател на Асоциацията на млекопреработвателите в България. “Въпросът е как е формирана надценката и как ще се фиксира - дали като се вземат предвид разходите на търговците, или преди приспадане от обявената цена”, каза той. Според него не е ясно как идеята би устояла на общото европейско законодателство. “Винаги сме на ръба на себестойността. Дори ако сложат определена ставка, за нас ще е удоволствие, ако например се определи 5% печалба. Защото в момента не можем да достигнем толкова,” коментира Димитър Белоречков, председател на Съюза на птицевъдите в България. Той обясни, че маркировката на всяко яйце показва кой е производителят му. Налагане на определени ставки обаче щяло да е в разрез с европейското законодателство. “Търговската надценка не зависи от правителството”, обясни той. Атанас Урджанов, председател на управителния съвет на Асоциацията на месопреработвателите в България, заяви, че няма информация за официален документ с предложенията, който би могъл да коментира. От “Лидл” и “Билла” казаха, че се въздържат от коментар за момента. До редакционното приключване на броя нямаше мнение от “Метро” и “Кауфланд”. Природният газ от 1 октомври ще поскъпне с 13,89%, колкото предложи “Булгаргаз”. Това стана ясно по време на открито заседание в КЕВР. Увеличението за домакинствата р бизнеса ще е 8%, каза председателят на регулатора Иван Иванов. Утре ще се проведе откритото заседание за цените на парното и на тока. При парното експертите предлагат увеличение от 2 до 9,35%. Въпреки поскъпването на тока от топлофикациите, еленергията за потребителите няма да вдигне. Не се предвижда и увеличение на таксата “задължения към обществото”.", "date": "2018.09.25", "title": "Каракачанов: Таван на печалбата за хляб и още 9 храни (Обзор)"}
{"url": "https://www.24chasa.bg/novini/article/7072476", "text": "\"В Централата на ООН участвах в кампания срещу антисемитизма. Българският народ е показал, че знае как да пази своите евреи по време на Втората световна война и никога няма да допусне подобно нещо за в бъдеще\". Това написа във фейсбук премиерът Бойко Борисов, който е в Ню Йорк за 73-тата сесия на ООН.", "date": "2018.09.25", "title": "Борисов участва в кампания срещу антисемитизма в Ню Йорк"}
{"url": "https://www.24chasa.bg/novini/article/7072214", "text": "“Инвестициите в публична инфраструктура спомагат в най-голяма степен за развитието на нашите градове. През последните години в София наваксваме с десетилетното изоставане в развитието. Това е възможно благодарение на европейската солидарност, кохезионната политика и сътрудничеството с другите европейски столици.” Това заяви кметът на София Йорданка Фандъкова на годишната конференция на кметовете на столиците на ЕС в Брюксел. Фандъкова отправи покана София да домакинства следващата среща. През предишния програмен период София е реализирала 90 проекта, а през настоящия - 41. Като пример за инвестиции, които променят града, Фандъкова посочи метрото и системата за управление на отпадъците. За следващия програмен период общината планира разширение на метрото към “Левски Г” и “Слатина”. Във форума участваха зам.-председателят на Европейската комисия Юрки Катайнен и еврокомисарят по регионална политика Корина Крецу. ", "date": "2018.09.25", "title": "Фандъкова кани  кметовете на европейски  столици на среща в София"}
{"url": "https://www.24chasa.bg/novini/article/7072270", "text": "След безсънни седмици и 3 изпочупени патрулки автокрадецът Георги Воденичаров-Кико бе заловен, а съучастникът му Светослав Петков-Лъвицата избяга при акция на полицаите от Главна дирекция “Национална полиция”. Двамата посегнали на чуждо БМВ 720 около 4 ч във вторник в столичния кв. “Витоша”. Те са сред най-популярните автокрадци в София. Специалитет са им луксозните автомобили с цена над 60 хил. лв. Полицаите влезли в следите им преди няколко седмици и ги дебнели денонощно. Във вторник рано сутринта ги засекли на паркинг пред кооперация на ул. “Борис Арсов” в столичния кв. “Витоша”. Лъвицата седнал зад волана и го запалил, а приятелят му го подкарала. После Петков се прехвърлил на работната им кола - също беемве. Криминалистите обаче преградили пътя им с патрулките си. Двамата натиснали газта и изпотрошили 3 полицейски коли, докато бягали. За щастие, нямало пострадали, а Кико бил арестуван на място. Лъвицата обаче успял да мине през блокадата. Последвала луда гонка из целия Студентски град. Усетил жегата, Петков зарязал автомобила и хукнал да бяга пеша по малките улички, където успял да се скрие. Той е обявен за общодържавно издирване, а Кико е задържан за 72 часа.  Собственикът на беемвето Георги Николов разказа, че това е трета негова кола, на която посягат бандити  . Като голям успех бе определена акцията от новия вътрешен министър Младен Маринов. Той изказа благодарност на колегите си от националната полиция за залавянето на Кико и нарече него и Лъвицата “бандити”. Маринов изрази увереност, че скоро ще бъде задържан и Лъвицата.  За последно той бе арестуван през 2014 г. в София, когато Маринов бе шеф на СДВР. И по време на двата ареста участва един и същ полицай, който в първия случай го гони с лична кола, в която е ѝ приятелката му.  Любопитното е, че днес Лъвицата трябва да се яви в съда по друго дело. Той е подсъдим за кражба на “Ауди Кю 5”. Според обвинителния акт на Софийската районна прокуратура Петков задигнал колата и бил подгонен от полицаи в кв. “Бояна” през 2013 г. Той отново зарязал автомобила, а по ключа е открито ДНК-то му. Свидетел по делото е Кико. Мъжът, който носи прякора си от дете, когато любимата му анимация била за лъвицата Елза и затова често стоял дълго пред клетката на животното в софийския зоопарк, има и друго висящо дело. Полицай го видял в колата през 2014 г. и го познал. “Ей, Лъвица, открадна ли тази кола”, попитал криминалистът, а Петков натиснал газта. Той се изплъзнал, а сега е подсъдим за вещно укривателство на джипа. Петков казва, че е бил на морето и вади регистрация от хотел там. Той е собственост на майката на Кико. Сред най-дръзките му посегателства е на джип на молдовец през м.г. По оперативни данни Лъвицата го откраднал и оставил на паркинг, за да му мине “карантината”. като се смята, че зад волана е бил Кико. Двамата нямат обвинения за случая. Лъвицата бе подозиран и че е крадял колите за отвличанията на Наглите, но това не бе доказано. В миналото е бил близък с Даниел Димитров-Данчо Релето, който бе осъден като член на групата. Воденичаров е следствен за кражба на джип през м.г. Съучастник му бил Николай Пеков-Петата. След арестите им на 18 юли м.г. в жилището на Кико в тайник в стената били открити 35 хил. лв. Бяха намерени и радиостанции на честотите на полицията, заготовки на ключове за коли и други уреди за кражби. Полицаите открили и краден джип мерцедес. През 2012 г. Кико влезе в криминалните хроники, след като наръга полицай при арест. Според разследващи Полицаи наричат Петков “мъжкар”, който поне в неофициалните разговори си признава за престъпленията. Той е известен чистник, в дома му всичко е подредено. Описват го като идеалния баща, който дава всичко на сина си, без да допусне момчето да бъде разглезено. Въпреки няколкото дела срещу него Лъвицата е неосъждан. Искам да изкажа специална благодарност на Главна дирекция “Национална полиция” затова, че спасиха колата ми. Щеше да ми е трета задигната, разказа пред “24 часа” Георги Николов, който е собственик на беемвето, на което посегнали Кико и Лъвицата. Мъжът разбрал за посегателството, след като Кико бил задържан. През 2012 г. му била открадната друга кола, която и до днес не е намерена. 2 г. по-късно апаши свили джантите, радиото и множество части от друг негов автомоби. Сега колата му е потрошена, но, за щастие, е застрахована. Николов няколко пъти изтъкна, че е благодарен на МВР за перфектната организация и се надява Кико и Лъвицата да получат дълги присъди в затвора.  Кражбите на коли са спаднали с над 30% в цялата страна спрямо същия период на м.г., сочат данните на полицията. В София например миналата година са били задигнати 905 коли, а тази са 750. Според разследващи основна заслуга за намалението имат арестите на Иван Янински-Шумахера и съучастникът му Илиян Ценев-Байката. Талантливи като Лъвицата и Кико, те крадат само по-стари коли за части, но по-често. Двамата обаче бяха задържани в началото на годината за обир на банкомат и прекараха доста време в ареста. Сред най-крадените от бандитите коли са ауди, мерцедес и фолксваген. Посяга се на по-старите модели - на около 10 г. Те се карат директно в автоморга, която ги разглобява на части и чисти номера на рамата. Тъй като в момента собствениците на обектите не са задължени да доказват произход на чарковете, твърдят, че са ги купили онлайн. Затова и в новия закон за автосервизите, който е в парламента, е предвидено всяка част да има записана своята история. По-луксозните автомобили пък се карат зад граница. Най-вече за страните от бившия Съветски съюз и Близкия изток. Така например беемве с български регистрационни номера бе използвано за атентат в Ирак преди година. Оказа се, че само табелите са от България. В Русия преди години бе открит краденият джип рейндж роувър на шефа на Българския футболен съюз Борислав Михайлов. Част от колите се задигат за застрахователни измами. Собственикът сам я дава в моргата, рамата се чисти, а мъжът взема парите. После печели и от полицата. В София има няколко такива разкрити измами. Най-често коли се крадат с турбодекодер, който обучава бордовия компютър и автомобилът пали. Ползва се и тапа, която блокира алармата. Друг номер е със записвачка, която прехваща сигнала за заключване и го предава на другата си част, а колата се отваря. Бандитите обикновено са поне по двама - един гледа да не ги видят, а другият краде автомобила. Често за отцепки се ползват и гаджета на апашите.", "date": "2018.09.25", "title": "Крадецът Кико заловен със задигната кола, след като потрошил три патрулки, шефът му Лъвицата бяга пеш (Обзор)"}
{"url": "https://www.24chasa.bg/novini/article/7072430", "text": "До края на следващата седмица ще започне разглеждането на законодателните промени, с които за престъпление ще се смята незаконното производство на цигари. Това съобщи министърът на финансите Владислав Горанов след среща с министъра на вътрешните работи Младен Маринов, на правосъдието Цецка Цачева, главния прокурор Сотир Цацаров, директора на Агенция “Митници” Георги Костов и председателите на комисии в Народното събрание Данаил Кирилов и Емил Димитров. Цацаров напомни, че на последното заседание на парламентарната комисия за сивата икономика е била подчертана необходимостта от такива промени в Наказателния кодекс. Според главния прокурор ще бъде въведен регистрационен режим за машините и съоръженията, чрез които се произвеждат акцизни стоки. Има политическа воля, която да доведе до промените, смята Цацаров. Работна група в Министерството на правосъдието с участието на представители на прокуратурата и митниците вече работела по текстовете. Те ще бъдат внесени чрез депутати, за да може по-бързо предложенията за промени да бъдат гледани в парламента. Цецка Цачева заяви, че разчита на шефа на правната комисия Данаил Кирилов за бързина при придвижване на законодателните предложения, за да не се губи време, ако инициативата е само от правосъдното министерство. “Констатирахме, че само с тези промени може да спре производството на нелегални стоки като цигари и алкохол”, посочи Цачева. Данаил Кирилов пое ангажимент да се прецизира законодателството при нарушение на акцизното облагане и в такъв случай да се носи наказателна отговорност заради обществената опасност. ", "date": "2018.09.25", "title": "До 10 дни готови текстовете, с които нелегалното производство на цигари става престъпление"}
{"url": "https://www.24chasa.bg/novini/article/7072283", "text": "Спас Русев - собственик на “Виваком” и на футболния отбор “Левски”, води преговори за закупуване на албанския оператор “Телеком Албания”, притежаван от германския “Дойче телеком”. Новината за сделката, появила се в “Блиц”, беше потвърдена пред “24 часа” от достоверен източник, но с изричното условие, че всичко е още в ранен етап. “Разговорите на българския бизнесмен Спас Русев с “Дойче телеком” са в много начален етап и ще продължат между 3 и 6 месеца”, коментира той. Като “проблемно” определи албанското дружество източникът. Германците искали да се фокусират върху други проекти. Спас Русев ще се конкурира с още 3-4-ма кандидати за албанския телеком. Не се посочва конкретна цена. Интересен факт е, че Русев не играе за телекома с партньорите си от “Виваком” и VTB - братята Георги и Милен Велчеви. “Телеком Албания” е първият албански мобилен оператор. Той е създаден през 1995 г. и стартира търговска дейност през 1996 г. под името АМС - Albania Mobile Communications. През 2000 г. компанията става част от OTE Group - водещия телеком в Гърция, опериращ под марката Cosmote. Освен в Гърция и Албания Cosmote работи и в Румъния, където притежава 54% от капитала на най-големия местен оператор “Телеком Румъния”. През юли 2009 г. основен акционер на групата ОТЕ става “Дойче телеком”. Така в момента 99,79% от “Телеком Албания” са собственост на германския телеком. “Телеком Албания” оперира под сегашното си име от 2015 г. Придобиването от ОТЕ оказва силно влияние върху развитието ѝ - в момента на покупката тя има 11 хил. абонати, а през декември 2001 г. те надхвърлят 273 хил. През 2009 г. клиентите ѝ са вече 1,9 млн. През 2011 г. “Телеком Албания” навлиза на албанския пазар на стационарни телефони и става втората компания, която ги предлага в цялата страна. Същата година телекомът получава лиценз за 3G технология на стойност 15,1 млн. евро и в началото на 2012 г. става вторият мобилен оператор, който стартира тази услуга в страната. Следващата стъпка е стандартът HSPA + (разширен високоскоростен достъп до пакети), с който компанията се стреми да предостави на своите абонати еднакво качество на обслужване в различни райони на страната. “Телеком Албания” е вторият оператор, който пуска 4G услуги в страната. Също така е една от първите компании в Европа, които стартират интернет със скорост 150 мегабита в секунда. Според данни, предоставени от оператора на уебсайта ѝ, пазарният дял на компанията към декември 2017 г. е 39%. Услугите ѝ се ползват от 1,94 млн. потребители и обхващат 99,8% от населението на страната и 92,5% от територията ѝ със 136 работещи магазина. Обемът на трафика данни е 12,609 терабайта, а в телекома работят над 385 служители. Компанията е официален партньор на повечето приложения в света, като AirBnB, Evernote, Magisto и др. “Телеком Албания” е вторият по големина телефонен оператор в балканската държава. След като в края на 2017 г. след седем години дейност албанската телекомпания “Плюс” се оттегля от пазара, тя го оставя в ръцете на три чуждестранни оператора. Това са “Телеком Албания”, “Водафон Албания” и турският “Албтелеком”. Първите две компании си разпределят поравно акциите на “Плюс”- всяка получава по 50%. Според данни от сайта на “Водафон Албания” компанията има 2 млн. клиенти, а 3G мрежата ѝ покрива 99% от населението на страната. Тя въвежда първа тази технология през 2011 г. - 10 години след като стъпва на албанския пазар. В момента на територията на страната работят 139 нейни магазина. Това прави “Водафон Албания” лидер на пазара, изпреварвайки “Телеком Албания” с около 6 млн. потребители. Трите компании на пазара имат общо 4,87 млн. клиенти, сочи доклад на Албанската комисия за електронни съобщения АКЕР за първото полугодие на 2018 г., цитиран от в. “Тирана таймс”. По груби изчисления това означава, че “Албтелеком” има с около един милион по-малко клиенти от “Телеком Албания”.", "date": "2018.09.25", "title": "Спас Русев купува в Албания до 6 месеца  втория GSM оператор"}
{"url": "https://www.24chasa.bg/novini/article/7072212", "text": "Събирането на парични дарения на места за обществено ползване като улици, булеварди и площади в София ще бъде забранено. Това предвижда проектът за нова наредба за обществения ред, която общинските съветници трябва да гласуват в четвъртък. “Изключения се допускат само за кампании на БЧК или юридически лица, които са регистрирани в обществена полза, но след получaване на разрешение. За нарушителите санкцията е от 100 до 300 лв.”, каза шефът на комисията по обществен ред към СОС Иван Илиев, който е и вносител на наредбата. Тя забранява и шумните домашни ремонтни дейности в часовете от 22 до 8 и от 14 до 16 в работни и почивни дни. Такива ще се допускат само с разрешение на съседите. Целта на новата наредба е да се реши проблемът с шума в столицата. Затова се забраняват и шумни строителни дейности като разбиване на бетон, къртене, взривни работи в жилищни зони в часовете от 14 до 16 ч и от 22 до 8, освен ако няма разрешение от районния кмет. Забраната няма да важи за общински строителни обекти като метрото например, което има строг график. Глобата за нарушение е от 100 до 200 лв. за физически лица и 200-400 лв. за фирми. Новата наредба бе готова още в края на 2017 г., но бе отложена, след като текстове като забраната за пиене на алкохол в паркове и градини предизвикаха сериозни дебати. Тя влезе за обсъждане в комисиите на СОС през лятото, но гласуването ѝ бе отложено за есента заради редакции на текстовете. Наредбата предвижда и санкции за шофьорите, платили да им мият стъклата, докато чакат на кръстовище. Глоба от 100 до 300 лв. ще отнасят и миячите. Регламентират се изявите на уличните музиканти. Свирещите на улицата без разрешение и с озвучителна уредба ще се глобяват до 100 лв.", "date": "2018.09.25", "title": "София забранява събиране на дарения по улиците"}
{"url": "https://www.24chasa.bg/novini/article/7072355", "text": "Секретарят на Сухопътните войски на САЩ д-р Марк Еспер и командирът на Сухопътните войски на Република България генерал-майор Михаил Попов посетиха днес учебен полигон \"Ново село\". Това съобщиха от пресцентъра на Министерството на отбраната. Те са наблюдавали отбранителни действия на механизиран пехотен взвод с бойни машини \"Брадли\". В тренировката на пехотинците са се включили и два хеликоптера \"Апачи\". Това съобщиха от Министерството на отбраната. Секретарят на Сухопътните войски на САЩ д-р Марк Еспер за първи път посещава полигон \"Ново село\". Според него съвместната работа между сухопътните войски на двете страни повишава оперативната съвместимост. \"Съвместната подготовка е от голямо значение за повишаване на способностите ни\", отбеляза той. На срещата на полигон \"Ново село\" д-р Марк Еспер и генерал-майор Михаил Попов обсъдиха възможностите за планиране на съвместните подготовки за по-дълъг период от време с цел да се надграждат способностите на формированията. \"За нас е изключително важно да тренираме с колегите си от Сухопътните войски на САЩ. Това дава много добра възможност да повишаваме своите способности в областта на оперативната съвместимост, за да можем да изпълняваме още по-добре задълженията си като страна-членка на НАТО\", каза генерал-майор Михаил Попов. Той отбеляза, че посещението на секретаря на Сухопътните войски на САЩ изпраща отлични послания не само към американските войници и техните командири, но и към военнослужещите от българските Сухопътни войски за важността на съвместните тренировки и съвместните действия, които се провеждат на полигон \"Ново село\" и в тренировъчните центрове в Германия. \"Имаме много добро сътрудничество, установили сме трайно добри връзки и съм убеден, че това ще продължи и в бъдеще\", заяви командирът на Сухопътните войски.", "date": "2018.09.25", "title": "Българо-американско съвместно учение се проведе в Ново село (Снимки)"}
{"url": "https://www.24chasa.bg/novini/article/7072195", "text": "Гранични полицаи закопчаха на летището в София един от най-опасните черногорски гангстери - Предраг Кнежевиц (42 г.), преди да излети от България. Мъжът, който е сочен като един от лидерите на т.нар. кавказки клан в Черна гора, се е подвизавал у нас с фалшив португалски паспорт с името Бранко Даниел. Кнежевиц е издирван от Интерпол от март 2017 г., за да излежи 8 месеца затвор - остатък от присъда за опит за убийство на 2-ма мъже, съобщи за “24 часа” говорителят на Софийската градска прокуратура Зорница Таскова. Бил осъден на 1 г. затвор окончателно от върховния съд в Подгорица. На 3 ноември 2003 г. Кнежевиц извикал аверите си на кръстовище в Котор, за да уредят сметките си. Той обаче отишъл преди тях на уреченото място и открил огън по мъжете, разказаха запознати. В родината си той подозиран в извършването на много и различни престъпления. У нас Кнежевиц влязъл на 11 септември. Португалският паспорт обаче усъмнил полицаите и те започнали проверка. По снимката и отпечатъците в Интерпол разбрали, че Бранко Даниел е търсеният Кнежевиц. Преди това с издирването на черногореца са се занимавали служби във Франция, Германия, Португалия и Испания. Според сръбската информационна агенция ТАНЮГ Кнежевиц използвал различни фалшиви самоличности, с които пътувал през няколко държави от ЕС. На 22 септември прокурор Ирена Ганчева е поискала от Софийския градски съд да задържи черногореца за 40 дни, докато у нас постъпи молба от властите в Черна гора за екстрадицията му. Пред съда Кнежевиц казал, че е португалец, но роден в Барселона. Представил се като бизнесмен с ресторанти в Испания. В съдебното заседание той дори отказал преводач за черногорски език. Настоявал за превод на английски. Съдия Николай Младенов го е оставил зад решетките. След като пристигнат документите от Черна гора, градският съд ще решава за екстрадицията му.", "date": "2018.09.25", "title": "Голям черногорски гангстер арестуван на летище София (Обзор)"}
{"url": "https://www.24chasa.bg/novini/article/7072336", "text": "Лидерът на парламентарната група на ГЕРБ, зам.-председател на партията и шеф на комисията по сигурност на Народното събрание Цветан Цветанов бе избран за постоянен представител в Управителния съвет на Европол на Съвместната група за парламентарен контрол на агенцията. Това се случи на заседание в Брюксел днес. Цветанов бе избран с пълен консенсус на делегациите на всички национални парламенти и на Европейския парламент (ЕП). Именно той поема връзката между националните парламенти на държавите членки, ЕП и УС на Европол. Номинацията направиха съпредседателите на групата от вътрешната комисия на ЕП и австрийското председателство на Съвета на ЕС. Те се аргументираха с високата си оценка за качествата на Цветанов и богатия му опит като вътрешен министър и вицепремиер в периода 2009-2013 г. В рамките на българското председателство на Съвета на ЕС именно Цветанов успя да осигури приемането на единните стандарти за работата на Европол с Европейския и националните парламенти, и то при положение че няколко държави имаха твърдо резерви. Пробивът с приемането на общите правила бе постигнат на форум на Европол, домакинстван от Цветанов. “Много съм доволна от сътрудничеството ми с г-н Цветанов. За Европол е чест да работи с него. Ние в правоналагащата общност разчитаме на него и е истинско удоволствие да работим с него. Той е и наш приятел”, подчерта изпълнителният директор на Европол Катрин де Бол. “Г-н Цветанов е показал, че е много отдаден на работата с Европол”, каза и шефът на УС на агенцията Прит Паркна. “Той върши страхотна работа в УС на Европол”, аплодира и шефът на комисията по европейски въпроси в австрийския парламент Кристиян Бухман. “Сигурността и борбата с престъпността са едни от най-важните неща за хората. Те очакват от нас да бъдем силни. Страхотно е такъв експерт като Цветан Цветанов да е представител на групата за наблюдение на Европол. Това е огромна отговорност. Щастлив съм, че той прави това”, приветства лидерът на групата на ЕНП в ЕП Манфред Вебер, който през ноември почти сигурно ще получи номинацията на европейската десница за шеф на ЕК от 2019 г.", "date": "2018.09.25", "title": "Най-вероятният бъдещ шеф на ЕК прегръща Цветанов за избора му в УС на Европол (Обзор)"}
{"url": "https://www.24chasa.bg/novini/article/7072284", "text": "Въпреки ниските лихви общият размер на депозитите в България продължава да се повишава рекордно и през август е достигнал 76 млрд. лв. Повишението на годишна база е с 8,8% и изпреварва ръста на кредитите за същия период, показват данните на БНБ. Домакинствата държат 49,5 млрд. лв. в банките, или със 7,6% повече, отколкото година по-рано. Нефинансовите предприятия имат в депозити 23,8 млрд. лв., което е увеличение с 14%, сравнено с предната година. Спад на депозитите се отчита при финансовите предприятия, които са се понижили с 22,5% на годишна база. Ръстът на кредитите е 7,6% на годишна база и достигат 56,1 млрд. лв., сочат данните на БНБ. Заемите, предоставени на финансовите предприятия, са 2,6 млрд. лв. и бележат 35% ръст, сравнено с август 2017-а. Кредитите на нефинансовите предприятия нарастват с 4,3% на годишна база и достигат 32,4 млрд. лв. Заемите, изтеглени от домакинствата, възлизат на 21,3 млрд. лв., което е с 10,2% повече от август 2017-а. Кредитите за жилище са се увеличили с 9,2% и достигат 10,1 млрд. лв. Потребителските заеми през август са били вече 8,9 млрд. лв. и отчитат увеличение с 15,4%, сравнено с август на 2017 година.", "date": "2018.09.25", "title": "Парите в банките достигнаха 76 млрд. лева"}
{"url": "https://www.24chasa.bg/novini/article/7072237", "text": "В хода на своя проект \"Пресушаване на океана\" експертите на National Geographic са моделирали последните минути от полета на загадъчно изчезналия малайзийски \"Боинг 777\", изпълняващ полет MH370 от Куала Лумпур до Пекин.  Показана е вероятната ситуация, в резултат от която самолетът се е отклонил от зададения маршрут, привършил е горивото си и е паднал в океана, уточнява  g. Според National Geographic трагедията е започнала с отказ на десния двигател, което е принудило пилотите да направят завой наляво, за да стабилизират самолета. След две минути и левият двигател е отказал, в резултат от което \"Боинг\"-ът е влязъл в спирала и се е врязал в океана. Полет MH370 на Малайзийските авиолинии излетя на 8 март 2014 година и изчезна от радарите час след като пое от Куала Лумпур към Пекин. На борда му имаше 237 пасажера, а управлението е било поверено на двама опитни пилоти. Издирването му бе официално прекратено през януари 2017 година.", "date": "2018.09.25", "title": "Видео обяснява какво се е случило с открития чрез Google Maps разбит самолет"}
{"url": "https://www.24chasa.bg/novini/article/7072249", "text": "Министър-председателят Бойко Борисов и турският президент Реджеп Тайип Ердоган обсъдиха задълбочаването на двустранното сътрудничество и приноса на Турция за овладяване на мигрантския поток по българската граница. Двамата разговаряха в рамките на 73-тата сесия на ООН в САЩ. Това съобщиха от правителствената информационна служба. Бойко Борисов и Ердоган оцениха високо положителното икономическо активизиране на отношенията между двете страни в областта на туризма, енергетиката и транспорта през последните години. По време на срещата българският премиер Борисов подчерта, че Турция остава освен наш непосредствен съсед, но и важен партньор в областта на миграцията и борбата с тероризма. Президентът на Турция Ердоган изрази благодарност към министър-председателя Бойко Борисов за провеждането на срещата на върха между ЕС и Турция във Варна на 26 март. По думите на турския президент срещата във Варна дава положителна насока на развитие в отношенията между Анкара и Брюксел. Българският министър-председател подчерта важността от споразумението между ЕС и Турция за всички европейски държави и посочи, че мирът и диалогът са най-доброто средство на дипломацията.", "date": "2018.09.25", "title": "Борисов към Ердоган: Споразумението между ЕС и Турция е важно за всички европейски държави"}
{"url": "https://www.24chasa.bg/novini/article/7072248", "text": "Турският президент Реджеп Тайип Ердоган е разговарял за кратко с американския си колега Доналд Тръмп преди изказването си пред Общото събрание на ООН, съобщават турските телевизионни канали СиЕнЕн-тюрк и НТВ, като се позовават на директора на отдела за комуникации на турското президентство Фахреттин Алтун, който е споделил и снимки от срещата в Туитър. Алтун е посочил, че двамата лидери са провели кратък искрен разговор извън залата на Общото събрание, като преди това са се ръкували, отбелязва НТВ. В момента на срещата Ердоган и Тръмп са били придружени от съпругите си - Емине Ердоган и Мелания Тръмп. Ердоган се ръкувал и с Мелания Тръмп. След кратката среща Ердоган е влязъл в залата, за да направи изказване. Ердоган призова за реформа в структурата на Съвета за сигурност на ООН в реч пред Общото събрание на ООН, предаде в.\"Хюриет дейли нюз\", цитиран от БТА.  ООН е постигнала неоспорими успехи за 73 години, но тя се отдалечава от изпълнение на очакванията на човечеството за мир и благоденствие, каза Ердоган. Турция се превръща в глас на света, като заявява, че светът е по-голям от пет, посочи Ердоган, визирайки петте постоянни членки на Съвета за сигурност на ООН, които имат право на вето. Турският президент призова за разширяване на състава на Съвета за сигурност.", "date": "2018.09.25", "title": "Ердоган е разговарял за кратко с Тръмп преди речта си пред ООН"}
{"url": "https://www.24chasa.bg/novini/article/7072304", "text": "Осъденият за геноцид бивш военен командир на босненската сръбска армия Ратко Младич отправи послание към босненската сръбска общественост преди общите избори в Босна и Херцеговина през октомври, предаде Танюг. Председателят на Организацията на офицерите от босненската сръбска армия, чийто член бе казано, че е Младич, предаде днес посланието на пресконференция в Баня Лука. Младич казал, че е \"задължение на всички политици и патриотични сили да се противопоставят на всички форми на застрашаване на Република Сръбска и нейните институции\", предава БТА. Младич приел и в следващия период да бъде избиран за почетен председател на тази организация. Той правел това \"не заради себе си, а в подкрепа на целите, определени от Организацията и необходимостта от обединение на патриотичните сили около основните цели и задължения, насочени за запазването на Република Сръбска и полагането на повече грижи за семействата на загиналите, на военните инвалиди, борците и офицерите, дали своя несебичен принос\", каза председателят Милован Милутинович. Младич бе осъден от Хагския трибунал на доживотен затвор за геноцида в Сребреница, за престъпления против човечеството и военни престъпления.", "date": "2018.09.25", "title": "Ратко Младич с послание към босненските сърби в навечерието на изборите"}
{"url": "https://www.24chasa.bg/novini/article/7072303", "text": "Легендарната група \"Бийтълс\" се готви да пусне нова версия на диска си, който носи нейното име и е известен като Белия албум, по повод 50-годишнината от излизането му, съобщи Контактмюзик. Дискът ще е допълнен с неиздадени по-рано записи, предаде БТА.  Новата версия на албума на бандата, която включва Пол Маккартни, Ринго Стар и починалите Джон Ленън и Джордж Харисън, ще излезе на 9 ноември, за да се отбележи 50-годишнината от излизането на оригиналния двоен студиен албум през ноември 1968 г. В новата версия ще има скорошни миксове на песни от оригиналния албум, както и неиздадени досега демо записи. Сред хитовете в албума от 1968 г. са \"When My Guitar Gently Weeps\" и \"Blackbird\". \"С ремикса на песни от Белия албум се опитахме да доближим феновете до работата на \"Бийтълс\" в звукозаписно студио\", заяви продуцентът Джайлс Мартин.", "date": "2018.09.25", "title": "Белият албум на \"Бийтълс\" ще бъде преиздаден по повод 50-годишнината му"}
{"url": "https://www.24chasa.bg/novini/article/7072318", "text": "Авторитетът на германския канцлер Ангела Меркел понесе неочакван удар днес, след като нейните консерватори не преизбраха дългогодишния й приближен Фолкер Каудер за председател на парламентарната група на блока ХДС/ХСС, предаде Ройтерс, като се позова на съобщение на блока. Неговият приемник ще бъде Ралф Бринкхаус, един от досегашните заместник-председатели на групата в долната камара на германския парламент (Бундестага) на консервативния блок, съставен от Християндемократическия съюз на Меркел и баварския Християнсоциален съюз. Бринкхаус спечели гласуването със 125 срещу 112 гласа, предаде БТА.  Каудер заема от 13 години този пост, който осигурява връзка между ръководството на консервативния блок и все по-непокорните му депутати, отбелязва Ройтерс. \"Много съм доволен от резултата от гласуването, имаме доста работа за вършене\", заяви Бринкхаус. Той добави, че изпитва огромно уважение към постиженията на Каудер. Бринкхаус обяви кандидатурата си преди няколко седмици и изненада много от политическите коментатори, които приеха това решение като нещо като предизвикателство към един от най-приближените на Меркел. Много хора очакваха обаче той да загуби.", "date": "2018.09.25", "title": "Нов удар за Меркел от избирателите"}
{"url": "https://www.24chasa.bg/novini/article/7072324", "text": "Гутериш говори за надпревара в ядреното разоръжаване, мигрантски войни, влошени многополюсни отношения между държавите. От изказванията на Тръмп, Ердоган и всички останали виждате, че всички са за не намеса във вътрешните работи, всички са за толерантност, но ако може другите да ги спазват. Това каза Бойко Борисов пред журналисти в Ню Йорк.  \"Видяхме се с Ердоган, защото той отива в Берлин. Темите с него са няколко - границата се пази по най-добрия начин и еталон. Стокообменът обсъдихме също\", добави той. \"Вчерашната среща с президента на Египет е изключително важна, особено по темата за тероризма. Още вторник са първите срещи между България и Египет\", каза още Борисов. \"Твърде съм малък да коментирам изявленията на Тръмп. Моето мнение е, че тази истерия, която се вдигна в България от БСП е безумна. Не ми е целта да се снимам с някого. Имам снимка от камината на Белия дом. Надявам се това да престане, това е непродуктивно\", каза  . \"Няма да даваме повече пари за тези, които не ни уважават, не допускаме да ни се месят във вътрешните работи\" - това на първо четене се сещам като акценти в речта на Тръмп, каза Борисов. \"Много мътни води започват да текат по мостовете. Тези, които ще купуват руски газ в Европа, ще имат проблем. Идва въпрос най-вече за цената - кой ще е най-евтиният газ. По темата за военностратегическо партньорство НАТО, връзки със САЩ, подготовка - няма разговор. Ние предлагаме европейски газов хъб \"Балкан\". Само това може да ни спаси - европейският газов хъб, конкуренцията да определи цената и така потребителите да могат да платят най-ниската цена. Глобалната война е за петрола и газа в момента - това, с което се надцакват големите, както и надпреварата с ядреното въоръжение\", каза още той. \"Виждате полюсите, свързани с ОПЕК - как се обърна Тръмп относно цената за американците на газта. Президентът Тръмп за себе си и за САЩ е прав. Той каза: \"Губихме милиони работни места, вие не ни уважавате - окей тогава намаляваме мизата\", сиреч той си е прав за себе си. 70% от парите на НАТО са от Съединените щати\", добави премиерът. \"Благодарих на Столтенберг че смениха методиката. Установихме, че сме давали повече пари за военни. Всичко, което е свързано с отбраната, се признават от общата сметка. Най-сетне да спрем това с транспортни самолети, искаме да купим бойни самолети, за да може правилно да защитим въздушното си пространство. Аз съм оптимист и се надявам до края на годината по всички тези теми да се уредят\", каза Борисов. \"Социалистическото управление е най-лошото, каза Тръмп и съм съгласен с него\", добави той. \"Кой не иска да се намали цената на хляба, на тока, на данъците, а ние имаме 10% плосък данък\", заяви Борисов. \"Нинова ако не ми произнесе името по 4-5 пъти на ден, няма да им мине денят\", коментира още той. \"Все още няма решение за главен секретар на МВР, като се върнa, ще обсъдя вариантите с президента Радев, ако има желание\", каза той. \"С президента Обама абсолютно случайно ни съвпаднаха вратовръзките\", пошегува се накрая премиерът.  \"Подготвяме с Валери Симеонов на 5 октомври, уточнихме детайли с президента Порошенко, знаете 160 години на българската гимназия \"Георги Сава Раковски\" в Одеска област. Ще отидем заедно в Киев, Гимназията я ремонтират подготвят, ще бъде добре за българските хора там\", каза още Борисов.", "date": "2018.09.25", "title": "Борисов: Не ми е цел да се снимам с Тръмп (Видео)"}
{"url": "https://www.24chasa.bg/novini/article/7072340", "text": "Малта обяви днес, че ще позволи на 58-те мигранти, спасени в Средиземно море от кораба \"Акуариус\", да слязат на нейна територия и те \"веднага ще бъдат разпределени\" в други държави, предаде Франс прес. \"Петдесет и осемте мигранти на борда на \"Акуариус\" ще бъдат транспортирани с малтийски кораб в международни води и отведени в Малта\", написа малтийският премиер Джоузеф Мускат в Туитър. Съобщението на малтийския кабинет беше предшествано от това на португалското правителство по-рано днес, което заяви, че е постигнало споразумение с Франция и Испания да приеме 10 от 58-те мигранти, предава БТА. Говорител на малтийското правителство заяви, че мигрантите, които слязат на сушата в Малта, \"веднага ще бъдат прехвърлени в четири други европейски държави\". Франция ще приеме 18 от тези мигранти, Германия и Испания - по 15 всяка, а Португалия - 10, съобщи канцеларията на френския премиер Едуар Филип. Премиерът Мускат написа в Туитър, че \"Малта и Франция за пореден път поемат инициативата да разрешат безизходицата с мигрантите\", предаде Ройтерс. \"Заедно с френския президент Еманюел Макрон и други лидери искаме да демонстрираме възможния многостранен подход\", написа Мускат.", "date": "2018.09.25", "title": "Малта ще приеме мигрантите от \"Акуариус\" и\nведнага ще ги прехвърли в други държави"}
{"url": "https://www.24chasa.bg/novini/article/7072315", "text": "Антикорупционната комисия е поискала и получила от Софийския градски съд запор над имущество на бившия министър на енергетиката Трайчо Трайков, сега общински съветник в София. Новината потвърди пред “24 часа” председателят ѝ Пламен Георгиев. След проверка, започнала в началото на 2017 г., комисията открила несъответстие между доходите и имуществото на Трайков за 2,4 млн. лв. Размерът на евентуалния бъдещ иск ще бъде над 2,3 млн. лв. Комисията е проверяла състоянието Трайков през последните 10 г. Магистратите са запорирали 1/2 от апартамент, ателие, дворно място, паркомясто, акции, както и влогове и депозити на политика. Проверката срещу Трайков е заради обвинението му за продажбата на остатъчния държавен дял на ЕВН. Заедно с него подсъдими са Иво Прокопиев и Симеон Дянков. Делото е върнато на прокуратурата от специализирания съд за доразследване. “За Трайков тече 14-дневен срок, в който да представи декларация пред КПКОНПИ откъде са му средствата”, каза Георгиев. Политикът има и 1 месец да предяви възражения. Той е обжалвал решението на градския съд за запора. Предстои Трайков да доказва пред КПКОНПИ законни ли са доходите му. Ако успее, запорът ще падне. При обратен развой комисията ще поиска отнемане на имуществото му.", "date": "2018.09.25", "title": "Съд запорира имотите на Трайчо Трайков"}
{"url": "https://www.24chasa.bg/novini/article/7072351", "text": "България ще ускори максимално подготовката си за членство в Организацията за икономическо сътрудничество и развитие (ОИСР), като се надяваме във възможно най-кратък срок да получим конкретна дата за започване на преговори за присъединяване към Организацията. Това заяви министър-председателят Бойко Борисов по време на срещата си в САЩ с генералния секретар на Организацията за икономическо сътрудничество и развитие Анхел Гурия. Като продължение на разговора им в София през април тази година, българският премиер приветства усилията на генералния секретар да бъде постигнат консенсус по въпроса за разширяването на ОИСР и изрази очакване, че ще бъдат отчетени изцяло усилията на страната ни в хода на подготовката й за членство. Това съобщиха от правителствената информационна служба. Премиерът Бойко Борисов изтъкна, че от 2007 година, когато България е подала официално молба за членство в ОИСР, са налице редица действия, които ясно показват сериозните намерения този външнополитически приоритет да бъде реализиран. Министър-председателят напомни, че в края на миналата година българското правителство реши да създаде постоянно действащ междуведомствен координационен механизъм и одобри „пътна карта” за действията на страната ни по присъединяването към ОИСР. Борисов посочи и активното ни участие в работата на основни органи на Организацията, както и присъединяването ни към редица правни инструменти. По време на разговора министър-председателят Борисов акцентира върху икономическата политика на българското правителство. Той отбеляза усилията за устойчиво развитие, финансова стабилност и повишаване на жизнения стандарт на гражданите, както и съдействието за разширяване на международната търговия на многостранна и недискриминационна основа. Анхел Гурия изрази подкрепа за българската кандидатура за ОИСР и поздрави страната ни за постигнатото до момента в подготовката й за преговорите за присъединяване. По думите му приемането на „пътна карта“, в която са заложени дейности за ускоряване на подготовката, е добра стъпка. В края на срещата премиерът Бойко Борисов изтъкна, че всеки позитивен знак към България от страна на ОИСР ще бъде и силен сигнал към държавите от прилежащите региони за готовността на Организацията да сподели своите добри практики, да отчете и техните успехи в изпълнението на високите критерии и стандарти на ОИСР.", "date": "2018.09.25", "title": "Анхел Гурия подкрепи българската кандидатура за ОИСР пред Борисов"}
{"url": "https://www.24chasa.bg/novini/article/7072388", "text": "Френският президент Еманюел Макрон призова днес иранската криза да бъде уредена чрез \"диалог и мултилатерализъм\", предаде Франс прес. Той отправи този призив на годишната сесия на Общото събрание на ООН в Ню Йорк, малко след като президентът на САЩ Доналд Тръмп апелира за \"изолиране на иранския режим\", предава БТА. Едностранният подход в уреждането на международните дела е път, който води към \"конфликти и конфронтация на принципа всеки срещу всеки и в ущърб на всички\", каза френският държавен глава.", "date": "2018.09.25", "title": "Макрон призова за \"диалог и мултилатерализъм\" за уреждане на иранската криза"}
{"url": "https://www.24chasa.bg/novini/article/7072428", "text": "Бившият френски премиер Манюел Валс реши да издигне кандидатурата си за кмет на Барселона на местните избори през май 2019 г. Съобщението за това направи самият той днес, предаде ТАСС. \"Да, искам да съм следващият кмет на Барселона и това ще зависи от жителите на Барселона\", каза Валс. Той заяви, че каталунската столица е \"град, към който се привързваш и в който се влюбваш\". \"Аз съм от семейство, което винаги е обичало Барселона\", добави Валс. В последните месеци бившият френски премиер все по-често се изказваше на фона на сепаратистките настроения в испанския регион. В частност, Валс нееднократно изразяваше подкрепа за единството на Испания и намирането на политическо решение, предава БТА. От 2015 г. кмет на Барселона е Ада Колау. Петдесет и шестгодишният Валс беше премиер на Франция между 2014 и 2016 г. От 2012 г. до 2014 г. беше министър на вътрешните работи. Той обяви, че ще подаде оставка като депутат в долната камара на френския парламент, предаде Франс прес.", "date": "2018.09.25", "title": "Бившият френски премиер Валс иска да става кмет на Барселона"}
{"url": "https://www.24chasa.bg/novini/article/7072232", "text": "Лиъм Пейн от разпадналата се момчешка група \"Уан дайрекшън\" води преговори да участва в римейка на \"Уестсайдска история\", подготвян от Стивън Спилбърг, съобщи Контактмюзик, цитиран от БТА.  Ако получи ролята, Лиъм Пейн ще направи актьорския си дебют. Той е бил поласкан от предложението. Екипът на филма търси певци на възраст от 15 до 25 години, които могат също да танцуват и да казват реплики. Те ще са в ролите на членовете на двете враждуващи банди. За Лиъм Пейн възможността да работи със Спилбърг е много вълнуваща. Ако се снима във филм, ще последва примера на колегата си Хари Стайлс, който участва в \"Дюнкерк\" на Кристофър Нолан миналата година. Снимките на \"Уестсайдска история\" трябва да започнат догодина.", "date": "2018.09.25", "title": "Певецът Лиъм Пейн иска да участва в \"Уестсайдска история\""}
{"url": "https://www.24chasa.bg/novini/article/7072180", "text": "Служители на хотел на Ветко и Маринела Арабаджиеви твърдят, че са останали без заплати. В сутрешния блок на NOVA телевизия, чрез директна връзка от морски курорт, рецепционистка и човек от поддръжката на един от хотелите, собственост на семейството, се оплакаха от невъзможността да се приберат в родния Благоевград. Пред камерите те заявиха, че парите трябвало да им бъдат изплатени между 10 и 15-то число, но това не се случило. Твърденията на работниците са, че не са получили възнаграждение за два последователни месеца в очаквания срок. Водещият Виктор Николаев и колежката му Аделина Радева потърсиха за коментар Директора ПР и комуникации на Виктория Туристик (компанията, менажираща хотелът) и говорител на семейство Арабаджиеви Ангелина Ангелова, за да изложи становището си в ефира на Nova. Тя отбеляза, че всички заплати са били изплащани в срок за месеците май, юни и юли – без закъснение. Относно августовските задължения, тя припомни информация от средата на август, касаеща задържанието на трима души в Бургас и сумата от 500 хил. лева, открита в тях в средата на август. Пр-ът уточни, че сумата е била предвидена за изплащане на месечните възнаграждения на сезонните работици и фирмата официално е пуснала молба и нужните документи, за да могат парите да бъдат върнати от компетентните органи във възмножно най-кратки срокове и заплатите да бъдат платени. За другата част от закъсняващите месечни възнаграждения, Ангелова уточни, че те дори са започнати да се изплащат предстрочно и първите заплати към сезонни работници са били получени още в петък. Говорителката подчерта, че до дни всички работници ще получат парите.", "date": "2018.09.25", "title": "Подаденият сигнал за забавени заплати на сезонни служители в ефира на NOVA – резултат от иззети средства от Спецпрокуратурата"}
{"url": "https://www.24chasa.bg/novini/article/7072173", "text": "САЩ обявиха санкции срещу съпругата на венецуелския президент Николас Мадуро - Силия Флорес, а също срещу вицепрезидента Делси Родригес и министъра на отбраната Владимир Лопес. Съобщението е публикувано на сайта на министерството на финансите на САЩ, цитирано от Ройтерс. Вицепрезидентът и министърът на отбраната са сред шестима висши лидери на южноамериканската страна, посочени в новия американски санкционен списък, включващ и три организации. Рестрикциите предвиждат замразяване на цялата собственост, която те могат да имат на територията на САЩ, и забрана за извършване на финансови операции с тяхно участие, предава БТА.", "date": "2018.09.25", "title": "Съпругата на венецуелския президент\nвключена в нов санкционен списък на САЩ"}
{"url": "https://www.24chasa.bg/novini/article/7072197", "text": "Буферните зони с ограничения за групов лов на диви свине ще бъдат намалени двойно. Това е санитарният минимум, който Българската агенция по безопасност на храните предлага, заяви заместник-министърът на земеделието, храните и горите Атанас Добрев по време на заседание на Управителния съвет на Национално ловно-рибарско сдружение - Съюз на ловците и риболовците в България. Това съобщиха от пресцентъра на Министерството на земеделието, храните и горите. Добрев е обяснил, че всички мерки, които се предприемат с проектозаповедта, са с цел превенция срещу заболяването африканска чума по свинете /АЧС/. По време на срещата Атанас Добрев е казал още, че тече процедура за отпадане на придружаващ горски служител при индивидуалния лов на дива свиня. Представителите на Сдружението са изразили готовност за съвместна работа с институциите за борба с АЧС.", "date": "2018.09.25", "title": "Буферните зони с ограничения за групов лов на диви свине ще бъдат намалени двойно"}
{"url": "https://www.24chasa.bg/novini/article/7072023", "text": "Представителите на работодателските организации подкрепиха работата по изграждане на нови газови връзки на България със съседните й държави, за да бъде гарантирано националното потребление на конкурентни цени. Това съобщиха от пресцентъра на Министерството на енергетиката. Кирил Домусчиев (КРИБ), Васил Велев (АИКБ) и Константин Стаменов (БФИЕК) са обсъдили днес актуални теми от областта на енергетиката с министър Теменужка Петкова. В срещата са участвали и заместник-министрите Жечо Станков и Красимир Първанов, както и ръководителите на държавните енергийни компании. Министър Петкова е информирала участниците за предстоящите разговори с \"Газпром\" след решението на Европейската комисия по делото с газовата компания, което дава възможност договорните условия с нея да бъдат променени. Тя бе категорична, че диверсификацията и конкурентните енергийни доставки са водещ приоритет за правителството и то работи активно за реализацията му. Предизвикателствата за българската енергетика, свързани с повишените цени на въглеродните емисии също са били сред обсъжданите теми. През последните месеци те отбелязват сериозен ръст, достигайки до равнища от 25 евро/тон. В момента в Министерството на енергетиката е сформирана работна група, която трябва да предложи кратко-, средно- и дългосрочни мерки за изход от ситуацията. Групата е анализирала опита на други държави, сред които Германия, Италия и Белгия. Предстои през октомври мерките да бъдат представени пред заинтересованите страни. Министър Петкова е споделила своето очакване процедурата за избор на стратегически инвеститор и структурата на проекта \"Белене\" да бъдат факт до края на октомври. По думите й документацията се изготвя съгласно заложените в решението на Народното събрание параметри - проектът да се реализира на пазарен принцип и без предоставяне на държавна гаранция.", "date": "2018.09.25", "title": "Бизнесът подкрепи изграждането на нови газови връзки със съседните държави"}
{"url": "https://www.24chasa.bg/novini/article/7072025", "text": "\"Аз съм човек, който казва това, което с 99% сигурност ще се случи. Още се обсъждат кандидатурите за главен секретар. Наистина ми е турдно, защото екипа, който ръководех е от изключителни професионалисти и всеки би могъл да е успешен главен секретар. Мога да ви кажа, че са 4,5,6.\" Това каза министърът на вътрешните работи Младен Маринов пред журналисти в Благоевград. Заедно с кмета Атанас Камбитов той откри обновената сграда на Областната дирекция по проект за 1,5 млн. лв. Маринов посочи, че нуждите на министерството по отношение на материално-техническата база са големи и ще настоява за повече пари, които да се дават поетапно. \"Започваме от екипировката, автомобилите, средствата за лична защита, компютрите за разследващите полицаи и администрацията. Обещавам, че ще направя всичко възможно да насоча средства към проблемните места. Постоянно се срещаме с финансовия министър, но за да искаме трябва да допринасяме и бюджетът да се пълни. Поели сме ангажимент да свием максимално контрабандата, сивата икономика, за да има постъпления, които да се инвестират в сигурност\", допълни Маринов. До 10 дни ще се предоставят нови автомобили по европейска програма за Гранична полиция и Областните дирекции, които имат външна граница за ЕС. Ще се купуват бронежилетки, нови униформи. По отношение на срещата си със синдикатите министърът каза, че е диалогичен човек и приема основателни критики. \"Трябва обаче и обратен процес. За да убедим обществото, че трябва да се повиши заплащането и статутът на полицая, трябва да даваме услугата, което очакват от нас. За да имаме очи да искаме, трябва да дадем сигурност\", категоричен е Маринов. Не виждал нищо нередно в системата да работят пенсионери. \"След като един човек е дал труда си толкова години и има право на пенсия, нека го направи. Може да продължи и да си изпълнява служебните задължения. В МВР има доста места, които не търпят хора, които не си изпълняват задълженията. Там, където е динамична обстановката, центробежната сила изхвърля тези, които мързелуват\", допълни той. Категоричен е, че по отношение на кадрите кризата е преодоляна, а сега се набляга на обучението. Освен справяне с битовата престъпност, друг приоритет е киберсигурността. Нивото на службата, която гарантира киберсигурност е вдигнато и вече е отдел с допълнително бройки. \"Има затруднение с кадрите, защото това е специфична дейност. Те трябва да са изключително подготвени хора, на които навън им предлагат много високи заплати. Тези момчета, които в момента работят, заслужават адмирации, защото за ниските заплати, които взимат в сравнение с това, което взимат техните колеги навън, човек трябва да има дълг към родината, за да работи тази работа\", похвали ги министърът.", "date": "2018.09.25", "title": "Министър Маринов: Имаме 4,5,6 кандидати за главен секретар"}
{"url": "https://www.24chasa.bg/novini/article/7072014", "text": "Силният вятър, който духа от следобедните часове вчера в област Монтана, е причинил много пожари в региона, съобщиха от Областната дирекция на МВР в Монтана, предаде БТА. От запалено стърнище на ожъната нива с царевица към село Бъзовец в община Вълчедръм е тръгнал огън на фронт от 2-3 километра. На място са пристигнали четири пожарни с огнеборци от Монтана, Лом и Вълчедръм, в борбата с огнената стихия са се включили и много доброволци от селото, а също и земеделски производители, които разоравали бразди със своите трактори. Огънят на няколко пъти прескачал браздите и бил спрян с тонове вода едва на метри от първите къщи на селото. По случая е заведено досъдебно производство, издирва се подпалвача на нивата с царевица, обявиха от полицейската дирекция в Монтана. През вчерашния следобед поривите на вятъра в региона са достигнали 110 километра в час, съобщиха от метеорологичната станция край Монтана. Вятърът в комбинация с човешка небрежност при боравене с огън на открито е причинил множество пожари, при които на различни места в областта са изгорели около 1500 декара със сухи треви и храсти. Огънят е унищожил 100 декара млади лозя край село Комощица в община Якимово и 15 пчелни семейства край село Славотин в община Монтана. В село Якимово е засегнат цех за белен слънчоглед, уточниха от полицейската дирекция в Монтана. В Монтана, Лом и на други места вчера и през нощта вятърът повали дървета и препречи някои улици. Скъсани бяха много жици на далекопроводи и много хора останаха без ток. Към момента все още има отделни къщи без електричество, но екипите на ЧЕЗ работят по отстраняване на повредите, обявиха от областната управа в Монтана. Силният вятър е заварил 56-годишен рибар с лодка в средата на язовир \"Огоста\" и се наложило той да бъде изведен на брега от екип водолази от противопожарната служба в Монтана, тъй като лодката станала неуправляема при бурните пориви на вятъра.", "date": "2018.09.25", "title": "Силният вятър в Монтанско причинил много пожари"}
{"url": "https://www.24chasa.bg/novini/article/7072043", "text": "„От споделените проблеми на хората в страната ще изготвим визия за всяка община в България.” Това заяви лидерът на БСП Корнелия Нинова на среща с областните председатели на партията и депутатите от ПГ на „БСП за България” в централата на левицата. По думите й е нужно да бъде изготвена визия за всяка област и община. Това съобщиха от пресцентъра на БСП. „Хората се интересуват- защо нямат в региона си болница, защо пътищата са разрушени, от проблеми със затруднения достъп до училища, как да бъдат решени тези проблеми и какви кадри са необходими за тази цел. Интересуват ги проблемите на местно ниво, освен националните. „Визия за България\" трябва да се приведе до регионална за всеки регион”, добави тя. Лидерът на БСП добави, че хората в цялата страна приемат много положително документа и правят своите предложения за неговото развитие. Тя препоръча на областните координатори и на депутатите от левицата да разгледат всяко едно предложение. „Проектът ще се превърне в доктрина за развитието на страната”, категорична беше Корнелия Нинова. Според нея до края на декември, представителите на БСП ще посетят всяка община на България, за да запознаят хората с визията и да получат предложенията им. Предстоят срещи с редица синдикални, браншови и непартийни структури и организации. Лидерът на БСП информира събралите се, че предстоят срещи на представителите на левицата през тази седмица в областите Варна и Добрич.", "date": "2018.09.25", "title": "Нинова: Правим визия за развитието на всяка община в България"}
{"url": "https://www.24chasa.bg/novini/article/7072042", "text": "Председателят на Парламентарната група на ГЕРБ и зам.-председател на партията Цветан Цветанов проведе работна среща в Брюксел с председателя на Групата на ЕНП в Европейския парламент Манфред Вебер. В рамките на срещата Цветан Цветанов информира Вебер за политическата ситуация в страната, като на свой ред председателят на групата на ЕНП в ЕП приветства отличните икономически показатели на България. Това съобщиха от пресцентъра на ГЕРБ. Манфред Вебер поздрави Цветанов  По думите на председателя на групата на ЕНП в ЕП е важен личният пример на политици като Цветанов, които са активни на местно и национално ниво и същевременно поемат сериозни ангажименти и на европейско ниво. „Именно в това е бъдещето на политиката - да засилва връзките между местното, националното и европейското измерение, за да може да постига най-ефективно реални решения в полза на гражданите“, заяви Цветанов.", "date": "2018.09.25", "title": "Манфред Вебер поздрави Цветанов за важния пост в Европол (Снимки)"}
{"url": "https://www.24chasa.bg/novini/article/7072052", "text": "84-годишен мъж от ямболското село Ботево е починал от западнонилска треска, съобщиха от Регионалната здравна инспекция в Ямбол. Основен преносител на заболяването са комарите. Възрастният мъж е лекуван една седмица в Ямболското инфекциозно отделение, поясни д-р Наташа Капсъзова от Регионалната здравна инспекция, предаде  .  “Намерен е в къщи неконтактен, в безпомощно състояние. Мозъчният оток в началото е причина да се изпратят пробите за изследване в София, след което са се доказали антитела срещу западнонилска треска“, обясни д-р Капсъзова. “Мъжът не е пътувал в рискови държави и няма видими данни за ухапване от комари“, допълни още тя. В началото на септември на всички здравни специалисти в Ямболска област беше препоръчано да не изключват от диагнозите си западнонилската треска, тъй като регионът е рисков. Според Би Ти Ви това е първата жертва на западнонилската треска в България. ", "date": "2018.09.25", "title": "Западнонилската треска взе първа жертва в България"}
{"url": "https://www.24chasa.bg/novini/article/7072053", "text": "\"Така ще Ви запомня... и така се видяхме преди седмица за последно!!! Моите най-сърдечни СЪБОЛЕЗНОВАНИЯ !!! Скъпа Наталка, бъди СИЛНА!!! Новината много рано тази сутрин ме порази...\". Това написа във Фейсбук бизнес дамата Ваня Червенкова  Под публикацията и други известни личности изказват своите съболезнования. Сред тях е попфолк певицата Рени. Тя споделя: \"Да, наистина в първия момент човек онемява! Толкова безсилни сме пред нещо тъй категорично НЕвъзвратимо! Ако Наталия чете тези редове, изказвам моите най-искрени съболезнования и дано намери сили да продължи напред, въпреки болката от загубата на любимия човек!\". По информация на властите в Йоханесбург, мъжът е застрелян на светофар Бедфордвю, Гаутенг, в понеделник вечерта. Свидетели разказват, че двама мъже на мотор са следвали автомобила, спрели са точно до него и са произвели два изстрела срещу водача, през страничното стъкло. Наталия е в София, а за инцидента тя е била информирана от полицейски инспектори от ЮАР и е в шок, научи \"24 часа\".", "date": "2018.09.25", "title": "Известни БГ личности със съболезнования към Гуркова за загубата на мъжа й: Бъди силна!"}
{"url": "https://www.24chasa.bg/novini/article/7072064", "text": "Фалшива новина за изтекли лични данни от сайта на транспортната фирма \"Юнион Ивкони\" се получи на имейли на в. \"24 часа\".  В съобщението, което уж е от името на компанията се казва: \"Бяхме уведомени, че поради дупка в системата е изтекла цялата лична клиентска информация от нашата база данни. Изтичането на данни означава поверителна информация да достигне до лица, които нямат легитимен достъп до нея. Тази информация в случая включва - Име, Фамилия, Е-меил, рождена дата, адрес и в някои случаи име и парола на административните ни акаунти. От името на компанията искаме да изкажем искрените си извинения на засегнатите от този инцидент клиенти\". \"24 часа\" позвъни на ръководителите на фирмата, които от нас научиха за това съобщение. То се появи размножено и в секция \"Новини\" на сайта на компанията.  След проверка оттам съобщиха: Има опит за хакерска атака в секцията \"Новини\". Но на сайта няма лична информация за клиентите ни. В тази секция освен, че публикуваме новини има и адресите на офисите на фирмата. Така че няма как да изтече нещо, което липсва, така че тази атака е неуспешна, коментираха от фирмата.  От \"Юнион Ивкони\" заявиха още, че колегите им работят за отстраняване на пробива в  секцията.", "date": "2018.09.25", "title": "Хакерска атака на сайта на \"Юнион Ивкони\""}
{"url": "https://www.24chasa.bg/novini/article/7072062", "text": "Британската опозиционна Лейбъристка партия ще гласува против каквото и да е споразумение, което премиерката Тереза Мей договори с ЕС за излизането на страната от съюза. Лейбъристите са отворени за втори референдум с опция за оставане в него, каза днес техният говорител по въпросите на Брекзита Киър Стармър, цитиран от Ройтерс. Той говори пред делегати на редовния годишен конгрес на партията в Ливърпул. Всички опции трябва да бъдат на масата, включително и т.нар. \"народен вот, за \"да бъде спрян разрушителният Брекзит, готвен от торите\", каза Стармър, включвайки се в дебатите на конференцията по най-горещия въпрос на днешната британска политика. Очаква се по-късно делегатите за гласуват решение по въпроса. Според него депутатите на Лейбъристката партия \"вероятно\" ще получат инструкция да гласуват срещу всяко споразумение, основано на плана на Мей, обявен в Чекърс през юли. Официалната линия на партията е да се предизвикат парламентарни избори, ако в парламента се стигне до задънена улица относно Брекзита, но партийните делегати успяха да вкарат в дневния ред на конференцията дебат за нов референдум, посочва Би Би Си, цитирана от БТА.  В словото си днес Стармър припомни шестте условия, поставени от лейбъристите, на които трябва да отговаря споразумението за раздяла с ЕС, сред които са запазването на здрави връзки със съюза в бъдеще и оставането на Великобритания в единния пазар и митническия съюз, като посочи, че Мей е на път да не изпълни тези условия. \"Ако свикването на извънредни парламентарни избори се окаже невъзможно, то тогава трябва да държим отворени всички останали опции, които включват и кампания за \"народен вот\", подчерта той. Точно така е формулирано и предложението за решение на конференцията, което се дебатира. Ройтерс подчертава, че тези думи на Стармър са били посрещнати с бурни аплодисменти и ставане на крака от делегатите. Лидерът на партията Джереми Корбин, който досега изключваше втори референдум, обеща, че ще се съобрази с решението на делегатите, представляващи членската маса на партията. В Ливърпул обаче цари неяснота дали ръководството смята, че всеки нов референдум трябва да включва и опцията за оставане в ЕС. В предложението за решение, което се дебатира, партията отново излага позицията си за Брекзита, като подчертава, че настоява за пълно участие на страната в единния пазар на ЕС след Брекзита и че ще отхвърли \"Брекзит без споразумение\" с Брюксел. Начинът, по който се говори за втори референдум, е обтекаемо формулиран. Това пролича и от думите на лейбъристкия министър на финансите в сянка Джон Макдонъл, който заяви първоначално, че според него евентуален втори референдум трябва да бъде за условията на споразумението за Брекзита, а не за оставане в ЕС. По-късно обаче той каза, че \"всички опции\" са на масата, с което фактически подкрепи позицията, изложена от Стармър, посочва Би Би Си. Стармър се опита да изясни своята позиция по следния начин: \"Искам да стане пределно ясно - тук и сега: ако Тереза Мей представи споразумение, което не отговаря на нашите условия - което изглежда все по-вероятно, Лейбъристката партия ще гласува срещу него - без \"ако\" и без \"но\". А ако премиерката се опита да ни накара да гласуваме за едно мъгляво споразумение, скачайки със завързани очи в неизвестността, ние ще гласуваме срещу него\". Според Ройтерс неговите думи означават, че в решението трябва да бъде записана възможността британците да получат втора възможност да гласуват и за оставане в ЕС. Председателят на управляващата Консервативна партия Брандън Луис веднага обвини лейбъристите, че нарушават своите обещания и \"ни връщат към изходната точка за Брекзита\". Планът на Мей за запазване на близки търговски връзки с ЕС среща силна съпротива сред собствените й депутати. При това положение лейбъристите могат да имат решаваща дума дали евентуално споразумение за Брекзит ще бъде одобрено или не от парламента. Според Ройтерс около 80 на сто от депутатите консерватори се готвят да гласуват срещу споразумение за Брекзит, основано на плана от Чекърс. Сред Лейбъристката партия също има значителна фракция, която подкрепи Брекзита в референдума през 2016 г. Днес представители на тази фракция, цитирани от Ройтерс, подчертаха, че Стармър \"си играе с огъня\". Според тях всякакви приказки за втори референдум създавали на лейбъристите имидж на \"партията на оставането (в ЕС)\". \"Така ние отблъскваме много наши привърженици\", каза Брендън Чилтън - лидер на тази фракция, и нарече думите на Стармър \"предателство от най-висша степен\". Какво ще бъде решението, което ще се гласува на конференцията в крайна сметка, е трудно да се предскаже, отбелязва Би Би Си, но според Ройтерс партийният лидер Джереми Корбин, който си остава евроскептик, е под силен натиск от много членове да възприеме едно по-ориентирана към ЕС позиция.", "date": "2018.09.25", "title": "Лейбъристите ще гласуват против всяко споразумение на Мей с ЕС за Брекзит"}
{"url": "https://www.24chasa.bg/novini/article/7072056", "text": "Във Военна академия „Г. С. Раковски“ от днес, 25 септември, се провежда основната планираща конференция за многонационалното учение „Black Sea/Balkan Regional Exercises 2019”. Тя е организирана от Командването на Сухопътните войски на САЩ в Европа в координация с дирекция „Операции и подготовка” в Щаба на отбраната, Съвместното командване на силите и Сухопътните войски в изпълнение на Плана за съвместна българо-американска подготовка в страната и в чужбина през 2018 г., съобщиха от пресцентъра на Министерство на отбраната. В четиридневния форум участват над 600 представители от страните-домакини на интегрираните в „Black Sea/Balkan Regional Exercises 2019” учения: България, Румъния, Унгария, Хърватия, Словения и Македония, САЩ и страните партньори. „Това ще бъде най-мащабното учение на територията на Югоизточна Европа, което ще се проведе догодина. Акцент е поставен върху бързото придвижване, сформирането и подобряването на оперативната съвместимост при изпълнението на целия спектър от задачи“, посочи заместник-началникът на отбраната вицеадмирал Емил Ефтимов на откриването на конференцията. В работата на конференцията участват представители на Министерството на отбраната, Съвместното командване на силите и видовете въоръжени сили.", "date": "2018.09.25", "title": "Провежда се основен планиращ форум за подготовката на многонационалното учение в София"}
{"url": "https://www.24chasa.bg/novini/article/7072071", "text": "„Предложената нова наредба на регионалното министерство няма да реши основните проблеми, които имат гражданите с ВиК дружествата, защото там не се решава основният проблем – за справедливостта при формирането на сметките за вода. Напротив, ще се появят нови междусъседски спорове и разправи, в резултат на това, очаквам и жалбите до омбудсмана и до другите институции да се увеличат.“ Това каза омбудсманът Мая Манолова на организираната от нея обществена дискусия по проблеми на гражданите при формирането на сметки за вода, цитирана от пресцентъра на омбудсмана. Целта на форума беше да бъдат разгледани и обсъдени проблемите, които произтичат от Наредба № 4 от 14 септември 2004 г. на МРРБ за условията и реда за присъединяване на потребителите и за ползване на водоснабдителните и канализационните системи, както и на новата Наредба, предложена за обществено обсъждане от регионалното ведомство. Манолова информира, че в институцията постъпват стотици жалби, в които хората недоволстват най-вече от несправедливото допълнително включване към техните сметки на разход вода „общо потребление“. „Има увеличение с всяка следваща година на тези жалби, като през 2017 г. те са се увеличили два пъти спрямо 2018 г. По-точно, постъпилите жалби през 2017 г. са 488, включително, една голяма част от тях са колективни, от цели населени места и от цели етажни собствености, като половината от тях се отнасят до разхода „общо потребление“. Така е и през 2018 г., като през първите осем месеца те са 313 жалби, от които 142 по отношение на разхода „общо потребление“, подчерта общественият защитник. Мая Манолова подчерта, че причините за формиране на този разход са липсата на индивидуални водомери, наличието на технически неизправни уреди за измерване, декларирането на имоти като необитаеми, в които реално се потребява вода, неосигуряването на достъп за реално отчитане на водомерите, на течове, кражби и др. Тя посочи още, че нормативната уредба допуска и двойно плащане на задълженията за вода. Омбудсманът допълни, че във всеки годишен доклад за дейността на институцията тези проблеми са посочени с конкретни препоръки за тяхното преодоляване, но дори и новата Наредба на Министерство на регионалното развитие и благоустройството няма да разреши този казус, защото няма справедливост при новия начин на разпределяне на потребената вода, както и че не се осигурява баланс между интересите на гражданите и ВиК дружествата. „Най-важното, което липсва в наредбата, е промяна в несправедливия принцип добросъвестният потребител да плаща освен собственото си индивидуално потребление и разход вода „общо потребление“, обобщи Мая Манолова. Според нея новата наредба запазва порочната практика да не се дава възможност на гражданите да сключат индивидуални договори с ВиК операторите, както и липсата на договори между етажната собственост и ВиК дружеството, което е в нарушение на Закона за регулиране на ВиК услугите, според който „се одобряват общи условия на договорите за предоставяне на ВиК услуги на потребителите“ , докато текстът, с който продължава да борави новата наредба е „публично известни общи условия“, които отново ще се одобряват без обществено обсъждане след обявяване на интернет-страницата на съответното ВиК дружество. Манолова изрази несъгласие и с разпределянето „по равно“ на допълнителния разход „общо потребление“ на всеки един от имотите в сграда етажна собственост и даде за пример възрастна жена, която живее в гарсониера и ще трябва да плаща колкото едно 5-членно семейство в тристаен апартамент или търговски обект. „Наредбата има и текстове, които биха създали предпоставки за лобизъм. Например, ангажиментът на всички граждани оттук и занапред да могат да поставят само и единствено водомери на дистанционен отчет. Мисля, че е спорен въпросът доколко това е необходимо в малките населени места анализът на това как работят тези уреди за дистанционно отчитане при топлофикациите не води до еднозначни изводи“, категорична бе Манолова. По време на форума, и граждани, и потребителски организации заявиха несъгласието си с новата наредба, тъй като „няма да реши проблемите с високите фактури“. Управителят на блок 200 от кв. „Красно село“, чийто жители наскоро получиха сметки между 1 700 лева и 3 000 лева, получи публично извинение изпълнителния директор на „Софийска вода“ и уверението, че ще бъдат коригирани след допълнителната проверка по техния случай. Зам.-министърът на МРРБ Малина Крумова заяви, че всички предложения ще бъдат внимателно разгледани и взети под внимание в новата наредба. В дискусията участваха още Вяра Костова от Комисията за защита на потребителите, адв. Елена Гоцева от Българска национална асоциация „Активни потребители“, Димитър Деков – председател на Сдружение за правна помощ на потребителите, инж. Емил Георгиев – изпълнителен секретар на Федерация на потребителите в България, Анжелика Цокова и Георги Христов от Гражданско движение „Днес“, Емил Златков и Вангел Цилев от Български потребителски център, инж. Георги Владов – заместник-председател на Съюз на ВиК операторите в Република България и управител на ВиК Видин, Васил Тренев – изпълнителен директор на „Софийска вода“ АД и неговият колега Любомир Филипов – директор на „Стратегически и партньорски проекти“, представители на ВиК оператори от Благоевград, Шумен, Ямбол и десетки граждани.", "date": "2018.09.25", "title": "Манолова: Новата наредба не решава проблема с високите сметки за вода"}
{"url": "https://www.24chasa.bg/novini/article/7072092", "text": "Португалското правителство съобщи, че ще приеме 10 от 58-те мигранти, намиращи се в Средиземно море на борда на кораба \"Акуариус - 2\". Решението е взето в резултат на договорка с с Франция и Испания, предаде Асошиейтед прес, цитирана от БТА.  В изявлението на португалското министерство на вътрешните работи се казва, че този жест се прави \"в дух на солидарност и единство с Испания и Франция\". Властите в Париж и Мадрид засега не съобщават колко мигранти смятат да приемат. От \"Акуариус\" поискаха вчера Франция да позволи на мигрантите на слязат на сушата в Марсилия, но Париж заяви, че има по-близки пристанища и подчерта необходимостта от общо европейско решение на проблема с мигрантите. Португалия заяви, че също желае \"стабилен, траен\" подход към спасените мигранти, идващи от Северна Африка.", "date": "2018.09.25", "title": "Португалия ще приеме десет мигранти от \nкораба \"Акуариус\""}
{"url": "https://www.24chasa.bg/novini/article/7072097", "text": "Председателят на НС на БСП Корнелия Нинова се срещна днес с Н.Пр. г-н Кшищоф Краевски, извънреден и пълномощен посланик на Полша, съобщиха от пресцентъра на червената партия. Двамата обсъдиха двустранните отношения между България и Полша, както и теми от европейския дневен ред. Корнелия Нинова изрази позицията, че БСП не подкрепя решението на ЕК да даде Полша на Съда на ЕС. Противоречията трябва да се решават с диалог и в партньорство. Председателят на НС на БСП изрази своята подкрепа за задълбочаване на процеса на интеграция на ЕС, както и тревога от постоянните разделения в Съюза – на Западна и Източна Европа, ЕС на различни скорости, страни членки на Шенген и извън Шенген.", "date": "2018.09.25", "title": "Нинова пред посланик: БСП не подкрепя решението на ЕК да даде Полша на Съда на ЕС"}
{"url": "https://www.24chasa.bg/novini/article/7069441", "text": "Уникалната за България и Европа специалност “Църковен мениджмънт” ще изучават магистри в Богословския факултет на Софийския университет. Инициативата е на Западно- и Средноевропейския митрополит Антоний. Негово Високопреосвещенство е намерил съмишленици в научните среди, бизнеса и духовенството, за да се реализира магистърската програма.  “Основната задача на църквата е да води към спасение човешките души. Но освен свещенослужението се работи и с финансови средства, които обезпечават нейната дейност. Те трябва да се управляват добре. Духовниците трябва да са подготвени за стопанските аспекти. Така ще могат да управляват правилно активите. Църковните настоятелства, манастирите, митрополиите са юридически лица и боравят с финансови средства. Всеки свещенослужител и архиерей трябва да е добър стопанин. Най-малкото, защото често при нас идват хора, които се опитват да ни подведат и злоупотребяват с неподготвеността на духовниците. А неспециалистите ще могат да се запознаят с вярата и да се запали интересът им към богословието, за да станат активни членове на църквата и по този начин да помагат”, казва митрополит Антоний. Кандидатстването по документи е до 27 септември, а началото на лекциите е през ноември. Опитът от последните две-три десетилетия показва, че църквата има нужда от специалисти, които да се справят с управлението на стопанските дейности. Духовната мисия, разбира се, е водеща, но покрай нея има десетки други сфери, които свещеници, настоятели и миряни трябва да познават в детайли. “Целта на магистърската програма “Църковен мениджмънт” е създаване на усет за предприемачески инициативи, които да подобрят пространството около храма, да организират добре енорийски дейности, свързани със създаване на школи, училища и други. Не става въпрос за бизнес и печалбарство”, твърди ръководителят на магистърската програма доц. Павел Павлов от Богословския факултет на СУ. Той признава, че обучението по теология е консервативно и е нормално да има хора, които са недоверчиви към новата специалност. Същото било преди години, когато е създадена дисциплината “Християнско поклоничество”. В началото на август за 9-и пореден път се проведе поклоническият поход “Рилският чудотворец” от София до Рилския манастир, а в него традиционно участват над 250 души, които изминават разстоянието пеша.  “В началото беше трудно, сега е традиция. Ще можем да анализираме новата специалност, когато завършат няколко випуска”, казва доц. Павлов. Магистърската програма ще бъде в задочна форма на обучение - 2 семестъра за специалисти теолози и 4 за неспециалисти Това са двете групи хора, към които е насочена специалността “Църковен мениджмънт”. Първата са свещеници, настоятели и служители в диоцеза на Българската православна църква. С обучението те ще придобият умения, които да им помогнат в специфични дейности като счетоводство, финанси, юридически познания, организация на дейността, инициативи, управление на средства от дарения и много други. Те ще учат само икономически специалности. Другата група - неспециалстите, са всички, които искат да се докоснат до християнската вяра и да приложат ценностите ѝ в своите сфери на дейност. Така те ще израснат духовно, но и ще подобрят работата на организациите си. За тях семестрите са 4, а първите два ще са с фундаментални дисциплини от четирите дяла на богословието. “В каноните на Българската православна църква има неща, които свещеникът може да извършва и са полезни. Например създаването на пчелини, съвременни методи за обработка на земята, които са полезни за църквата и могат да носят доход. Трябва да има стопанска независимост. Не трябва да се злоупотребява и с имотите на църквата В страната, особено в по-малките села, има заграбване на пространства около храмовете. Дедите ни са завещавали най-хубавите си земи на църквата. След това се оказват заменени с други, крайни парцели. В библейската християнска традиция човекът е стопанин. Господ създава вселената и човекът е поставен в нея като стопанин. За тази страна говорим, а не за развиване на голям финансов сектор вътре в църквата”, казва доц. Павел Павлов. Друг от преподавателите по специалността - д-р Асен Ангелов, който ще води няколко дисциплини, споделя, че и други водещи икономисти и финансисти ще се включат като преподаватели. Има нагласа, че финансово- икономическите дейности са неприсъщи за църквата, но това не е така Цялата дейност извън духовното са финанси, икономика, управление, законодателство. Манастирите имат селскостопанско производство, енориите - имоти, продават се църковни стоки и аксесоари, свещи, получават се дарения. Всичко това трябва да се управлява компетентно. Дейността на църквата се съпътства и от юридическа дейност, притежава търговски дружества и нестопански организации”, казва докторът по финанси, който през 2017 г. бе подстриган от митрополит Антоний за иподякон.  Според него Българската православна църквата е сложна система от духовенство и финансово-икономическо управление, притежаваща много повече активи от една голяма корпорация, които трябва да се управляват ефективно. Категоричен е, че дисциплините в специалността “Църковен мениджмънт” не противоречат на устава на БПЦ, а в Светия синод има одобрение за нея. “Свещенослужителите сами управляват храмовете. Те са ангажирани с финанси, счетоводство, организационни и управленски дейности, за които са нужни знания и умения извън религията. Духовниците са едни от най-близките и първи съветници на хората. Вярващите подхождат към отеца с доверие. Освен по духовни въпроси хората търсят отеца и за съвети - как да постъпят в конкретна ситуация, в ежедневието или как да решат личен проблем. Това се случва особено в малките градове и селата, където хората често нямат достъп до всички видове компетентни услуги. Затова икономическите и управленските знания са много важни”, убеден е преподавателят.", "date": "2018.09.25", "title": "Духовници ще учат мениджмънт, а бизнесмени - богословие, в нова магистърска програма в СУ"}
{"url": "https://www.24chasa.bg/novini/article/7072117", "text": "Генералният секретар на Организацията на обединените нации Антониу Гутериш започна днес речта си пред сесията на Общото събрание на световната организация с думите, че светът \"страда от тежка форма на \"разстройство, свързано с дефицит на доверие\", предаде Асошиейтед прес, цитирана от БТА.  В речта си при откриването на заседанието на най-високо равнище лидерът на ООН нарисува мрачна картина, като посочи увеличаването на поляризацията и популизма в отделните държави, отслабването на сътрудничеството между тях и \"крехкото\" доверие в международните институции. Гутериш каза, че демократичните принципи са \"под обсада\". Президенти, министър-председатели, монарси и водещи министри от 133 държави са заявили участие на едноседмичната сесия. Сред тях има радетели за международен ред, както и популистки лидери като президентите на САЩ Доналд Тръмп, на Полша Анджей Дуда и италианския премиер Джузепе Конте, посочи АП. Гутериш подчерта, че сега, повече от всякога, се нуждаем от мултилатерализъм, тъй като светът става \"все по-хаотичен\", предаде Франс прес. Откривайки шестдневните дебати на 193-те държави членки на световната организация, генералният секретар изтъкна още, че и в Съвета за сигурност на ООН разделенията са сериозни. По двата ключови въпроса тази седмица - Иран и Северна Корея, 15-те членове на най-висшата инстанция на ООН не говорят с един глас, каза Гутериш. Дори европейците да се съгласят да намалят влиянието на Иран в Близкия изток, те са в разнобой с Доналд Тръмп във връзка с оттеглянето му от ядрената сделка от 2015 г. за Иран. И ако през 2017 г. на три пъти имаше единодушно налагане на санкции на Пхенян, Русия и Китай все по-открито призовават Вашингтон (който отказва) да направи жестове за даване на начало на освобождаване на Корейския полуостров от ядрено оръжие. \"Днес световният ред е все по-хаотичен, властовите отношения са все по-неясни, всеобщите ценности се разрушават\", предупреди Гутериш с песимистичен тон, предаде Франс прес. Да припомним също подложените на атака демократични принципи, подкопаването на върховенството на закона, растящата безнаказаност\". \"Колкото по-свързан става светът, толкова по-фрагментирани са обществата\", каза със съжаление Гутериш. Със сигурност светът става \"многополюсен\", \"но многополюсността сама по себе си не е гаранция за мир или за глобално решение на проблемите\", смята генералният секретар. \"Днес, с промените в равновесието на властта, рисковете от конфронтация може да нараснат\", предупреждава той. \"Трябва да подновим ангажимента си към ред, основан на правила, като ООН ще бъде в центъра\", каза Гутериш, призовавайки за възстановяване на доверието на народите в едно по-добро бъдеще. \"Нашата неспособност да сложим край на войните в Сирия, в Йемен и другаде е скандална\", каза още Гутериш. \"Рохингите са в изгнание, \"палестинците и изрелците остават в безкраен конфликт, като решението за две държави се отдалечава\", каза Гутериш. Накрая Гутериш каза, че усилията за ограничаване на затоплянето на планетата - \"непосредствена опасност за съществуването ни\", бяха до голяма степен неадекватни. Той смята, че светът е достигнал \"ключов момент\" в глобалното затопляне и рискува необратими промени в климата, ако световните лидери не предприемат действия през следващите две години. \"Трябва да сме по-амбициозни и да докажем, че можем да действаме в спешна ситуация\", настоя Гутериш. Ръководителят на ООН нарече технологичния напредък едно от \"епохалните предизвикателства\", пред които светът е изправен, предаде АП.", "date": "2018.09.25", "title": "Гутериш: Светът става все по-хаотичен и страда от дефицит на доверие"}
{"url": "https://www.24chasa.bg/novini/article/7072123", "text": "САЩ са по-силни, богати и сигурни. Нашата армия ще бъде по-силна от когато и да било. Това заяви президентът на САЩ Доналд Тръмп пред Общото събрание на ООН в Ню Йорк, цитиран от Си Ен Ен. Във втората си реч пред делегатите Тръмп заяви, че неговото управление е постигнало необикновен напредък. Той закъсня малко за речта си, което принуди организаторите да променят реда на ораторите. Турският президент Ердоган пък напусна залата, когато започна да говори президентът Тръмп, съобщи в. “Стар”. “Моята администрация направи за две години повече от която и да е друга преди това в историята на страната”, заяви Тръмп, което предизвика голям смях сред чуждестранните лидери. Американският лидер каза, че не е очаквал такава реакция. След това обяви, че икономиката на САЩ е в подем. Тръмп благодари на севернокорейския лидер Ким Чен Ун за смелостта и стъпките, които е предприел за премахването на ядрената програма на КНДР след срещта им през лятото в Сингапур. Точно преди година по време на форума Тръмп заплаши да унищожи Северна Корея, отбелязват западни издания. Сега той потвърди, че санкциите срещу Пхенян ще останат, докато севернокорейският режим не се разоръжи ядрено. Тръмп приветства успехите за спирането на кръвожадните убийци от “Ислямска държава”. Той допълни, че САЩ ще отговорят, ако Сирия използва химическо оръжие. Президентът на САЩ обвини Иран, че сее хаос, смърт и унищожение в Близкия изток. Той призова други страни да се присъединят към САЩ за засилване на икономическия натиск върху Техеран. “Иранските лидери ограбват ресурсите на страната, за да се обогатят. Иранският народ е правилно възмутен от това, че лидерите им са присвоили милиарди долари от иранската хазна”, заяви Тръмп. Президентът поиска реформа на Световната търговска организация и посочи, че митата, които наложи на китайския внос, ще останат. Той отново обвини Китай в търговски злоупотреби. “Вече няма да толерираме такава злоупотреба. Америка никога няма да се извини затова, че защитава гражданите си”, каза Тръмп. Президентът на САЩ нападна и Германия. “Германия ще стане напълно зависима от руската енергия, ако не смени веднага курса”, каза той и поздрави страни като Полша, че търсят енергийна независимост. Американският лидер разкритикува и държавите от ОПЕК заради високите цени на петрола и поиска да ги свалят. “Страните от ОПЕК скубят останалата част от света. Няма да се примиряваме повече с тези ужасни цени”, заяви Тръмп. Президентът обяви, че Съветът по правата на човека се е превърнал в сериозно притеснение за ООН. Той допълни, че САЩ няма да се върнат към съвета без реална реформа.", "date": "2018.09.25", "title": "Тръмп пред ООН: По-силни и богати сме. Иран сее смърт и разруха в Близкия изток (Обновена)"}
{"url": "https://www.24chasa.bg/novini/article/7071827", "text": "Спасителен кораб, превозващ 58 мигранти, натоварени в Средиземно море, северно от Либия, се насочи към Франция и към неясно посрещане, предаде Асошиейтед прес, цитирана от БТА.  Хуманитарната организация \"Лекари без граници\", която е един от операторите на кораба \"Акуариус 2\" написа днес в Туитър, че той се е \"насочил на север към Франция\". Вчера от плавателния съд поискаха от френските власти да позволят на мигрантите да слязат на сушата в южния френски град Марсилия. Франция първоначално отхвърли искането, заявявайки, че има по-близки пристанища, и подчертавайки необходимостта от европейско решение. Френският министър на икономиката и финансите Брюно Льо Мер каза пред радио \"Ер Ем Се\": \"Има европейски правила (че спасителните кораби) трябва да плават към най-близкия европейски бряг. Пристанище Марсилия не е най-близкото пристанище\". Министърът по европейските въпроси Натали Лоазо от своя страна заяви, че са в ход дискусии с други европейски страни да се намери пристанище за \"Акуариус\", и да се подели отговорността за приемането на мигрантите, съобщи ДПА. Хуманитарни кораби, натоварени със спасени мигранти, стават все по-често \"разменна монета\" за европейските правителства, в обстановка на политически натиск да бъдат спрени бежанските потоци. ЕС обучи либийската брегова охрана за спасителни операции, но хуманитарни групи казват, че Либия в никакъв случай не отговаря на определението за сигурно убежище, отбелязва АП.", "date": "2018.09.25", "title": "Спасителен кораб с мигранти се насочи към Франция"}
{"url": "https://www.24chasa.bg/novini/article/7071830", "text": "Децата и учениците ще учат безопасност на движението по пътищата по нови програми, утвърдени от Министерството на образованието и науката. 56 часа минимално са предвидени за подготовка в училище в часа на класа, а в детските градини ще има между пет и седем педагогически ситуации годишно, съобщи пресцентърът на МОН. Часовете по пътна безопасност в училищата ще са в рамките на часовете на класа. В първи клас са предвидени най-малко девет часа годишно, във втори, трети и четвърти клас - шест, в пети, шести и седми клас - пет, в първия гимназиален етап до десети клас - четири, и за най-големите ученици - един час. Обучението по новите учебни програми е съобразено с възрастта. Децата ще учат правилата за движение по пътищата като пешеходци, велосипедисти или пътници, както и правилата за сигурността при престой на автобусна спирка и за безопасните места за игра. Ще бъдат запознати и с най-честите причини, водещи до пътнотранспортни произшествия и с последиците от тях. Най-големите ученици ще се учат как да оказват първа помощ и да решават мирно конфликти, възникнали по време на участие в движението по пътищата. Изготвени са и насоки за учителите. Според възрастта на децата те трябва да привлекат вниманието им чрез наблюдение, разговори, разкази, беседи, пътни казуси, сюжетно-ролеви игри, дидактични или компютърни игри, игрови тренинг, експерименти и практически упражнения. В обучението могат да се включват родители, както и специалисти от \"Пътна полиция\", от Института по пътна безопасност, Съюза на българските автомобилисти и от Българския червен кръст. Учениците няма да получават оценки, но учителите ще трябва да ги насочват как да се справят по-добре с поставените задачи и те да участват активно в ограничаването на произшествията по пътищата.", "date": "2018.09.25", "title": "Учениците ще учат безопасност на движението по пътищата по нови програми"}
{"url": "https://www.24chasa.bg/novini/article/7071834", "text": "Крадени автомобилни гуми с джантите бяха открити при проверка на сервиз във варненското село Кичево. До претърсване на сервиза се стигнало, след като полицаите задържали 55-годишен варненец при разследване на няколко сигнала. Униформените реагираха бързо и на сигнал за откраднат кросов мотор хонда от неохраняем паркинг на бул. \"Ян Хунияди\" в морската столица. Оказа се, че двуколесното е откраднато от 18-годишен младеж и още две непълнолетни момчета от Аксаково. Мотоциклетът е намерен и върнат на собственика. Момчетата са задържани. Още една кражба бе разкрита в рамките на по-малко от денонощие във Варна. 21-годишен мъж ще отговаря пред закона за това, че задигнал газовия пистолет на свой познат. По случая е образувано досъдебно производство, уведомен е прокурор от Районна прокуратура – Варна.", "date": "2018.09.25", "title": "Намериха крадени гуми в автосервиз във варненско село"}
{"url": "https://www.24chasa.bg/novini/article/7071823", "text": "Делегация на Комисията по европейска интеграция на парламента на Черна гора, водена от нейния председател Адриян Вуксанович, ще бъде на официално посещение в България на 26 септември 2018 г. Визитата е по покана на председателя на Комисията по европейски въпроси и контрол на европейските фондове на Народното събрание Кристиан Вигенин. Това съобщиха от пресцентъра на Народното събрание.  Председателят на българския парламент Цвета Караянчева ще разговаря с черногорските парламентаристи в 10.50 часа. Непосредствено след това те ще имат среща с народните представители от Групата за приятелство България - Черна гора в 44-то Народно събрание в зала „Изток“ на парламента. В 15.00 часа в зала 134 на Народното събрание, пл. „Княз Александър І“ №1, ще започне срещата на делегацията на Комисията по европейска интеграция на парламента на Черна гора с депутатите от Комисията по европейски въпроси и контрол на европейските фондове. След срещата – около 16.30 часа, председателят на Комисията по европейски въпроси и контрол на европейските фондове Кристиан Вигенин и на Комисията по европейска интеграция на парламента на Черна гора Адриян Вуксанович ще дадат изявления за представителите на медиите. В рамките на визитата са предвидени срещи със заместник-председателя на 44-то Народно събрание Явор Нотев, с министъра за Българското председателство на Съвета на ЕС Лиляна Павлова и със заместник-министъра на в ъншните работи Емилия Кралева. Черногорските парламентаристи ще посетят Рилския манастир, който е сред обектите на световното историческо наследство на ЮНЕСКО, и храм–паметника „Свети Александър Невски”.", "date": "2018.09.25", "title": "Делегация от Черна гора на посещение в България утре"}
{"url": "https://www.24chasa.bg/novini/article/7071829", "text": "Много съм доволна от сътрудничеството ми с г-н Цветанов и за Европол е чест да работи с него, тъй като той е много опитен депутат, който работи с Европол. Той винаги е подкрепял нашата агенция, а неговия принос помага за развитието на полицейското сътрудничество в Европа. Смятам, че ние, в правоналагащата общност, можем да разчитаме на него и е истинско удоволствие да работим с него. Той е и наш приятел. Това заяви преди малко в Брюксел изпълнителният директор  на \"Европол\" Катрин де Бол, след като по-рано днес Цветан Цветанов бе единодушно избран за член на ръководството на службата. \"Сигурността, борбата с престъпността са едни от най-важните неща за хората. Те очакват от нас да бъдем ясни и силни по този въпрос. Ето защо е страхотно такъв експерт като Цветан Цветанов да бъде представител на групата за наблюдение на Европол. Това е огромна отговорност - да се свърже политическият подход с Европол като агенция. Това ми харесва и съм щастлив, че той прави това!\", каза лидерът на ЕНП групата Манфред Вебер, който е почти сигурният следващ председател на Европейската комисия от 2019 г.", "date": "2018.09.25", "title": "За Европол е чест да работи с Цветанов, заяви шефката на службата (Видео)"}
{"url": "https://www.24chasa.bg/novini/article/7071850", "text": "БСП настоява за наложителни мерки, за да се подпомогнат хората за зимата във връзка с увеличението цените на тока, парното и предстоящото увеличение на природния газ. Това стана известно от пресконференция в централата на социалистите. През юли токът поскъпна с 2 процента, а парното със 7 процента, предстои увеличение на цената на природния газ с 8 процента, посочи лидера на БСП Корнелия Нинова. Това по думите й ще доведе до увеличение на всички стоки и услуги и най-тежко ще се усети през зимата. Много трудно българските граждани ще понесат този ценови шок, защото 1.6 милиона души живеят под линията на бедност от 321 лв., коментира тя. Според Нинова това, което правителството прави в тази ситуация, показва безсилие. Държавата е тръгнала да се моли на търговските вериги да не увеличават цената на хляба, коментира тя. Но хляб се продава в стотици хиляди магазини в цялата страна, това означава ли, че ще ходят от магазин на магазин да се молят на търговците, попита тя. Нинова заяви, че ако БСП управлява сега, би увеличила броя на семействата, които получават помощи за отопление. Сега те са 204 635, а от БСП искат помощ да получават 400 000 семейства. По международен критерий енергийно беден е онзи, който изразходва над 10 процента от доходите си за енергия. В България това са над 400 000 домакинства, посочи тя. От БСП предлагат да се увеличи стойността на помощта от 374 лв. на 403 лв. Парите за това увеличение можело да се вземат от излишъка, който по думите на премиера били над 2 млрд. лв. Това не са лични пари на премиера, въпреки че години наред ги харчи като такива - извън бюджета, по лично усмотрение, за каквото му хрумне, коментира Нинова. От БСП настояват и за диференцирано ДДС за хляба - от 20 на 5 процента. Това ще е около 35 млн. лв. по-малко за бюджета, които могат да се вземат отново от излишъка, посочи Нинова. Според нея идеята на вицепремиера Красимир Каракачанов за потребителска кошница с фиксиран таван на цените е популистка и невъзможна в условията на пазарна икономика. Лидерът на БСП обяви, че са получили \"интересна\" информация от чешки депутати по сделката за ЧЕЗ. От БСП са поискали среща по въпроса с Чешката социалдемократическа партия, която е съуправляваща в Чехия. Когато се върнем с допълнителна информация, вярваме че най-накрая българското общество ще разбере какво се случва, кой купува, защо купува и как ще бъдат засегнати близо 3 милиона граждани от тази сделка, коментира Нинова. Корнелия Нинова обяви, че Янаки Стоилов е оттеглил кандидатурата си за конституционен съдия от квотата на парламента. Стоилов е посочил, че разглежда това състезание като предрешено и няма да участва в предварително договорено политическо решение, вместо в почтено състезание на професионалисти. ИБ на БСП уважава това решение, каза Нинова. По отношение на ръкостискането на премиера Бойко Борисов с американския президент Доналд Тръмп Деница Златева от БСП заяви: \"Не знам откога едно обикновено ръкостискане между президент на САЩ и български премиер, наредил се на редичка сред всички останали премиери да се здрависат с него, се приема за историческо. Има примери и от предишни посещения, и на президента Радев, които много по-ясно говорят какво означава двустранна среща\".", "date": "2018.09.25", "title": "БСП предлага мерки за справяне с \"ценовия шок\" след увеличението на тока, парното и газта"}
{"url": "https://www.24chasa.bg/novini/article/7071831", "text": "Президентът на САЩ Доналд Тръмп заяви днес, че не планира среща с иранския президент Хасан Рохани тази седмица \"въпреки заявките\", предаде АП. Двамата лидери сега са в Ню Йорк за годишната сесия на Общото събрание на ООН, предаде БТА. В пост в \"Туитър\" Тръмп не уточнява от коя страна са \"заявките\" за среща. Той отбелязва, че \"някой ден в бъдещето\" двамата ще се срещнат, и изразява увереност, че Рохани е \"съвсем очарователен човек\". Самият Рохани също отрече, че предстои такава среща, като каза снощи по телевизия Ен Би Си, че в момента условията не са подходящи за разговори с Вашингтон. Говорител на иранската мисия в ООН заяви пред Ройтерс, че \"Иран не е искал среща\" с президента на САЩ.", "date": "2018.09.25", "title": "Тръмп: Не планирам среща с иранския президент Рохани"}
{"url": "https://www.24chasa.bg/novini/article/7071864", "text": "3677 деца, които са били насилени сексуално, 1670 свещеници, които са извършили тези посегателства и в момента се разследват. Това са данните, които католическата църква в Германия обяви днес официално, представяйки изследване на проблема със сексуалното насилие в църквата и педофилията. На конференция на кардиналите във Фулда проучването, което е подготвяно в продължение на 8 години, хвърли светлина върху един скандал, който вече години наред е прикриван от най-високо място в църквата. Проучването обхваща случаи между 1946 и 2014 година. При жертвите става дума предимно за малолетни момчета, над половината от тях са били на по-малко от 14 години, когато са им посегнали. При разкриване на някои от изнасилванията извършителите свещеници прост оса били отстранявани дискретно от църковната общност и местени в друга, посочва още проучването. На новото място повечето от тях продължават да насилват деца. Според изследователите голяма част от извършителите не притежават „емоционална или сексуална зрялост“, което бе повод да се повдигне темата за задължителното целомъдрие на католическите свещеници и дали то не е причина за престъпленията. Изследването бе направено от организация на жертвите, която критикува църквата, че не е наказала провинилите си и затруднява максимално разкриването им. Предишният папа Бенедикт XIV отстрани от служба около 800 свещеници, посягали на деца. Но организацията на жертвата твърди, че броят на педофилите в църквата е поне 5000. Изследването разтърси католиците в Германия. Очаква се сега епископите да не спират до оповестяването на виновниците, а и да потърсят отговорност за действията им. Жертвите обаче заявиха, че не вярват църквата сама да наказва своите хора и настояха държавата да се заеме с ракриване на целия скандал. „Необходим е пълен достъп до архивите и досиетата на църковните служители и такъв могат да получат само държавни комисии, на нас ни бе отказван, а някои от архивите бяха унищожени пради да стигнем до тях“, заявиха от организацията на жертвите. Освен това пострадалите остро разкритикуваха и размера на обезщетенията – средно 3000 евро.", "date": "2018.09.25", "title": "Католическата църква в Германия призна за 3677 насилени деца"}
{"url": "https://www.24chasa.bg/novini/article/7071860", "text": "Рязкото спадане на температурите в Румъния отне живота на 22-годишен турист, който почина от спиране на сърдечната дейност на билото на планинския масив Фъгъраш, съобщава Медиафакс. Говорителят на Окръжната болница в град Сибиу Дечебал Тодърица заяви, че в спешното отделение през изминалата нощ са били докарани двама младежи на 22 години, предаде БТА. \"Мъжът беше докаран в критично състояние, с тежка хипотермия и спиране на дихателната и сърдечната дейност. Бяха направени опити за реанимация, но въпреки усилията на медицинския персонал, мъжът не можеше да бъде спасен\", заяви говорителят. Той уточни, че жената, която е била със загиналия турист, има измръзвания на горните крайници, но е в стабилно състояние и е в съзнание. Тя се намира в момента под наблюдение в болницата в Сибиу, уточни Тодърица. Двамата туристи са били изненадани от изключително ниските температури и снеговалежа снощи в района на хребета на планината Фъгъраш. Те били открити от планински спасители, но състоянието на младежа било изключително тежко.", "date": "2018.09.25", "title": "Сърцето на 22-годишен турист в Румъния спря заради внезапното застудяване"}
{"url": "https://www.24chasa.bg/novini/article/7071856", "text": "„От вниманието на световната общественост убягва въпроса с практически третата световна война в арабския свят. В името на демокрацията не останаха камък върху камък в Ирак, Либия, на път е да се постигне същият резултат и в Сирия. Става дума за унищожаване на общества. В резултат на това се променя генофондът на Европа. Двата най-големи бича за Европа са миграцията и бежанците. Миграцията се поражда от мизерията и нищетата - социална и икономическа, а бежанската вълна - от войната. И двете неща ние, Европа, ги причиняваме на Африка и те си отмъщават, изпращайки ни бежанци и мигранти” – каза в Добрич председателят на АБВ Румен Петков. „Този процес процес продължава, а един от резултатите е, че м.г. в Германия са родени повече мюсюлмани, отколкото християни” – добави той. „Парламентът у нас бяга много последователно от взрива на цените на енергията и всички последващи цени. На парламента това не му прави впечатление, няма я дискусията за енергийното състояние на България” – каза още Р. Петков. „Изграждането на АЕЦ”Белене” е голямото предизвикателство пред правителството. Аз много се надявам, че по време на участието в сесията на ООН премиерът няма да бъде подложен на „енергиен” натиск, на какъвто бяхме подлагани немалко пъти” – заяви Р. Петков.", "date": "2018.09.25", "title": "Румен Петков: АЕЦ „Белене” е голямото \nпредизвикателство пред правителството"}
{"url": "https://www.24chasa.bg/novini/article/7071866", "text": "Турски съд отхвърли искането на германски журналист от турски произход за обезщетение за продължителния му престой в ареста в Турция, предаде Асошиейтед прес. Дениз Юджел, кореспондент на германския в. \"Велт\", беше задържан в рамките на мерките на турското правителство, последвали неуспешния опит за преврат през 2016 г. Той беше освободен от затвора в очакване на процеса по-рано тази година и се върна в Германия, предава БТА. Адвокатът Вейсел Ок заяви днес, че Юджел иска 2 980 000 турски лири обезщетение (483 000 долара) за понесените щети заради \"несправедливото му и незаконно задържане\". Съдът не мотивира своето решение, посочи Ок. Той каза, че ще обжалва пред по-висша инстанция и ще отнесе въпроса към Европейския съд за правата на човека, ако се наложи. Юджел беше арестуван по обвинения в тероризъм и пропаганда, които той отхвърля.", "date": "2018.09.25", "title": "Турски съд отказа обезщетение на арестуван журналист на в. \"Велт\""}
{"url": "https://www.24chasa.bg/novini/article/7071863", "text": "Учени успешно унищожиха популация комари в лабораторна среда, като използваха метод на генното инженерство, който разпространява блокираща женската репродукция модификация, предаде Ройтерс, цитирани от БТА.  Учените успели да елиминират популацията за по-малко от 11 поколения. Това навежда на мисълта, че технологията може в бъдеще да се използва за контролиране на маларията - паразитно заболяване, пренасяно от комари Anopheles gambiae. \"Ще са нужни поне 5-10 години, преди да се опитаме да тестваме каквито и да било подложени на въздействието на технологията комари в природата\", заяви един от авторите на изследването Андреа Кризанти от Лондонския имперски колеж. Резултатите за пръв път показват, че технологията може напълно да потисне популация комари. Надеждата е, че в бъдеще е възможно да бъдат пуснати подложени на технологията комари, разпространявайки женско безплодие в местни популации маларийни комари и да ги накарат да колабират. Въпросната технология уврежда ДНК и предизвиква продължителни генетични промени в много поколения, като възпрепятства нормални биологични процеси. Резултатите от изследването са публикувани в сп. \"Нейчър байотекнолъджи\".", "date": "2018.09.25", "title": "Унищожиха маларийни комари с помощта на генното инженерство"}
{"url": "https://www.24chasa.bg/novini/article/7071826", "text": "Посланикът на  Германия Негово Превъзходителство Херберт Салбер се срещна във вторник със заместник-кмета на Община Велико Търново Снежана Данева- Иванова по време на първата си визита в старопрестолния град. Гостът бе подробно запознат както със знаковите исторически събития и уникалното културно-историческо наследство на Старата столица, така и със съвременния облик и динамика на града и общината, информират от местната администрация.  Данева акцентира в експозето си върху успешното развитие на Велико Търново, като водеща дестинация за културен туризъм в България. Тя запозна госта с огромния принос, който двата университета имат за развитието на града. Представи бизнеса и възможностите за реализиране на инвестиционни проекти в региона. Пред дипломата тя изтъкна изключително успешната реализация на европейските проекти във Велико Търново и фактът, че градът е сред петте водещи български градове в осъществяването на проектите, свързани с европейската кохезионна политика. Заместник-кметът отбеляза високите темпове на икономическо развитие, довели до практическата липса на безработица и разказа, че Велико Търново става предпочитано място за вътрешна миграция на хора, които търсят по-добро място за живеене и професионална реализация. Бе обсъден и фактът, че Германия е сред малкото страни в ЕС, в които Велико Търново няма отношения на партньорство и побратимяване. Херберт Салбер заяви, че е изключително впечатлен от Велико Търново , защото е град със специален характер и уникална атмосфера. В хода на разговора посланик Салбер пое ангажимент да проучи и след консултации с Асоциацията на градовете в Германия ще предложи подходят град, с който Велико Търново би могъл да установи отношения на партньорство, сътрудничество и побратимяване. Посланикът на Германия сподели, че е приятно впечатлен от факта, че Велико Търново се развива възходящо и устойчиво, че практически няма безработица и това го прави притегателен център за хора от съседни и близки градове и региони, които намират в Старата столица място за реализацията на своите лични, семейни и бизнес проекти. Той заяви, че качеството и нивото на кадрите на място е сред особено важните и нерядко решаващи аргументи в избора на немските инвеститори при вземане на решение къде да бъдат реализирани инвестиционните проекти в България. Дипломатът прояви интерес съществува ли тенденция за връщане на хора от града и региона, които са получили своето образование в Европа и света, но търсят реализация във Велико Търново. Утвърдителният отговор доведе двамата събеседници до заключение, че политиката на интеграция между европейските държави, градове и региони дава своите добри резултати и е повод за оптимизъм.", "date": "2018.09.25", "title": "Посланикът на Германия във Велико Търново: Нивото на кадрите е решаващ аргумент за немските инвеститори"}
{"url": "https://www.24chasa.bg/novini/article/7071871", "text": "15 души са ранени при 10 тежки катастрофи по празници във Варна и областта. 23-годишен неправоспособен млад мъж от Белослав се заби последователно в бетонен стълб и ограда в родния си град, заради превишена скорост. Пострадал е негов 20-годишен приятел, опасност за живота му няма. 52-годишен варненец е потрошен в болница, след като навлезе в лентата за насрещно движение и се блъсна челно в тойота. Той е със счупена ключица, неговият спътник получил разкъсно-контузни рани, а 54-годишният шофьор на ударената кола е с контузия на глава. Друг шофьор, на 25 години, се заби в дърво при навлизане в ляв завой между варненските села Стефан Караджа и Калоян. Причината е превишена скорост. При удара е пострадал 29-годишният му приятел, който е настанен за лечение в МБАЛ «Св. Анна» с опасност за живота. По случая се води досъдебно производство. 23-годишен мъж от Айтос мина на червен светофар на едно от най-натоварените кръстовища във Варна и блъсна мазда, която преминавала на целено. Той и 36-годишната варненка, която била зад волана на маздата, са откарани в болница с контузни наранявания. 51-годишна пешеходка е в болница с фрактура на лъчевата кост и дясната китка, след като бе блъсната на паркинг на бул. \"Княз Борис I\" във Варна. 40-годишен варненец излизал на заден ход с шевролета си от паркинга и изобщо не видял жената. 57-годишна жена бе блъсната по подобен начин във Варна. Тя пресичала зад добричко товарно рено, шофьорът на което не се огледало и я ударил. Жената се разминала с контузии. 65-годишен велосипедист е с контузия на главата и счупено ребро, след като 64-годишен варненец, зад волана на рено, му отнел предимството при ляв завой и го качил на предния си капак. При подобен инцидент пострада още един велосипедист - на 68 години. Мъжът направил рязък ляв завой и бил блъснат от мазда, шофьорът на която от своя страна не спазил достатъчна дистанция. Вследствие на инцидента велосипедистът получава контузни наранявания. Третият блъснат велосипедист е на 67 години. 40-годишен варненец го ударил с опела си при ляв завой. Мъжът получил само контузии. Високата скорост е причината за още един тежък инцидента в Провадия. 18-годишен младеж се направил на велик зад волана, стъпил здраво на газта, но при завой изтървал контрола над БМВ-то си и се блъснал в бетонно стълбище. Освен него са пострадали и двамата му приятели - непълнолетно момче и младеж на 18 години. Тримата са получили контузни наранявания, прегледани са и освободени за домашно лечение, без опасност за живота.", "date": "2018.09.25", "title": "15 ранени при катастрофи по празниците във Варненско"}
{"url": "https://www.24chasa.bg/novini/article/7071872", "text": "Общият съд на Европейския съюз постанови днес, че евродепутатите не са длъжни да дават подробности как харчат отредените им надбавки, предаде ДПА. Случаят датира от 2015 г., когато журналисти поискаха документи с детайли за разходите на евродепутатите. След като Европейският парламент отказа да предостави такава информация, бе заведено дело в Общия съд на Европейския съюз, предаде БТА. Месечните надбавки, които получават членовете на ЕП, достигат до 4416 евро, пише на сайта на парламента. Общият съд на ЕС постанови, че макар евродепутатите да изпълняват обществена служба, разкриването на информация за начина на харчене на надбавките ще засегне техни лични данни, което ще наруши европейското законодателство за защита на личните данни. Решението на Общия съд може да бъде обжалвано пред Съда на Европейския съюз, отбелязва ДПА.", "date": "2018.09.25", "title": "Общият съд на ЕС: Евродепутатите не са длъжни да дават подробности за разходите си"}
{"url": "https://www.24chasa.bg/novini/article/7071887", "text": "Босна трябва да направи повече, за да организира подслон за мигрантите преди настъпването на зимата, включително за стотици мигранти, които спят под открито небе в градове близо до границата с Хърватия, посочи отговорен представител на Върховния комисариат на ООН за бежанците, предаде Ройтерс, цитиран от БТА. Близо 15 000 бежнаци и мигранти от Азия и Северна Африка са преминали през Босна тази година на път към страни от Западна Европа. Ключовото предизвикателство сега е как да се подготвим за зимата, посочи Стефани Волденберг, отговорен представител на Върхавния комисариат на ООН за бежанците. Това е надбягване с времето и Върховният комисариат на ООН за бежанците е особено загрижен за уязвими семейства и лица, които са най-застрашени, добави тя. Стефани Волденберг, която говори на мероприятие, спонсорирано от Организацията за сигурност и сътрудничество в Европа /ОССЕ/, каза, че над 1000 бежанци и мигранти спят под открито небе в Бихач и Велика Кладуша в Северозападна Босна, близо до границата с Хърватия. Няколко хиляди мигранти остават в Босна, след като Хърватия затвори границите си, като нови мигранти пристигат ежедневно, преминавайки нелегално от Сърбия. Босненските власти казват, че полагат усилия, за да обновят неотговарящи на изискванията центрове, където сега са настанени мигранти, но процесът е бавен заради липсата на средства и сътрудничество от страна на местните участници. Волденберг каза, че приоритет за властите е да окажат закрила на семействата с деца, на самотни жени и непълнолетни без придружители. Сигурен подходящ подслон трябва да бъде осигурен за тези групи като приоритет, посочи тя.", "date": "2018.09.25", "title": "ООН: Босна трябва да предостави подслон за мигрантите преди зимата"}
{"url": "https://www.24chasa.bg/novini/article/7071619", "text": "Разговорите на Спас Русев с Дойче телеком за закупуване на албанския мобилен оператор, собственост на германците, са в много начален етап и ще продължат между 3 и 6 месеца. Така един от участниците в тази сделка коментира новината в Блиц за евентуалната сделка на българския бизнесмен в Тирана. На много ранен етап са преговорите за покупка. Като “проблемно” определи албанското дружество достоверният ни източник. Германците искали да се фокусират върху други проекти. Спас Русев ще се конкурира с още 3-4-ма кандидати за албанския телеком. Не е била коментирана и конкретна цена, което още веднъж потвърждава информацията на нашия източник, че сделката е в ранна фаза. Интересното е, че Русев не играе за телекома с партньорите си от Виваком и VTB - братята Георги и Милен Велчеви. Очаквайте подробности", "date": "2018.09.25", "title": "Спас Русев ще преговаря поне 6 месеца за албански телеком"}
{"url": "https://www.24chasa.bg/novini/article/7071620", "text": "Нелегалното производство на акцизни стоки ще бъде преследвано като престъпление. Това ще бъде записано в Наказателния кодекс, обяви главният прокурор Сотир Цацаров на пресконференция в Министерството на финансите, предаде  Към момента се наказват единствено притежанието и продажбата на нелегално произведени цигари и алкохол, но не и производството им. С други промени в закона ще бъде въведен и регистрационен режим за машините и съоръженията, чрез които се произвеждат акцизните стоки. Срокът за разписване на промените е до края на следващата седмица. Решението за промените в закона е взето на среща, организирана от финансовия министър и с участието на министъра на вътрешните работи Младен Маринов, на правосъдието Цецка Цачева и на председателя на комисията по правни въпроси Данаил Кирилов.", "date": "2018.09.25", "title": "Нелегалното производство на акцизни стоки ще се третира като престъпление"}
{"url": "https://www.24chasa.bg/novini/article/7071625", "text": "Разглеждаме възможността да подадем жалба пред Европейската комисия срещу решението на КЗК, съобщи още Хоракова. Анализираме дали тези действия на българската държава в отговор на намерението ни да продадем българските си активи не нарушават принципите за защита на инвестициите, обект на арбитражно дело, каза още говорителят на ЧЕЗ в Прага. Ето и цялото интервю: - Притеснява ни, че Комисията за защита на конкуренцията (КЗК) не даде достатъчни пояснения защо купуването на нашите български активи би застрашило конкуренцията в България и оценяваме дадените аргументи като неадекватни и несъстоятелни. Считаме, че решението нарушава нашите законови интереси и по тези причини подадохме жалба срещу решението на КЗК до Върховния административен съд. Запознати сме с предприетите стъпки на партньора ни във връзка с подадено ново заявление пред КЗК и оценяваме твърдото намерение на \"Инерком\" по този въпрос, което бе изразено чрез вътрешното преструктуриране на \"Инерком Груп\", за да реагира на съображенията на КЗК. - Разглеждаме и възможността да подадем жалба пред Европейската комисия срещу решението на КЗК. Считаме, че е много смущаващ фактът, че след подписване на договора за продажба на акции с \"Инерком\" набързо бе приета промяна в Закона за енергетиката в опит да се окаже влияние върху изпълнението на вече сключена сделка. Отбелязваме, че тази поправка не е преминала през надлежната процедура на вътрешни обсъждания и все още няма насоки за прилагането й от страна на Комисията за енергийно и водно регулиране. Настоящият подход на държавните институции и политизирането на цялата сделка може да доведат до сериозна заплаха за реализиране на сделката от страна на българската държава. В момента анализираме дали тези действия на българската държава в отговор на намерението ни да продадем българските си активи не нарушават принципите за защита на инвестициите, обект на арбитражно дело. - Бихме искали да подчертаем, че имаме валиден договор за покупка, който е сключен с \"Инерком\" и честно обсъждаме с нашите партньори законовите изисквания и финасирането. \"Инерком\" активно преговоря с банки и предприема стъпки, за да изпълни навреме условията в договора. Също така многократно получихме уверения, че \"Инерком\" иска да запази настоящия мениджърски състав на компаниите, за да гарантира приемственост в предоставянето на услуги. Както ние в ЧЕЗ, така и \"Инерком\", сме решени да финализираме сделката, както е договорено и работим заедно за изпълнение на съответните отговорности по Договора за продажба на акциите.", "date": "2018.09.25", "title": "Алице Хоракова, ЧЕЗ: Обмисляме да сезираме ЕК - нарушени са нашите законови интереси"}
{"url": "https://www.24chasa.bg/novini/article/7071626", "text": "Австрийският министър на вътрешните работи от крайнодясната Австрийска партия на свободата Херберт Кикъл бе обвинен днес от опозицията в опити да ограничава контактите между полицията и медиите, предаде Франс прес, цитирана от БТА. В основание за обвиненията се превърна изтекъл в медиите имейл, изпратен от кабинета на министъра до регионалните дирекции на полицията имейл, в който се препоръчва комуникацията с три печатни издания да бъде ограничена до \"законния минимум\". Става дума за вестниците \"Курир\", \"Щандарт\" и \"Фалтер\", които имат критично отношение към вътрешното министерство. Автентичността на имейла е потвърдена от министерството. Освен препоръката за ограничаване на комуникацията с трите вестника, имейлът съдържа и инструкция в прессъобщенията на полицейските дирекции да се съобщава националността на заподозрените в извършени престъпления лица. Австрийската опозиция обвини днес Кикъл в опити за \"орбанизация\" на Австрия, намеквайки за политиките на унгарския премиер Виктор Орбан. Либералната партия \"Нова Австрия\" (НЕОС) поиска Кикъл да бъде разпитан от парламента. Австрийският канцлер Себастиан Курц, който в момента е в Ню Йорк за годишната сесия на Общото събрание на ООН, заяви във връзка със случая, че всяко ограничаване на свободата на печата е недопустимо.", "date": "2018.09.25", "title": "Обвиниха вътрешния министър на Австрия, че ограничава връзките на политици с медиите"}
{"url": "https://www.24chasa.bg/novini/article/7071627", "text": "Компании от топ 100 на България са ставали жертва на киберпрестъпления. Това съобщи на тематична дискусия в Хасково началникът на сектора за борба с киберпрестъпленията в ГДБОП Явор Колев. Това означава, че те не са обърнали сериозно внимание на киберсигурността. Физически са имали може би непробиваема охрана, но незащитени компютърни мрежи, и така са станали жертва на хакери, уточни Колев. Той цитира ощетена с 600 000 евро фирма от хранителната промишленост и с 300 000 британски паунда компания от строителния бранш. Колев и негови колеги от ГДБОП участваха във форума \"Киберсигурност, дигитална грамотност и безопасно поведение в Интернет\" в хасковската областна администрация. Той е по идея на евродепутата Ева Майдел, която бе сред лекторите. Пред ученици от гимназиалните класове Майдел посъветва потребителите да сменят често паролите си, да бъдат критични към искането на информация в мрежата и да внимават какво споделят. Явор Колев се спря подробно върху сексуалните престъпления чрез Интернет. Децата на възраст 8 - 12 години са най-уязвими към сексуална експлоатация, посочи той. По негови думи педофили върлуват в най-често посещаваните от подрастващите сайтове. Сайтовете за запознаства сега се заместват от социалните мрежи. Фейсбук има в България 4,5 милиона потребители, а глобално - 4,5 милиарда и така се превърща в най-голямата държава в света, посочи Колев. Той и неговите колеги отговаряха и на въпроси на присъстващите тийнейджъри. Областният управител на Хасково Станислав Дечев, депутати, кметове и служители в образователни институции уважиха форума.", "date": "2018.09.25", "title": "Компании от топ 100 са ставали жертва на киберпрестъпления"}
{"url": "https://www.24chasa.bg/novini/article/7071633", "text": "Броят на българите, според които на развиващите се държави трябва да се помага, нараства. Това показва проучване, представено днес от Европейската комисия. Според 26 на сто от българските граждани този въпрос е изключително важен, а за 46 на сто е много важен. Статистиката отчита, че за последните две години се наблюдава ръст от седем процента на мненията сред българските граждани в подкрепа на развиващите се страни. Въпреки това на общия фон в ЕС единствено в Естония гражданите изразяват по-слаба подкрепа за бедните държави по света, предава БТА. С осем на сто се е повишил за последните две години броят на българите, според които борбата с бедността в света трябва да бъде сред първостепенните задачи на ЕС, защото това е в интерес на Общността. Със седем на сто е нараснал броят на българските граждани, според които предоставянето на помощ на развиващите се страни е средство за борба с незаконната миграция. У нас се наблюдава увеличение на броя на хората, според които помощта за тези страни трябва да нарасне. Намалява броят на онези, които предпочитат ограничаване на помощите. Според данните българите са най-несъгласните в ЕС (72 на сто) с твърдението, че в лично качество биха могли да имат някакъв принос в борбата с бедността в развиващите се държави. Посочва се, че само в три държави от ЕС около и над половината граждани осигуряват средства за организации за борба с бедността - Холандия (57 на сто), Швеция (54 на сто) и Малта (50 на сто). На обратната страна са България и Румъния (по два процента) и Латвия (3 на сто). Данните показват, че в последните две години в 14 страни от ЕС чувствително се е увеличил броят на хората, според които на развиващите се държави трябва да се помага като мярка срещу миграцията. Тази промяна в мненията е най-видима в Малта, Гърция и България. Над половината европейци са на мнение, че в лично качество могат да допринесат за развиващите се държави, например като предоставят средства на организации с нестопанска цел или полагат доброволен труд. На въпроса дали борбата с бедността в развиващите се страни трябва да бъде задача за ЕС, 70 на сто от участниците в допитването са отговорили утвърдително. Гражданите на Латвия и на Естония са най-сдържани по този въпрос, като естонците и чехите не са съгласни и че политиката за развитие е добър начин за преодоляване на бедността в развиващите се страни.", "date": "2018.09.25", "title": "Еврокомисията: Расте подкрепата на българите за развиващите се страни"}
{"url": "https://www.24chasa.bg/novini/article/7071637", "text": "Турският президент Реджеп Тайип Ердоган се очаква да се съсредоточи върху проблема със сирийските бежанци и конфликта в южната турска съседка в речта си пред Общото събрание на ООН днес, предаде ДПА, цитирана от БТА. Това ще бъде първата визита на Ердоган в САЩ от началото на търговския спор между двете съюзнички от НАТО заради редица въпроси, сред които продължаващият арест на американския пастор Андрю Брънсън. Ердоган се очаква да призове международната общност да сподели отговорността за сирийските бежанци. В момента Турция осигурява подслон на 3,56 милиона сирийски бежанци по данни на турското МВР. \"Никоя друга държава не се е нагърбила с толкова голяма отговорност, както Турция направи в сирийската криза, започнала преди седем години\", каза Ердоган в Анкара вчера, преди да отпътува за Ню Йорк, предаде Анадолската агенция. \"Никоя друга страна не е платила същата цена като нас\", добави той. Ердоган каза още, че ще засегне темата за \"продължаващите хуманитарни кризи\", по-специално в Сирия. По-рано този месец Русия и Турция се договориха да създадат демилитаризирана буферна зона до средата на октомври в Идлиб, последна крепост на бунтовниците в Сирия. Евентуална операция в Идлиб би довела до изселването на близо три милиона цивилни от района в посока към Турция и Анкара многократно предупреди срещу задълбочаването на конфликта.", "date": "2018.09.25", "title": "Проблемът със сирийските бежанци ще е главна тема на речта на Ердоган пред ООН"}
{"url": "https://www.24chasa.bg/novini/article/7071654", "text": "Инспектори от сектор „Оперативен контрол\" на Митница Русе задържаха над 115 кг тютюн по време на провеждана „роудстоп\" проверка на главен път Русе - Бяла. Голямото количество тютюн било открито на 21 септември сутринта в лек автомобил „Мерцедес\" , в района на комплекс „Формула 1\". В хода на проверката било установено, че на задната седалка на превозното средство има 3 чувала, а в багажника още 9. Водачът на автомобила признал, че всички са пълни с тютюн, за който той не притежава документи, удостоверяващи плащането, начисляването или обезпечаването на дължимия акциз. Общото тегло на открития в 12-те чувала тютюн е 115,3 кг. Цялото количество е било задържано. По случая е образувано досъдебно производство, което се води по описа на Митница Русе. Проби от тютюна са изпратени за лабораторен анализ. Пазарната цена на акцизната стока възлиза на 22 714,1 лв.", "date": "2018.09.25", "title": "115 кг нелегален тютюн заловиха митничари край Русе"}
{"url": "https://www.24chasa.bg/novini/article/7071686", "text": "Продължават проверките на полицията в рамките на ежедневния засилен контрол по пътищата на страната. В последния работен ден на миналата седмица и трите почивни дни полицейските екипи са проверили 18129 моторни превозни средства и 23965 души, съобщиха от МВР. Издадени са 6160 фиша, 2631 акта за установени административни нарушения, констатирани са 8581 случая на превишена скорост и са издадени 397 заповеди за принудителни административни мерки. Отнети са 194 свидетелства за управление на МПС заради неплатени задължения по ЗДвП. По време на осъществените проверки на място на гражданите са връчени общо 956 електронни фиша.", "date": "2018.09.25", "title": "Пътна полиция: Близо 200 книжки са отнети през почивните дни заради неплатени глоби"}
{"url": "https://www.24chasa.bg/novini/article/7071688", "text": "Археолози откриха кораб, потънал преди 400 години край Португалия на връщане от Индия, натоварен с подправки, съобщи Ройтерс. \"От гледна точка на историческото наследство, това е откритието на десетилетието - каза ръководителят на проекта Жорже Фрейре. - В Португалия това е най-важната находка за всички времена\", предаде БТА. Корабът е открит на 12 м под повърхността. Около него и в него водолазите са намерили подправки, девет бронзови оръдия с португалския герб, китайска керамика и раковини, използвани някога като платежно средство. Корабът е открит на 3 септември край курорта Кашкайс, на 30 км от Лисабон. Той е много добре запазен, както и товарът му. Според археолозите корабът е потънал от 1575 г. до 1625 г., когато Португалия е внасяла много подправки от Индия.", "date": "2018.09.25", "title": "Откриха кораб, потънал преди 400 години край Португалия"}
{"url": "https://www.24chasa.bg/novini/article/7071687", "text": "\"За нас случилото се е форсмажорно обстоятелство. То бе породено от силните пориви на вятъра\", това съобщи първо за \"24 часа\" Радослав Иванов, управител на варненската фирма \"Комфорт партнерс\", която е направила облицовката на мола в Благоевград. Снощи при силен вятър цялата фасада на сградата рухна и за щастие нямаше пострадали. Според Иванов на моменти силата на вятъра е била по-голяма от заложената в проекта, при която би трябвало да издържи облицовката. Управителят твърди, че няма някаква грешка в проектирането или изпълнението на фасадата. В договора с концесионера на мола имало заложен гаранционен срок, но той бил изтекъл. ", "date": "2018.09.25", "title": "Строителите пред \"24 часа\": Фасадата на мола в Благоевград падна от силни пориви на вятъра"}
{"url": "https://www.24chasa.bg/novini/article/7071684", "text": "Бургаският крими герой Симеон Стоянчов-Малката Рижа отново застава пред съда, този път за откраднат мотор. Делото в районния съд е насрочено за 26 септември. Малката Рижа е подсъдим за това, че на 1 февруари ,т.г. в бургаския жк.\"Меден рудник\" противозаконно отнел чуждо моторно превозно средство – мотоциклет “Кавазаки“ на стойност 1750 лв. Това станало без съгласието на собственика, когото Симеон заплашил, че ще пребие, ако не му даде мотора. Инцидентът станал когато Малката Рижа влязъл в двора на къщата на свой познат на ул.\"Априлци\" в комплекса. Там собственикът на мотора тъкмо обличал екипировката си. Обвиняемият започнал да говори ,че моторът е много хубав и иска да го покара. Собственикът потвърдил, че моторът върви добре, но отказал да го даде на Малката Рижа. Независимо от неколкократния отказ Симеон  се обърнал рязко към притежателя на мотора и със заплашителен и злобен тон му казал да млъква, след това добавил, че ако не му даде мотора да го покара, ще го пребие,. После вдигнал степенката и без да иска разрешение, започнал да избутва машината на заден ход от двора на къщата към улицата. Едва на следващия ден Малката Рижа изоставил \"Кавазакито\" на бензиностанция в к-с \"Меден рудник\". Утрешното дело е поредното за Симеон Стоянчов, който е съден за хулиганство, кражба, побой и повреждане на имущество. Той е брат на Калоян Стоянчов-Голямата Рижа, застрелян от бившия спецполицай Петър Лисичков след спор на кръстовище отново в Меден рудник.", "date": "2018.09.25", "title": "Пак съдят Малката Рижа, този път за откраднат мотор"}
{"url": "https://www.24chasa.bg/novini/article/7071709", "text": "На официална церемония Негово Високопреосвещенство Русенски митрополит Наум освети новия дом на отделението по Трансфузионна хематология към УМБАЛ „Канев“. Отделението е изградено изцяло със средства, дарени от фондация „Игнат Канев“. Ремонтът възлиза на стойност 300 000 лв. и се наложил поради лоото състоние на помещенията. Отделението по Трансфузионна хематология е от изключително значение за пациентите в областта, защото е единственото, което осигурява кръв и кръвни биопродукти за всички лечебни заведения на територията на област Русе. То се намира на сутерена на ДКЦ-1, на мястото на бившия хоспис „Медика“. Това е третото дарение от името на Фондацията в полза на лечебното заведение в Русе. През септември 2016 г. бе изградена и открита детска площадка в двора на болницата, а през септември 2017 г. бе открито новото отделение Педиатрия. Средствата, дарени до момента от благотворителна фондация „Игнат Канев“ за университетска болница „Канев“, общо възлизат на близо 1 милион лева. Г-н Игнат Канев проведе среща с ръководството на лечебното заведение във връзка с предстоящи проекти и посети отделението по Педиатрия година след откриването му.", "date": "2018.09.25", "title": "Осветиха ново отделение на Русенската болница, дарение на Игнат Канев (Обновена)"}
{"url": "https://www.24chasa.bg/novini/article/7071721", "text": "Дали занапред Националният институт по метеорология и хидрология /НИМХ/ ще е център или институт е въпрос на допълнително решение, но нашето мнение е, че трябва да се запази наименованието НИМХ заради приемствеността. НИМХ съчетава оперативната с научната дейност, което е задължително при такава високоспециализирана дейност, каквато е наблюдението на времето и изследванията на климата, и е важно да запази статута си на институт. Това каза министърът на образованието и науката Красимир Вълчев пред журналисти на Общото събрание на БАН, на което се обсъжда сключеното през миналата седмица споразумение между НИМХ и БАН, предаде БТА. До края на седмицата ще дадем яснота за новото звено, в което ще премине НИМХ, но с уговорката, че това е предварително решение. Цялата процедура трябва да приключи до края на октомври заради сроковете, свързани с изготвянето на бюджета, заяви министър Вълчев. Той отбеляза, че заради решението за извеждането на НИМХ от БАН, Академията трябва да огранизира процедура за заявяване на желание за оставане или за излизане на работещите в института, като това трябва да стане на принципа на доброволното решение. До края на октомври Министерският съвет трябва да внесе в Народното събрание проекта на Закона за държавния бюджет за 2019 г., а тъй като субсидията на БАН се утвърждава отделно, трябва да сме планирали къде ще е НИМХ от 1 януари 2019 г. и каква част от него ще остане в БАН, за да предвидим средства за тези учени, обясни министър Вълчев. Той заяви, че няма нагласи в други институти на БАН за излизане от Академията, докато в НИМХ настроенията за излизане са от над десет години.", "date": "2018.09.25", "title": "Вълчев: НИМХ трябва да запази статута си на институт"}
{"url": "https://www.24chasa.bg/novini/article/7071568", "text": "Главният изпълнителен директор  Момчил Андреев преминава в надзорния съвет след три години начело на дружеството. През този период компаниите от групата на \"Енерго-Про Варна\" утвърдиха позициите си на българския енергиен пазар, увеличиха пазарното си присъствие и запазиха устойчивото си развитие, съобщават от фирмата. Като нов член на УС на \"Енерго-Про Варна\" постъпва Анжела Тонева. Г-жа Тонева е икономист и експерт по енергийно регулиране. Работила е в енергийния регулатор 13 години, като е преминала през всички нива от експерт до член на комисията и неин председател.", "date": "2018.09.25", "title": "Момчил Андреев - в надзора на \"Енерго-Про\", бивш шеф на КЕВР влиза в управлението на компанията"}
{"url": "https://www.24chasa.bg/novini/article/7071750", "text": "Условно наказание от 1 година “лишаване от свобода“ с 3-годишен изпитателен срок получи 18-годишният Юзджан Г. от Добрич, след като Окръжният съд одобри споразумението, сключено между подсъдимия, неговата защита и прокуратурата. Страните по делото приемат за безспорно установено, че в съучастие с друг 40-годишен мъж, като съизвършител, младежът е отвлякъл непълнолетно момиче от село Крушари. Деянието било извършено на 24 юли т.г., след употреба на алкохол. Малко след отвличането в полицията бил подаден сигнал за случилото се и още същия ден пострадалата била освободена. От данните по делото става ясно, че престъплението е извършено спрямо девойка, с която 18-годишният искал да заживее на семейни начала. Младежът, който е с чисто съдебно минало, заяви пред Окръжния съд, че признава вината си, подписал е доброволно споразумението и се отказва от по-нататъшното разглеждане на делото по общия ред.", "date": "2018.09.25", "title": "18-годишен от Добрич с условна присъда след опит да отвлече изгората си"}
{"url": "https://www.24chasa.bg/novini/article/7071749", "text": "Необходимо е до края на следващата седмица да започне разглеждането и дебатирането на законодателните промени, които да преодолеят празнотите в наказателното законодателството, което да позволи разкритията на лоши практики да могат да бъдат наказателно преследвани. Това съобщи министърът на финансите Владислав Горанов след среща в Министерството на финансите днес между него, министъра на вътрешните работи Младен Маринов, министъра на правосъдието Цецка Цачева, главния прокурор Сотир Цацаров, директора на Агенция \"Митници\" Георги Костов и председателите на комисии в Народното събрание Данаил Кирилов и Емил Димитров, предаде БТА. Сотир Цацаров напомни, че на последното заседание на парламентарната комисия за противодействие на сивата икономика е била подчертана необходимостта от промени в чл. 234 от НК. Правосъдният министър Цецка Цачева информира, че още днес експертна група в Министерството на правосъдието с участието на представители на Прокуратурата и Агенция \"Митници\" започва работа по промени в чл. 234 в НК. Текстовете ще бъдат внесени чрез депутати, за да може по-бързо предложенията за промени да бъдат гледани в НС. До края на следващата седмица текстовете трябва да бъдат предложени на народните представители. Данаил Кирилов от ГЕРБ съобщи, че още днес, в 16.00 ч., ще докладва на коалиционния формат резултатите от днешното обсъждане и евентуално в следващия вторник ще бъдат представени пред тях готови текстове, за да се получи съдействие и на коалиционните партньори. В отговор на въпрос за \"Винпром Карнобат\" министърът на финансите съобщи, че технологичната схема не допуска съществуването на кран, открит в данъчен склад. От тръбата е изтекъл етилов алкохол с 96 градуса с \"доста приличен дебит\", каза министърът. Категорично говорим за нарушаване на технологичната схема на данъчния склад, заяви Горанов и допълни, че когато е бил издаден лицензът, такъв кран не е съществувал. Агенция \"Митници\" ще продължи работата си в съответствие с акцизното законодателство по това, че е създадена предпоставка в един от данъчните складове да се извежда акцизна стока, без да минава под контрол. Подобно тежко нарушение би могло да доведе дори и до отнемане на лиценз при определени обстоятелства, допълни финансовият министър.", "date": "2018.09.25", "title": "Горанов за крана в Карнобат: Категорично говорим за нарушаване на технологичната схема"}
{"url": "https://www.24chasa.bg/novini/article/7071714", "text": ", но все още без резултат. Това съобщи за \"24 часа\" кметът на курортното градче Иван Николов. \"Трагедията е голяма, и двамата цял живот са били рибари, лодката им е голяма, хубава. Времето обаче е много лошо\", сподели кметът на Св. Влас. Инцидентът  е станал около 20,30 ч. снощи, след като част от мрежите за паламуд се заплели във винта и блокирали двигателя на лодката. Плавателният съд станал неуправляем и силният вятър бързо го обърнал. Минути преди това рибарите успели да позвънят на тел.112. Тялото на рибаря Пенчо също се оплело в мрежите, а колегата му Васил паднал зад борда. Спасил се само Митко П., който бил с жилетка.  \"Добре, че един катер веднага тръгна от Марината във Влас към района на корабокрушението, той спаси Митко\", допълва кметът Иван Николов. Още снощи екип, стигнал до потопената лодка, видял тялото на рибаря, оплетено в мрежите, но не успял да го измъкне. Тази сутрин обаче на същото място нямало и следа нито от лодката, нито от рибаря. Явно теченията са ги изтласкали, днес катерите навлязоха 10 километра навътре, дано ги открият\", сподели още кметът на Св. Влас.", "date": "2018.09.25", "title": "Катери кръстосват залива край Св. Влас, но няма и следа от двамата рибари"}
{"url": "https://www.24chasa.bg/novini/article/7071780", "text": "Районна прокуратура Благоевград е възложила проверка на инцидента. Няма данни за престъпление от общ характер, защото няма пострадали. Държавното обвинение обаче е разпоредило проверка по надзора за законност. \"Образувана е преписка и е възложена комплексна проверка на ДНСК и община Благоевград. Те трябва да предоставят всички необходими документи около строителството и въвеждането в експлоатация на обекта. Срокът е 30 дни\", каза районният прокурор Елица Калпачка.", "date": "2018.09.25", "title": "Прокуратурата почна проверка за падналата фасада на мола в Благоевград"}
{"url": "https://www.24chasa.bg/novini/article/7071783", "text": "Китай настоя днес САЩ да анулират сделката за продажба на оръжия и военно оборудване на Тайван на стойност 330 млн. долара, като предупреди, че ако Вашингтон не се съобрази с мнението на Пекин, това тежко ще навреди на двустранните отношения, предаде Асошиейтед прес, цитирана от БТА. Говорителят на китайското външно министерство Гън Шуан каза пред репортери на редовен пресбрифинг, че продажбата нарушава международното право и \"фундаменталните норми на международните отношения\". \"Ние призоваваме американската стана... незабавно да отмени този план за оръжейни продажби, да прекрати военните контакти с Тайван, за да се избегнат тежки вреди за китайско-американските отношения, за мира и стабилността в Тайванския проток и за двустранното сътрудничество в редица важни области\", заяви Гън. Подобно изказване направи и китайското министерство на отбраната. То предупреди, че оръжейната продажба е \"намеса във вътрешните работи и нарушава суверенитета и интересите на сигурността на Китай\".", "date": "2018.09.25", "title": "Китай настоя САЩ да анулират сделката за продажба на оръжия на Тайван за 330 млн. долара"}
{"url": "https://www.24chasa.bg/novini/article/7071782", "text": "Иранската агенция Фарс нюз публикува, а след това свали от Туитър видеоматериал, съдържащ заплахи за ракетни удари на Иран срещу столиците на Саудитска Арабия и Обединените арабски емирства, предаде Асошиейтед прес, цитирана от БТА. Записът бе разпространен, след като върховният лидер на Иран аятолах Али Хаменей обвини Рияд и Абу Даби за атаката по време на военен парад в иранския град Ахваз в събота, при която бяха убити най-малко 25 души. Материалът съдържа стари кадри как Корпусът на гвардейците на Ислямската революция изстрелва балистични ракети и също така показва столиците на Саудитска Арабия и Обединените арабски емирства през мерника на снайпер. На видеото се отправят заплахи и срещу Израел. Не е ясно защо видеозаписът е свален от Фарс нюз, но това се случи точно преди иранският президент Хасан Рохани да държи реч пред Общото събрание на ООН, отбелязва АП.", "date": "2018.09.25", "title": "Свалиха видеозапис със заплахи за ракетни удари на Иран срещу Саудитска Арабия и ОАЕ"}
{"url": "https://www.24chasa.bg/novini/article/7071797", "text": "Лидерът на основната опозиционна партия в Албания - Демократическата, Лулзим Баша твърди, че премиерът на Албания Еди Рама, заедно със сръбския президент Александър Вучич изцяло участва в плана за териториална размяна между Сърбия и Косово, който би довел до дестабилизация на региона, пише прищинският вестник \"Зъри\", цитиран от БТА. \"Заедно с Вучич Еди Рама лобира за реализиране на този проект, а това би дестабилизирало балканския регион. Международната общност обаче вече каза \"не\" на тази лоша идея и трябва да гледаме напред\", каза Баша.", "date": "2018.09.25", "title": "Албанската опозиция: Рама и Вучич готвят план за размяна на територии между Сърбия и Косово"}
{"url": "https://www.24chasa.bg/novini/article/7071799", "text": "Сирийската държава ще си възвърне провинция Идлиб с война или по мирен път, каза днес заместник-министърът на външните работи Файсал Мекдад, цитиран от Ройтерс. \"Както победихме във всяка част на Сирия, така ще победим в Идлиб и посланието е много ясно за всеки, заинтересован от този въпрос: ще дойдем в Идлиб чрез война или с мирни средства\", заяви Мекдад, подчертавайки решимостта на правителството да разгроми бунтовниците в провинцията въпреки руско-турската сделка, спряла очаквано настъпление на армията, предаде БТА.  Сирийският заместник-външен министър определи споразумението за Идлиб като част от по-широки дипломатически усилия, довели до създаване на зони за \"деескалация\" в няколко района, които той отбеляза, че по-късно са се върнали под държавно управление. Бунтовниците в Идлиб приветстваха споразумението, като казаха, че то ще запази провинцията извън контрола на правителството. Мекдад обаче заяви, че цялата сирийска територия ще се върне под властта на държавата.", "date": "2018.09.25", "title": "Зам.-министър: Сирийската държава ще си върне Идлиб с война или по мирен път"}
{"url": "https://www.24chasa.bg/novini/article/7071801", "text": "Главният прокурор на Република Албания Арта Марку ще е на официално посещение у нас за периода 26 - 27 септември. Визитата е по покана на главния прокурор Сотир Цацаров, съобщиха от пресцентъра на прокуратурата, цитиран от БТА.  В рамките на посещението ще бъде подписан Меморандум за разбирателство и сътрудничество между двете прокуратури, предвиждащ взаимодействие в областта на международната правна помощ и взаимен обмен на информация. В програмата на делегацията са предвидени срещи с председателя на Конституционния съд Борис Велчев, с министъра на правосъдието Цецка Цачева, както и с представляващия ВСС Боян Магдалинчев и членове на Прокурорската колегия на Висшия съдебен съвет. Меморандумът за разбирателство и сътрудничество с Прокуратурата на Република Албания е поредния такъв документ за взаимодействие между прокуратурите на балканските страни. Досега такива меморандуми действат между Прокуратурата на Република България и прокуратурите на Турция, на Гърция, на Македония, на Сърбия, на Черна гора и на Словения, допълват от пресцентъра на държавното обвинение.", "date": "2018.09.25", "title": "Главният прокурор на Албания идва на официално посещение у нас"}
{"url": "https://www.24chasa.bg/novini/article/7071809", "text": "\"Убедени сме, че инвестициите в публична инфраструктура спомагат в най-голяма степен за развитието на нашите градове. Основната ни задача е да гарантираме тяхното дългогодишното устойчиво развитие. Това каза кметът на София Йорданка Фандъкова в изказването си в рамките на дискусия на \"Седмата годишна конференция на кметовете на столиците на Европейския съюз\" в Брюксел по темата за значението на публичните инвестиции за местните власти, съобщиха от пресцентъра на Столична община. През последните години в София наваксваме с десетилетното изоставане в развитието и в същото време активно работим, за да може градът да се включи в реализацията на новите политики на Европейския съюз. Това е възможно благодарение на европейската солидарност, на Кохезионната политика на Европейския съюз, както и на сътрудничеството, което имаме с останалите европейски столици.\" В международния форум участват заместник-председателя на Европейската комисия Юрки Катайнен и европейския комисар по регионална политика Корина Крецу. Фандъкова благодари на кметове на европейски столици, които помагат на София да успее по-бързо да се развива. През последните години София си сътрудничи с Виена, Париж, Лондон, Амстердам, Любляна, Загреб. По думите на Йорданка Фандъкова: \"Основната ни задача е да гарантираме дългогодишното устойчиво развитие на градовете. Това в София изпълняваме чрез инвестиции в борбата с климатичните промени и подобряване на чистотата на атмосферния въздух, както и в развитието на градската мобилност, управлението на отпадъците, енергийната ефективност на сгради, реконструкцията, възстановяването и създаването на пешеходни зони и градски паркове.\" Работим активно и за социалното включване и развитие на образованието - тема лично за мен изключително важна, посочи също кметът на София. \"Длъжни сме да планираме дългосрочно и подкрепяме всички колеги, които работят за по-бързото приемане на финансовата рамка за следващия програмен период\", каза Фандъкова. \"В София през предишния програмен период успяхме да реализираме близо 90 проекта, а през настоящия период 2014-2020 г. защитихме 41 и имаме много ясни планове. Приемането на финансова рамка е важна, за да могат съответните правителства да подготвят националните оперативни програми\", каза също Фандъкова. Като пример за сериозни инвестиции, които променят града, Фандъкова посочи софийското метро и системата за управление на отпадъците. През последните 10 години изградихме около 30 км метро, в момента изграждаме още 12, каза Фандъкова. Очаквам те да допринесат за намаляване на вредните емисии с около 90 хил. тона годишно и на трафика с 10-20 процента. Имаме планове за развитие на метрото към квартали \"Левски Г\" и Слатина\" за следващия програмен период, информира кметът на София. Благодарение на публичните инвестиции успяхме да изградим нова модерна система за преработка и управление на отпадъците. Очакваме да реализираме и трета фаза на тази система - изграждане на инсталация в \"ТЕЦ София\" по оперативните програми от този период. Благодарение на изпълнените проекти за управление на отпадъците в София 84 процента от битовите отпадъци се оползотворяват и рециклират, само 16 процента се депонират, а само преди 10 години 100 процента се депонираха. Много е важен проекта за трета фаза, с него ще достигнем 10 процента депониране, каза кметът Фандъкова. Много са важни и публичните инвестиции в образованието, акцентира Фандъкова. София е лидер за привличането на образовани хора и чуждестранни инвестиции, особено в Ай Ти сектора, където много млади и високо образовани хора реализират мечтите си. Информационните технологии са сред най-бързо развиващите се индустрии, като формират 5.7 процента от икономиката на София. Кметът Фандъкова отправи покана за домакинства на София за една от следващите срещи на кметовете на Европейския съюз. По време на срещата Фандъкова проведе разговори със заместник-председателя на Европейската комисия Юрки Катайнен, с европейския комисар Корина Крецу, както и с кмета на Амстердам - Фамке Халсема, и на Виена - Михаел Людвиг.", "date": "2018.09.25", "title": "Фандъкова: Инвестициите в публична инфраструктура развиват нашите градове"}
{"url": "https://www.24chasa.bg/novini/article/7071811", "text": "Хърватските спасителни служби издирват 25-годишна сърфистка от Мексико, която изчезнала вчера по време на силната буря с пориви на вятъра в Сплит до 155 км/час, съобщава хърватският сайт индекс, цитиран от БТА.  Мексиканката е била видяна за последен път на 200 метра от брега на остров Брач. Преминаването на студен фронт през Адриатическо море и през цялата територия на Хърватия вчера доведе до рязко спадане на температурите, до дъждове и силни ветрове. Според хърватските медии регистрираните пориви на вятъра до 155 км/час в Сплит са най-силните, измервани някога през септември.", "date": "2018.09.25", "title": "Сърфистка от Мексико изчезна в морето край Сплит, вятърът е с пориви до 155 км/час"}
{"url": "https://www.24chasa.bg/novini/article/7071821", "text": "Двудневна международна конференция “Социални услуги на едно гише - нов подход за социално включване” започна във Варна. Общата стойност на проекта, спечелен от Община Аксаково, е 198 000 лв. и е вход от ноември миналата година до края на 2018 г. Външните партньори са испанската община Игуалада и Полската асоциация за социална политика. \"Целта на проекта е да бъде изграден административен капацитет на служителите в община Аксаково, чрез въвеждане на добри партньорски практики, социални иновации и специфични умения за партньорство в областта на социалното включване и борбата с бедността, равните възможности и недискриминация и условията на труд\", каза секретарят на Община Аксаково Надка Симеонова. В рамките на проекта Община Аксаково вече създаде Център за социални услуги на едно гише, в който имащите нужда заявяват проблема си и получават най-адекватната социална услуга. Благодарение на електронната платформа Social One Stop Shop желаещите да се възползват от иновативните социални услуги могат да се запознаят с тях, без да напускат дома си. В момента в община Аксаково над 460 души се възползват от широк спектър социални услуги, сред които - домашен социален патронаж, личен асистент, социален асистент, домашен помощник, център за обществена подкрепа, кризисен център за жертви на домашно насилие и пр.", "date": "2018.09.25", "title": "Община Аксаково домакинства на международна конференция за социални услуги на една гише"}
{"url": "https://www.24chasa.bg/novini/article/7071812", "text": "Министърът на земеделието, храните и горите Румен Порожанов взе участие в неформалното заседание на Съвета на ЕС по земеделие и рибарство, което се проведе в периода 23–25 септември 2018 г. във Виена, Австрия. Това съобщиха от пресцентъра на Министерството на земеделието, храните и горите. Дискусията на министрите се фокусира върху документ, изготвен от Австрийското председателство на Съвета на ЕС, относно приоритетните инструменти на Общата селскостопанска политика (ОСП) за обезпечаване на селскостопанското производство в целия съюз. Разисквания имаше и върху ролята на ОСП за адекватна подкрепа на фермерите в усилията им да произвеждат висококачествена и безопасна храна. В отговор на поставените от Председателството въпроси, министър Порожанов заяви, че прилагането на обвързани плащания с още по-широк обхват и по-голям финансов ресурс ще има положителен ефект за поддържането и развитието на жизнеспособни селски райони. Прилагането на инвестиционна подкрепа чрез ПРСР ще допринесе за увеличаване на конкурентоспособността на стопанствата, като едновременно с това ще спомогне за развитието на биологичното земеделие, енергийната ефективност и иновациите в селското стопанство, както и за стимулирането на процеса на обновяване на поколенията. Министър Порожанов обърна внимание на запазване на възможността за прилагане на преходна национална помощ и след 2020 г. с цел поддържане стабилността в подкрепата на земеделските стопани. Прекратяването й би могло да доведе до фалити при част от земеделските стопани в България.", "date": "2018.09.25", "title": "Порожанов: Обвързаните плащания ще имат положителен ефект върху селските райони"}
{"url": "https://www.24chasa.bg/novini/article/7071903", "text": "Базираната в Ню Йорк модна компания \"Майкъл Корс\" (Michael Kors Holdings Ltd.) обяви във вторник, че ще придобие известната италианска модна фирма Gianni Versace S.p.A. (\"Версаче\") за 2,1 млрд. долара. След приключване на процедурата по закупуване, американската компания ще промени името си на Capri Holding's Ltd, съобщават финансовите агенции, цитирани от  . Според договорената сделка, сегашният вицепрезидент и творчески директор на модната фирма от Милано - Донатела Версаче, ще остане в компанията и след нейното придобиване. \"Всички ние сме много развълнувани да се присъединим към групата, ръководена от главния изпълнителен директор на Michael Kors - Джон Айдол, на който винаги съм се възхищавала като визионер, както и като силен и пламенен лидер. Вярваме, че да бъдем част от тази компания е от голяма важност за дългосрочния успех на Versace\", посочи сестрата на покойната модна икона Джани Версаче след обявяването на самото придобиване. Портфолиото на Michael Kors Holdings включва дрехи, обувки, часовници и други модни аксесоари, като дамските чанти са най-популярният продукт на голямата американска модна компания. През декември 2011-а година фирмата се регистрира на Нюйоркската фондова борса, а през миналата година разшири дейността си на европейския пазар посредством покупката на британската марка обувки Jimmy Choo за 1,2 млрд. долара. Трябва да се има предвид, че американският инвестиционен фонд Blackstone, който закупи през 2014-а година 20% от Versace, ще излезе изцяло от тази своя инвестиция. Сделката между Michael Kors и Gianni Versace S.p.A. се очаква да приключи през четвъртото фискално тримесечие, като подлежи на одобрение от страна на съответните регулаторни органи. От Michael Kors заявиха, че планират да увеличат глобалните продажби на Versace до 2 млрд. долара в световен мащаб, да увеличат броя на магазините до 300 от около 200 в момента и да ускорят стратегията си за електронна търговия. Компанията Versace не разкрива детайли относно своите финанси, но агенция Ройтерс отбелязва, че документи, депозирани в италианската търговска камара, показват, че през миналата година модната фирма е реализирал продажби за 668 млн. евро и печалба преди облагането с данъци от 45 млн. евро.", "date": "2018.09.25", "title": "Американската компания \"Майкъл Корс\" купи \"Версаче\" за малко над 2 млрд. долара"}
{"url": "https://www.24chasa.bg/novini/article/7071886", "text": "Синът на бивш президент на Ангола е бил задържан във връзка с разследване за корупция и други престъпления, предаде Ройтерс, като се позова на анголската агенция АНГОП. Жозе Филомену душ Сантуш е най-високопоставеният човек, вкаран в ареста, откакто президентът Жоау Лоуренсу пое преди година поста от баща му, Жозе Едуардо душ Сантуш, с обещанието да се пребори с ширещата се в страната корупция. Според съобщението на АНГОП синът на бившия президент е задържан по подозрение, че е участвал в \"престъпно съдружие, неправомерно получаване на привилегии, измама, злоупотреба, корупция и други\", предаде БТА.  През март Душ Сантуш младши, който е бивш ръководител на анголския суверенен фонд в размер на 5 милиарда долара, бе обвинен в измама, свързана с изтеглянето на 500 млн. долара от сметка на анголската централна банка, припомня Ройтерс.", "date": "2018.09.25", "title": "Арестуваха сина на бивш президент на Ангола заради корупция"}
{"url": "https://www.24chasa.bg/novini/article/7071589", "text": "Ловджии протестираха днес по обяд в района на ГКПП \"Дунав мост\" край Русе срещу проект на заповед на Министерството на земеделието, храните и горите, която забранява груповия лов на дива свиня по поречието на река Дунав. Според тях, трябва да се ловува - ако в даден район не се ловува, то прасетата ще се съберат там, тъй като търсят тихи и спокойни места, а им предстои и брачен период. Забраната за групов лов ще засегне около 200 дружинки и още 100, които могат да ловуват, но без кучета, което означава, че на практика броят на засегнатите ще бъде около 10 000 души. Освен това наближава и т.нар. брачен период на прасетата, като тогава има опасност те да мигрират и отвъд Дунава, преминавайки безпроблемно през реката, което би увеличило многократно опасността от зараза с африканска чума, което обезсмисля тази заповед. Прочетена бе и декларация с исканията на протестиращите, след което те навлязоха в кръговото кръстовище в района на граничния пункт и блокираха движението за около половин час. Областният управител на Русе Галин Григоров се срещна с ловците, протестиращи срещу проект на заповед на министъра на земеделието храните и горите, която цели да промени регламента за ловуване на диви прасета заради африканската чума. Той заяви, че всички мерки за недопускане на заболяването на територията на областта са предприети, но в момента е и изключително важно максимално да се ограничи популацията на диви прасета в региона. Григоров отбеляза и, че вече има общини като Сливо поле, където домашните прасета са унищожени на 100% и очакванията са това да се случи и в останалите общини. „Единственият начин да се спре разпространението, ако заболяването навлезе на наша територия е да бъде намален драстично броя на дивите свине, защото популацията на прасетата ще се увеличи, ако бъдат оставени. Всеки знае, че няма възможност броят им да бъде намален, ако няма гонки и групов лов с кучета. Наивно е да се мисли, че с индивидуален лов може да се намали популацията на дивите прасета. Считам, че сега е момента да се разреши лова и категорично подкрепям справедливите искания на всички, които са тук!“ заяви още областният управител. Също така той коментира и журналистически въпрос, свързан с опасността от нанасяне на щети върху селскостопанската продукция за милиони левове при концентрация популацията на диви свине в определени участъци по поречието на р. Дунав. Според г-н Григоров, ако не се разреши лова и популацията се увеличи няколкократно, то проблемът ще бъде много по-сериозен и тогава щетите за царевичните насаждения ще бъдат наистина сериозни.", "date": "2018.09.25", "title": "Ловджии протестираха на ГКПП \"Дунав мост\" (Обновена)"}
{"url": "https://www.24chasa.bg/novini/article/7071912", "text": "Започна поетапното възстановяване на дейността в трите фабрики за спиртни напитки, собственост на арестувания собственик на \"Винпром Карнобат\" Миню Стайков. От Агенция \"Митници\" са премахнали пломбите на двата запечатани данъчни склада. Все още запечатани остават инсталацията и кранът, за които има съмнения, че оттам може да се е източвал нелегално етилов алкохол, каза административният директор на фирмата Йовко Йовков за  . \"Той не работи. Той стои затворен, защото при отварянето му, както много пъти казах, има опасност, ако не сработи системата за безопасност на инсталацията, да се получи взрив, ако този кран се отвори, се намаля херметичността и системата не може да работи и т.н., и т.н.. Този кран е съществувал, но не се е отварял по време на работа. Това искам да кажа\", каза той. Възстановяването на производството е бавен процес, каза още Йовков. \"Производството на дестилации ще започне от утре вечер някъде, а производството на спирт ще отнеме повече време. Нормалното производство на спирт ще започне след около 10-15 дена, защото там щетите са по-големи\". Въпреки, че митническият екип си е тръгнал, напрежението остава, заявиха още от ръководството на \"Винпром Карнобат\". \"Натискът ще продължи под една или друга форма, бъдете сигурни. В скоро време отново ще бъдем посетени от митница, жандармерия и така нататък\", добави той.", "date": "2018.09.25", "title": "Възстановяват поетапно дейността в трите фабрики на Миню Стайков"}
{"url": "https://www.24chasa.bg/novini/article/7071935", "text": "Българският министър-председател Бойко Борисов участва в откриването на Общия дебат на 73-та сесия на Общото събрание на ООН, съобщиха от пресцентъра на Министерски съвет. Тази година основната тема на дебата е „ООН за всички хора: глобално лидерство и споделени отговорности за мирни, равнопоставени и устойчиви общества“. Заедно с премиера е и вицепремиерът и министър на външните работи Екатерина Захариева.", "date": "2018.09.25", "title": "Борисов участва в откриването на oбщия дебат на събранието на ООН (Снимки)"}
{"url": "https://www.24chasa.bg/novini/article/7071937", "text": "Папа Франциск призна днес, че скандалите заради сексуални злоупотреби, разтърсващи Римокатолическата църква, са възмутили вярващите и ги отблъскват, затова Църквата трябва да промени поведението си, ако иска да задържи при себе си бъдещите поколения, предаде Асошиейтед прес. Светият отец направи изявлението през четвъртия, последен ден от обиколката си в балтийските републики, съвпаднала с разпространяването на нов унищожителен доклад за десетилетията на сексуални злоупотреби в Германия от страна на свещеници и тяхното прикриване, предава БТА. Франциск каза на среща с младежи в Естония, смятана за една от най-малко религиозните държави в света, че е наясно с това, че много млади хора смятат, че църквата няма какво да им предложи и просто не разбира проблемите им. \"Те са възмутени от сексуалните и икономическите скандали, които не завършват с ясно осъждане, заради нашата неподготвеност истински да ценим живота и чувствителността на младите и просто заради пасивната роля, която им отреждаме\", каза Франциск на срещата с младежи лютерани, католици и православни в лутеранска църква в естонската столица. Папата заяви, че Римокатолическата църква иска да отговори на тези оплаквания прозрачно и честно. \"Ние самите се нуждаем от покръстване\", каза Франциск. \"Трябва да осъзнаем, че за да стоим до вас, трябва да променим много неща, които в края на краищата ви отблъскват\". Това беше изключително публично признаване на провалите на църквата при справяне със секс скандалите, които напоследък отекнаха с нова сила като водещи новини с разкритията за сексуални злоупотреби и прикриването им в църквата в САЩ и Чили, а сега и в Германия. На конференцията на германските епископи днес беше разпространен доклад, в който се казва, че около 3677 души - повече от половината едва на на 13 години или по-малки, и почти една трета от тях момчета, които са служели при олтара, са били обект на злоупотреби от свещеници между 1946 и 2014 г. В доклада, изготвен от академични изследователи, се посочват доказатeлства, че документите по някои дела са били манипулирани или унищожени, много случаи така и не са стигнали до съд, а понякога насилниците само са били премествани в други епархии без паството да е било информирано за тяхното минало, показват изводите, публикувани по-рано от германската преса. Секс скандалът, избухнал в Ирландия през 90-те години на миналия век и прехвърлил се впоследствие в Австралия и САЩ, сега заплашва управлението на самия Франциск, след като бивш посланик на Ватикана го обвини,че е реабилитирал американски кардинал, който спял със семинаристи. В допълнение, Франциск се справи неумело със случай на прикриване на издевателства в Чили. Франциск отказа да отговори на обвиненията, че лично е прикривал американския кардинал, но се очаква Ватикана скоро да го направи. Посещението на папата в Талин беше последната спирка от от четиридневната му обиколка, която включваше още Литва и Латвия. При пристигането си днес, папата похвали социалните и икономическите преобразувания в Естония през 25-те години след рухването на Съветския съюз. Той обаче предупреди, че може да се установи известно \"екзистенциално отегчение\", когато обществата загубят културните си корени и започнат да вярват единствено в технологичния напредък. \"Една от очевидните последици в технологичните общества е загубата на смисъла на живота, на радостта от живота\", каза Светият отец. В приветственото си слово президентката на Естония Керсти Калюлайд призна, че бързите промени, ставащи на фона на енергичния икономически растеж и особено видими в балтийските републики, не трябва да означават, че \"уязвимите сред нас\" трябва да бъдат пренебрегвани. Калюлайд подари на госта специална дигитална идентификационна карта, която дава на чужденци достъп до десетки дигитални услуги в страната - от здравни грижи до сключване на договори и плащане на данъци. Правителството в Талин обяви, че вече над 37 000 души от десетки държави са регистрирани като \"е-резиденти\" в Естония. Папа Франциск стана 37 647 електронен жител на Естония. Властите в страната предвиждат, че към 2025 г. вече ще има над 10 млн. \"електронни естонци\", предаде ТАСС. При балтийската си обиколка Франциск следва точно маршрута на предшественика си Йоан Павел Втори, който преди 25 години, пред септември 1993 г., беше в Литва, Латвия и Естония.", "date": "2018.09.25", "title": "Папа Франциск: Секс скандалите в Католическата църква отблъскват вярващите"}
{"url": "https://www.24chasa.bg/novini/article/7071960", "text": "На 24.09.2018 г. около 18.00 часа в гр. Русе на ул. \"Велинград\" е възникнал скандал и сбиване, след употреба на алкохол, между мъж на 68 години и мъж на 58 години, съобщиха от пресцентъра на ОД МВР - Русе. 58 годишният мъж е нанесъл побой и е намушкал с нож в областта на торса 68 годишният, който е приет в спешно отделение на УМБАЛ \"Канев\", извършена му е оперативна намеса и е настанен за лечение в интензивно отделение. Извършен е оглед на местопроизшествието, при който са иззети вещи и биологични следи. По случая е образувано досъдебно производство за престъпление по чл. 129, ал. 2, вр. ал. 1 НК.", "date": "2018.09.25", "title": "Намушкаха с нож 68-годишен при пиянска свада"}
{"url": "https://www.24chasa.bg/novini/article/7071954", "text": "Израелският министър-председател Бенямин Нетаняху обяви днес, че страната му ще продължи да се бори срещу иранското присъствие в Сирия и едновременно с това военното си сътрудничество с Русия, предаде Франс прес. \"Ще продължим да се борим със затвърждаването на иранското присъствие в Сирия и ще продължим координацията си по въпросите на сигурността между израелската и руската армия\", заяви Нетаняху, 24 часа след като Москва повиши тона заради унищожаването на един от нейните самолети с 15 войници на борда след израелски въздушен удар по сирийска територия, предаде БТА.  След свалянето по погрешка на разузнавателния самолет на 17 септември от сирийската противовъздушна отбрана, Нетаняху разговаря на два пъти с руския президент Владимир Путин. \"Договорихме се с Путин в скоро време да се срещнат работни групи от израелската и руската армия\", каза израелският премиер преди да замине за Ню Йорк за участие в годишната сесия на Общото събрание на ООН. Нетаняху изрази \"искрена и дълбока печал\" заради гибелта на руските войници, причинена, както той изтъкна, от \"безотговорната стрелба\" на сирийската армия.", "date": "2018.09.25", "title": "Нетаняху: С Путин се договорихме израелската и руската армия да се срещнат"}
{"url": "https://www.24chasa.bg/novini/article/7072003", "text": "Генералният секретар на Организацията на обединените нации Антониу Гутериш започна днес речта си пред сесията на Общото събрание на световната организация с думите, че светът \"страда от тежка форма на \"разстройство, свързано с дефицит на доверие\", предаде Асошиейтед прес. В речта си при откриването на заседанието на най-високо равнище лидерът на ООН нарисува мрачна картина, като посочи увеличаването на поляризацията и популизма в отделните държави, отслабването на сътрудничеството между тях и \"крехкото\" доверие в международните институции, предава БТА. Гутериш каза, че демократичните принципи са \"под обсада\". Президенти, министър-председатели, монарси и водещи министри от 133 държави са заявили участие на едноседмичната сесия. Сред тях има радетели за международен ред, както и популистки лидери като президентите на САЩ Доналд Тръмп и на Полша Анджей Дуда и италианския премиер Джузепе Конте, посочи АП. Гутериш подчерта, че сега, повече от всякога, се нуждаем от мултилатерализъм, тъй като светът става \"все по-хаотичен\", предаде Франс прес. Откривайки шестдневните дебати на 193-те държави членки на световната организация, генералният секретар изтъкна още, че и в Съвета за сигурност на ООН разделенията са сериозни.", "date": "2018.09.25", "title": "Гутериш: Светът става все по-хаотичен и страда от дефицит на доверие"}
{"url": "https://www.24chasa.bg/novini/article/7072005", "text": "Контрабандата на цигари ощетява румънския бюджет с 3 милиарда леи годишно, като от целия пазар на тютюневи продукти в страната 16 процента са контрабандни, което е най-високото ниво в Източна Европа и едно от най-високите в Европейския съюз, пише в свой репортаж в. \"Ромъния либера\", цитирана от БТА.  В Северна Румъния, близо до границата с Украйна, най-процъфтяващият \"бизнес\" изглежда е контрабандата на цигари, която е ощетила румънската държава само през 2017 г. с над 3 милиарда леи (над 640 милиона евро), коментира изданието. Румъния има 2000 км граници със страни, които не са част от ЕС, където цената на тютюна може да бъде до шест пъти по-ниска отколкото в Румъния. Пакет цигари може да се купи в Украйна за 2,50-3 леи и да се продаде след това в Румъния на едро по 5-6 леи, а крайната цена в Букурещ достига 8-9 леи. Изданието отбелязва, че цигарите се внасят контрабандно в Румъния по различни начини - с автомобил, с влак, с коне, с шейна с делтапланер, а отскоро и с дронове. С дронове, снабдени с камери, обаче вече е снабдена и граничната полиция, посочва вестникът. Само с два-три пакета цигари на ден, донесени от Украйна в Румъния, човек може да изкара около 2000 леи на месец, посочва граничният полицай Кристи, интервюиран от вестника. Според професионалния шофьор Алин обаче контрабандистите, които ходят в Украйна, пренасят не само с цигари, но и дизелово гориво. В рамките на една година граничните полицаи използват оръжие около 200 пъти, за да попречат на контрабандистите. Освен полицаите обаче, понякога и престъпниците се оказват въоръжени, а в населените места близо до границата често се намират гранати или стават инциденти с нелегално внесени в Румъния оръжия, посочва \"Ромъния либера\".", "date": "2018.09.25", "title": "Контрабандата на цигари ощетява Румъния \nс над 640 милиона евро годишно"}
{"url": "https://www.24chasa.bg/novini/article/7072013", "text": "Египет оповести, че археолози открили \"масивна\" древна сграда в Мит Рахина, на 20 км южно от Кайро, предаде Асошиейтед прес. От министерството по въпросите на паметниците на културата на Египет отбелязаха, че археолозите попаднали също на свързана със сградата постройка, която включва древноримска баня и помещение, използвано вероятно за религиозни ритуали, предаде БТА. Сградата вероятно била част от резиденция в района, където се намирала древноегипетската столица Мемфис. Град Мемфис бил основан към 3100 г. пр. Христа. Там живял владетелят Менес, който обединил Горен и Долен Египет.", "date": "2018.09.25", "title": "Откриха масивна древна сграда в Египет"}
{"url": "https://www.24chasa.bg/novini/article/7072020", "text": "\"Райънеър\" отменя 190 полета заради стачките, планирани за петък.  До този момент няма информация дали има отменени полети от и до България.  Стачките са планирани от част от екипажите в Испания, Италия, Белгия, Холандия, Португалия и Германия. От \"Райънеър\" се извиняват за неудобството и уточняват, че тази сутрин са изпратили уведомителни смс-и на засегнатите пътници. От летище София съобщиха за \"24 часа\", че към този момент няма съобщение от \"Райънеър\" за отменени полети от и до София.                                                                                                                                                                                                                                                                                                                                                                                                                                                                                                                                                                                                                                              ", "date": "2018.09.25", "title": "\"Райънеър\" пак отменя 190 полета заради стачки"}
{"url": "https://www.24chasa.bg/novini/article/7072119", "text": "Около 80 пожарникари се борят с пожар в сградата на център за отдих и развлечения в Северен Лондон, съобщи в Туитър пожарната в британската столица, цитирана от ДПА. Огънят пламнал на покрива на едноетажната сграда, която се намира в лондонския район Хайбъри, уточни пожарната. Тя добави, че на местопроизшествието са разположени 12 единици противопожарна техника. Около 100 души, които били вътре в центъра за отдих и развлечения, когато пожарът пламнал, напуснали сградата още преди да са пристигнали пожарникарите. \"Засега няма данни за пострадали\", заяви пожарната, цитирана от БТА.  На видеозапис, качен в профила й в Туитър, се виждат големи стълбове пушек, издигащи се в небето над Лондон. Британските власти все още не са уточнили каква е причината за пожара. ", "date": "2018.09.25", "title": "Десетки пожарникари се борят с пожар в Северен Лондон (Видео)"}
{"url": "https://www.24chasa.bg/novini/article/7072126", "text": "Окръжната прокуратура в Кюстендил е постигнала осъдителна присъда от две години и десет месеца \"лишаване от свобода\" с четиригодишен изпитателен срок за извършено престъпление против данъчната система, съобщиха от прокуратурата. Подсъдимият Й.З. - едноличен собственик на търговско дружество, в продължение на три години избягвал установяване и плащане на данъчни задължения. В подаваните месечни справки-декларации пред ТД на НАП той потвърждавал неистина и използвал документи с невярно съдържание - дневници за покупки и фактури за доставка на стоки. По този начин подсъдимият приспадал неследващ му се данъчен кредит. С действията си мъжът избегнал плащането на данъчни задължения, предвидени в Закона за корпоративното подоходно облагане и Закона за данък върху добавената стойност, в особено големи размери - двеста деветдесет и шест хиляди лева. Производството срещу Й.З е било проведено по реда на съкратеното съдебно следствие, тъй като подсъдимият е признал изцяло фактите, изложени в обвинителния акт на прокуратурата.", "date": "2018.09.25", "title": "Осъдиха търговец от Кюстендил за неплатени данъци в големи размери"}
{"url": "https://www.24chasa.bg/novini/article/7072133", "text": "Турският президент Реджеп Тайип Ердоган е напуснал залата, в която се провежда сесията на Общото събрание на ООН, когато американският президент Доналд Тръмп е започнал изказването си, съобщи в.\"Стар\", предава БТА. В съответствие с графика на изказванията на сесията на Общото събрание на ООН Ердоган трябва да направи изказване след президента на САЩ, уточнява агенцията.                                                                                                                                                                                                                                                                                                                                                                                                                                                                                                                                                                                                                                              ", "date": "2018.09.25", "title": "Ердоган напусна Общото събрание на ООН, когато започна да говори Тръмп"}
{"url": "https://www.24chasa.bg/novini/article/7072136", "text": "\"Несправедливо е че изрядните платци плащат и за общите части. Плащат допълнителни суми за ВиК, които не са никак малки, те са разликата между общия и индивидулния водомер. Това се получава, защото има апартаменти без водомери или такива, до които няма достъп, има течове, кражби, прибори, които водочерпят от етажната собственост, но не са снабдени с водомери. Без вина гражданинът плаща за тези неуредици. А вик няма интерес за промяна\", коментира пред БНТ омбудсманът Мая Манолова.   ВиК дружествата нямат интерес да сложат ред в апартаментите, които са без водомери или не осигуряват достъп, даже и по отношение на тези, които крадат вода, защото сметката в крайна сметка се плаща от гражданите. Отклонените количества се плащат от цялата етажна собсртвеност и ВиК не губи, но пък гняв трупат гражданите. Защо гражданите трябва да плащат разходите от течовете например\", попита Манолова.  Според нея в резултат на новите правила, ще възникнат нови спорове и жалбите ще се увеличат, защото сега предложението е потреблението да се разпределя по равно.  Омбудсманът заяви, че жалбите към нея за несправедливо формиране на сметките за вода се увеличават постоянно, като този проблем е излаган във всеки неин годишен доклад. И предшествениците ѝ са били опоненти на това да изрядните платци да заплащат водата от общите части, допълни Манолова.  Ясно е, че цените на природния газ на международните пазари се увеличават, но процентът трябва да е детайлно и ясно обоснован от регулатора, заяви Мая Манолова. Тя посочи, че основен фактор за повишението е увеличаването на цените на алтернативните горива, но в доклада на КЕВР няма ясна обосновка защо е приет определен процент от 11,1, без да се уточняват видовете горива, международните пазари, котировките за кои периоди. Омбудсманът заяви, че би подкрепила всяко действие в защита и подкрепа на българските домакинства и онези, които живеят около линията на бедност. Тя изрази надеждата си подобни идеи да не са „прах в очите“. Цял месец няма движение по проектозакона за децата с увреждания, като очакване и разбиране в обществото съществува, заяви Мая Манолова. Трябва повече смелост и бързи действия от страна на отговорните институции, допълни тя.", "date": "2018.09.25", "title": "Мая Манолова: Несправедливо е изрядните граждани да плащат и за общите части"}
{"url": "https://www.24chasa.bg/novini/article/7072158", "text": "Комисията по бюджет на Европейския парламент одобри днес предложението помощта за Турция да бъде намалена със 70 милиона евро, съобщиха от институцията. За да бъде прието, това решение трябва да бъде подкрепено на заседанието на ЕП на 3 октомври в Страсбург. Отбелязва се, че предложението на Европейската комисия е средствата да бъдат насочени към разходите по миграцията, предава БТА. Парламентарната комисия взима предвид оценката на ЕК от последния годишен доклад за Турция от тази пролет, в който се отчита, че страната се отдалечава от ЕС, особено в областите на върховенството на закона и на основните права. Преди година ЕП заяви, че посочената сума ще бъде предоставена на Анкара, ако докладът очертава напредък по въпросите за върховенството на правото, човешките права и свободата на медиите. Ако ЕП подкрепи решението, сумата ще бъде насочена към усилията на ЕС да ограничи миграцията през Средиземно море и за хуманитарна помощ за Сирия. Решението засяга бюджета по предприсъединителните фондове за Турция.", "date": "2018.09.25", "title": "ЕП одобри предложение за 70 млн. евро намаление на помощта на за Турция"}
{"url": "https://www.24chasa.bg/novini/article/7072205", "text": "Министърът на туризма Николина Ангелкова проведе работна среща с Луис Алфонсо де Алба, специален пратеник на генералния секретар на ООН за Срещата на върха по въпросите на климата през 2019 г. Двамата разговаряха в рамките на второто издание на Световния икономически форум в Ню Йорк. Той се провежда в периода 24-25 септември, като основните акценти в тазгодишното му издание са възможности и фактори за влияние върху устойчивото развитие. Министър Ангелкова е на форума по лична покана от г-н Борге Бренде, президент на Световния икономически форум. Министър Ангелкова и г-н Де Алба подчертаха прякото влияние на туризма от климатичните промени и изключителното значение на мерките за опазване на околната среда. С Министерството на околната среда и водите (МОСВ) работим съвместно по различни инициативи за опазване на околната среда в България, заяви министър Ангелкова. Тя добави, че по българското Черноморие се правят непрекъснати проверки по отношение чистотата на водата и морските плажове с цел да се гарантира сигурността на туристите. Министърът добави още, че по време на българското председателство на Съвета на Европейския съюз е проведена неформалната среща под наслов „Туризъм и икономически растеж“, на която бе взето решение всички страни от ЕС да работят за ограничаване на опасността от изменения в климата. В рамките на Световния икономически форум Министър Ангелкова разговаря и с Ал Гор, вицепрезидент на САЩ за периода 1993-2001 г. Той поздрави България за отличните резултати, които постига в туризма, и добави, че секторът е важен фактор за икономическия растеж на страната ни.", "date": "2018.09.25", "title": "Министър Ангелкова участва в Световния икономически форум в Ню Йорк"}
{"url": "https://www.24chasa.bg/novini/article/7072225", "text": "Хърватската полиция заяви, че е задържала двама мигранти от Сирия за кражба на празен автобус, предаде Асошиейтед прес. Полицията заяви, че автобусът бил откраднат от село близо до босненската граница рано тази сутрин. Полицаите го забелязали по намиращ се наблизо път и го проследили. В изявление полицията посочи, че автобусът спрял скоро след това и двамата мъже скочили от него и се опитали да избягат. Автобусът след това тръгнал назад и се блъснал в полицейската кола. Никой не е пострадал при инцидента, предава БТА. През изминалите няколко години голям брой мигранти влязоха в членката на ЕС Хърватия от Босна, преди да се опитат да продължат към Западна Европа.", "date": "2018.09.25", "title": "Хърватската полиция задържа двама мигранти за кражба на автобус"}
{"url": "https://www.24chasa.bg/novini/article/7070454", "text": "Времето на отрудения родител, който работи извънредно, за да осигури по-добро бъдеще за децата си, отминава. Вече, изглежда, не е модерно да се работи много. Ако не вярвате, питайте милиардера Илон Мъск. През август той имаше неблагоразумието да даде доста откровено интервю за “Ню Йорк таймс”. В него разказа, че напоследък му се налага да работи по 120 часа седмично. Понякога не излиза от завода си за електромобили “Тесла” по 3-4 дни. Не ползва повече от седмица отпуск от 2001 г., а последния си рожден ден е прекарал без роднини и приятели, работейки. Вместо състрадание Мъск обаче получи нови проблеми. Акциите на “Тесла” паднаха с почти 9% и достигнаха рекордно ниско ниво за последните 2 години. Явно вложителите осъзнаха, че на такъв “прегрял” бизнесмен не може да се вярва или пък бизнесът му е в голяма криза. Милиардерът е ярък пример за човек, който не умее да балансира между работа и личен живот. Вманиачен в проектите си за електромобили и космически кораби, той изключва близките си хора от своя дневен ред. Имал е две официални съпруги и няколко известни любовници, но всичките му връзки приключват безславно. С първата си жена Жюстин са заедно от студентските години. Женят се през 2000 г. и им се раждат 6 деца. Първото умира на 10 седмици от задавяне. Оставили го да спи по гръб. но милиардерът отказва да говори за нея. Това принуждава съпругата му също да зарови чувствата дълбоко и още на втория месец да си запише час в инвитро клиника. Така в рамките на 5 години ражда близнаци и тризнаци. Изпада в следродилна депресия, което обаче не спира Мъск да преследва на пълни обороти професионалните си амбиции. Петте деца са поверени на отбор бавачки, докато Илон непрекъснато работи, а Жюстин се опитва да възстанови отношения с него. Един ден той просто ѝ казва: “Или оправяме брака си днес, или утре се развеждам с теб.” Тя предлага да изчакат поне седмица, но на другата сутрин открива, че кредитната ѝ карта е блокирана и документите за развод са подадени. За нея това е катастрофа, а за Мъск една от поредните задачи за отмятане. Следва експресен брак с 14-години по-младата от него актриса Талула Райли и още много, много работа, тъй като бизнесът му започва да буксува. “Беше блед като смъртта. Мислех, че всеки момент може да получи сърдечен удар и да умре. Изглеждаше като човек на ръба на изтощението”, спомня си Райли. Тя не издържа на среднощните му кошмари и напрежението и се развеждат. Мъск се впуска в нов лов на жена до себе си, както признава той по това време: “Трябва да отделя 5 или 10 часа седмично за приятелка.” След като този му план се проваля, повторно се жени за втората си съпруга, но бракът им пак не оцелява. Мъск твърди, че е доста добър баща. Прекарва достатъчно време с децата си, взема ги на някои от пътуванията си и ги определя като възпитани и добре държащи се на масата. Дали обаче всичко това е достатъчно? Не е. И милиардерът го знае много добре. Както самият той признава: “Не мога да бъда щастлив, когато съм сам в огромен и когато няма някой на съседната възглавница.” Но работохолизмът на Мъск не му позволява да преследва щастието. В подобно положение са много съвременни родители, които смятат, че осигурявайки финансова обезпеченост на семейството си, решават всички проблеми. Това е доста голяма заблуда. Особено за малките деца гушкането и вниманието са много по-важни, отколкото поредната лъскава играчка. Затова психолозите смятат, че двамата родители трябва да намерят баланс между служебните ангажименти и семейните задължения, за да има хармонични отношения в дома. Радикалното решение е чрез въвеждане на по-кратка работна седмица. Някои държави и работодатели по света вече експериментират, за да установят дали производителността на труда ще се запази, ако служителите имат повече време за личния си живот. Учени от университета в Окланд тестват 240 души от голяма адвокатска кантора в Нова Зеландия, като ги карат да работят по 4 дни на седмица (по 8 часа) в продължение на половин месец, но получават заплата като за 5 дни. Условието на шефа им е било производителността на труда да се запази или се връщат на дълга седмица. В края задачата е изпълнена, а служителите за връзки с клиенти даже са увеличили работата си, казва профсор Джерарт Хаар, който е ръководил експеримента. 24% от участвалите казват, че балансът между работа и дом се е подобрил, а при 7 на сто стресът е намалял. Подобно проучване е правено в Швеция с въвеждане на 32-часова работна седмица в различни по големина фирми и е дало сходни резултати. Общинската администрация в исландския град Рейкявик е намалила работното си време наполовина, но това не довело до спад в производителността. Българските бизнес и синдикати обаче не искат и да чуят за подобни експерименти. Според тях, след като няма достатъчно работници, наличните трябва да се товарят не само по 40 часа на седмица, но и по още 150 часа извънредно на година. За тях производителността не се увеличава, когато работникът е щастлив и отпочинал, а чрез въвеждане на нови технологии, оборудване и по добра организация на труда. Ако слушаме съветите на известния британски икономист Джон Мейнард Кейнс, както това са правили американският президент Барак Обама и премиерът на Великобритания Гордън Браун по време на управленията си, това не е съвсем вярно. Още през 1930 г. той предрича, че рано или късно ще се стигне до намалена работна седмица заради нови технологии и увеличаваща се производителност на труда. Но Кейнс е защитник на социалния либерализъм, а у нас действа чиста проба див капитализъм. Затова шансовете да се разчита на някаква държавна регулация в тази посока са минимални. А истината е, че няма и обществена нагласа за това. У нас отглеждането на деца все още се смята за колективно занимание, в което участват баби, дядовци, други роднини, вече и бавачки. В резулат възпитателният процес се размива между много хора, които невинаги имат нужната нагласа и търпение да го извършват. Родителите са претоварени и изнервени и често прибягват до лесния начин на обгрижване чрез компютър, таблет или телевизор. В резултат израстват поколения без социални умения и с дефицит на обич, което в зряла възраст се отразява в междуличностните им отношения. Затова много от осъзнатите съвременни родители търсят начин да намалят работната си заетост за сметка на времето, прекарано с децата. Някои се договарят с работодателя да работят по 10 часа 4 дни в седмицата вместо 5 дни по 8 часа. Особено жените предпочитат да преминат на 6-часов работен ден, за да могат спокойно да вземат децата си от градина или училище, да имат време да общуват с тях и да им помагат с домашните. Други си издействат да работят в определени дни от вкъщи. В момента Европейската комисия съгласува приемането на нова директива за съвместяване и балансиране на личния и професионалния живот, която значително ще улесни родителите. В нея се предлага майките и бащите да имат право на 4-месечен допълнителен платен отпуск, който да ползват на части, докато детето им навърши 12 г. Освен това да използват гъвкаво работно време, а също и 5 дни отпуск на година за полагане на грижи за роднина. Причината да се настоява за нов регламент е, че след 2011 г. се наблюдава обща тенденция на спад в равновесието между личния и професионалния живот в Европа. Изследване на Станфордския университет показва, че производителността на труда рязко намалява, ако се работи повече от 50 часа седмично, а спадът след 55 часа става толкова голям, че просто няма смисъл да се стои на работното място. Хората, които се трудят по 70 часа, на практика свършват същата работа като тези с 55 часа. Успешните хора знаят колко е важно да смениш темпото в края на седмицата и през уикенда да се занимаваш с неща, които те разпускат и възстановяват, казва Травис Брадбъри, съавтор на книгата “Емоционална интелигентност 2.0”. На базата на интервюта и анализи той е обобщил 10 неща, които те вършат, за да се чувстват свежи и да работят по-ефективно.  Това е най-важната стратегия за уикенда, защото, ако не можеш и електронно да се откъснеш от петък вечер до понеделник сутрин, то продължаваш да си подложен на стресиращи фактори, които ти пречат да пренасочиш вниманието си другаде и да презаредиш батериите. Тези, които не могат да го направят, е най-добре да си поотделят малко време в събота и неделя за служебни разговори и имейли. Тя обикновено обзема повечето семейства през уикенда и ги лишава от възможност да се отпуснат и да мислят за други неща. Затова направете график как да я отметнете през делничните дни, иначе рискувате да имате усещане за 7-дневна работна седмица и преумора. Използвайте събота и неделя да разсъждавате за по-големите неща, които движат работата ви. Обикновено без разсейващите фактори от делника те се виждат по-ясно и в различна светлина. Ако нямате време за него през седмицата, трябва да го намерите през уикенда, защото дори 10 минути движение на тялото помагат за намаляване на стреса. Спортът е и голям помощник за раждане на идеи. Успешните хора преследват нещо, което страстно обичат. Затова, когато му се посвещават, могат да родят ползотворни мисли за следваща седмица. Да прекарваш пълноценно с близките си е жизненоважно, ако искаш да се отпуснеш и да се заредиш с нова енергия. Това може да е разходка в парка, вечеря в любим ресторант или гости на родителите. Купете билети за концерт или театър или просто резервирайте стая в хубав хотел. Опитайте нещо, което не сте правили преди това или от дълго време. Проучвания показват, че самото очакване, че нещо хубаво ще ви се случи, е важна част от удоволствието. Съблазнително е да поспим през уикенда, но макар и да се чувствате временно добре, ще нарушите своя жизнен ритъм. Тялото минава през сложни цикли и фази на съня, за да ви помага да се събуждате отпочинал и възстановен. Това е трудно, ако имате семейство, но ако рано сутрин намирате време за нещо любимо, това ще ви помогне да бъдете по-щастлив, а мисълта по-ясна през седмицата. Намерете поне 30 минути да планирате. Това ще намали стреса и ще доведе до по-добри резултати. Седмицата ще е много по-приятна, ако започните с план, защото ще трябва да мислите само как да го изпълните.", "date": "2018.09.25", "title": "Родители, от много работа полза няма"}
