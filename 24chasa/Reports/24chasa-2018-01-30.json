{"url": "https://www.24chasa.bg/novini/article/6690086", "text": "Временният началник на Военномедицинска академия полк. проф. Венцислав Мутафчийски да бъде назначен за постоянен директор. Това предложение до президента Румен Радев ще одобри днес Министерският съвет. Освен това правителството предлага полковникът да бъде повишен в звание бригаден генерал. Мутафчийски е спечелил конкурса за нов директор на Военна болница, който организира Министерството на отбраната. В него участваха още трима лекари от Военна болница - полк. проф. Тихомир Ефтимов, полк. доц. Александър Парашкевов и полк. доц. Тони Дончев. Пред комисия в МО всеки от кандидатите е представил концепция как ще развие Военномедицинска академия. Мутафчийски бе назначен за временен шеф на ВМА през пролетта на 2017 г., след като досегашният началник ген. Николай Петров стана министър на здравеопазването в третото правителство на Бойко Борисов. Преди това полковникът бе зам.-шеф по лечебната дейност на болницата в екипа на проф. Петров. От 2013 г. полк. проф. Венцислав Мутафчийски е и шеф на клиниката по ендоскопска хирургия във военна болница. От 2014 г. е началник и на катедра “Хирургия”. Полк. Мутафчийски е участвал и в много от задграничните мисии на армията. Бил е в бежанския лагер “Радуша” в Македония през 2000 г., участвал е в евакуацията на ранените български войници след атаката с камион бомба срещу българската база в иракския град Кербала, работил е като хирург във военнополева болница в Херат, Афганистан.", "date": "2018.01.30", "title": "Полк. Мутафчийски става официално шеф на Военна болница"}
{"url": "https://www.24chasa.bg/novini/article/6690145", "text": "Ротвайлер нахапа мъж в Хасково. Кучето е било пазач на шивашки цех в центъра на най-големия хасковски квартал. Пострадалият е със 7 шева на ръката и казва, че ще съди собственика на животното, съобщи  Шефът на предприятието обаче отрича да е негово. 55-годишният мъж бил с кучето си на пейка пред блока, когато ротвайлерът, без каишка и намордник, нападнал домашния му любимец. Човекът успял да спаси кучето си, но ротвайлерът захапал него.", "date": "2018.01.30", "title": "Ротвайлер нахапа мъж в Хасково"}
{"url": "https://www.24chasa.bg/novini/article/6679684", "text": "“24 часа” от месец работи върху проекта TrendY, за да започнете да опитвате и живота, разказван от родени след 1989 г. Те са от поколението Y или Echo Boomers, което е демографска група от хората, появили се на бял свят между 1980 и 2000 г. Съвсем скоро обаче тези млади жени и мъже ще станат 40% от работещите. Едни от най-точните описания на поколението Y дава докторът по икономика Явор Янкулов от сайта e-training,bg, за който те са твърде различни, за да бъдат описани с една дума. И все пак са: - Отворени - във всякакъв смисъл. Израснали с интернет и свят без граници - Оценяват всичко и подлагат на критика - Силата на авторитета не им е достатъчна - искат факти и доказателства, доказателства - Прекарали 12-15 години в една “образователно-информационна среда” - училище и университет. Знаят много за много неща, но почти нищо конкретно - Силно прагматични. Знаят какво не искат да работят и за каква заплата ще работят - Търсят етичен, социално отговорен и толерантен работодател - Имат дългосрочни цели и ценят свободата си Младите жени и мъже, чиито имена ще прочетете по-долу, са репортери в “24 часа”. Всички са родени след 1989 г. От следващата сряда - те ще ви дават да опитвате живота, разказван от тях самите. Търсете TREND Y - не просто нов вкус, различен, различен...  е родена през 1996 г. в Кресна. Студентка е трети курс във Факултета по журналистика и масова комуникация към Софийския университет.   е на 25 г. и е завършила в University of Greenwich във Великобритания със специалност “Маркетинг и реклама”. Има и магистърска степен “Различия в медиите” от University of Westminster.   е родена през 1994 г. в Пловдив. Завършила е Публицистика и комуникации в Централния виенски университет.   е роден през 1988 г. в Пазарджик. Завършил е българска филология в Пловдивския университет и връзки с обществеността в Нов български университет.   е родена през 1993 г. в Силистра. Учи Връзки с обществеността във Факултета по журналистика и масова комуникация в Софийския университет.   е родена през 1991 г. в Разград. Завършила е \"Медии и обществени комуникации\" в УНСС. Следва магистратура по \"Организационна и социална психология\".   е родена през 1996 г. в София. Все още учи “Медии и журналистика” в УНСС.    е родена през 1992 г. в Ловеч. Завършила е \"Славянска филология с полски език\" в Софийски университет. Специализира в Ягелонския университет в Краков, Полша, както и украинска филология в Лвовския национален университет.   е роден през 1990 г. в София. Завършил е \"Журналистика\" в Нов български университет.   е родена през 1990 г. в Петрич. Завършила е Факултета по журналистика и масова комуникация на Софийския университет, където в момента е докторант по онлайн журналистика.   е родена през 1995 г. в Бургас. В момента е четвърти курс Българска филология в Софийския университет.   е роден през 1992 г. Завършил е журналистика в УНСС, а през 2016 г. и магистратура по продуцентство и културни индустрии. ", "date": "2018.01.30", "title": "TrendY: Родени след 1989 г. за живота"}
{"url": "https://www.24chasa.bg/novini/article/6690077", "text": "Глад за 39 хиляди учители се очаква след 7 г., обяви шефката на Синдиката на българските учители Янка Такева на дискусия в столичното 119-о СУ. Причината - пенсиониране и хроничен недостиг на кадри. 20 хил. студенти следват педагогика сега, но дори всички да влязат в клас, няма да покрият дефицита, обясни Такева. Тази година са назначени 3500 млади. 65% от учителите у нас са били жертва на насилие, отчете още тя.", "date": "2018.01.30", "title": "Глад за 39 хиляди учители"}
{"url": "https://www.24chasa.bg/novini/article/6690153", "text": "Голф игрището край Елин Пелин се продава за 12 млн. лв. Търгът е обявен от частен съдебен изпълнител, а планът за имота беше да стане част от китайския мегакомплекс “Света София”. Продажбата е по искане на компания “Урбанико”, която има да получава 860 хил. евро от “България дивелопмънт холдингс лимитед”, която преди три години купи голф клуба. Зад компанията стои “Кепитъл консепт лимитед” - собственост на китайския милиардер Стивън Ло. До 28 февруари ще се приемат оферти за над 550 дка - терени на “Голф Клуб”, тренировъчни игрища, рекреационен комплекс, пречиствателна станция и други. Освен това е обявен и списък с движимо имущество - косачки, трактори, ремаркета, голф колички и др. Игрището трябваше да стане част от мегакомплекс за 1,5 млрд. евро с хотели, казина и луксозни атракции. Проектът дори получи подкрепа от държавата, която му издаде сертификат за инвестиция клас А. Въпреки амбициозните намерения до този момент нищо не е направено, а стартирането на новото строителство на няколко пъти бе отлагано. За последно се говореше, че ще започне в началото на тази година. В същото време дружеството зад проекта с няколко на брой сделки стигна на фондовата борса пазарна капитализация от колосалните 13 млрд. лв. Но все още сред активите му няма нито земя, нито строително разрешително. За 2016 г. дружеството е натрупало загуба от 5,9 млн. лева, а приходите са 1,6 млн. лева. ", "date": "2018.01.30", "title": "Продават голф клуба на милиардера Стивън Ло"}
{"url": "https://www.24chasa.bg/novini/article/6690216", "text": "Внезапната грипна ваканция в няколко области скъси първия срок за учениците. Така те останаха с неоформени оценки, предаде  Голяма част от децата ще се върнат в клас чак на 7 февруари. Дългата 11-дневна почивка се дължи на сливането на грипната ваканция с междусрочната. Учениците могат да бъдат спокойни – напролет почивката ще остане 10 дни. Затворените училища заради грип се увеличават и вече са 770. От днес не работят 40 училища в област Сливен, 71 – в Русе, 61 – в Монтана. Най-много са училищата в София-град – над 270. Учителите обаче са на работа, за да наваксат с оформянето на първия срок. Ще се отучва през втория срок. Учениците, които все пак искат да се борят за по-високи оценки, могат да бъдат изпитани и в първите няколко дни на втория срок. Междувременно Фейсбук страницата на здравното министерство буквално се препълни със съобщения на ученици, които умоляват да бъдат пуснати в грипна ваканция.", "date": "2018.01.30", "title": "Учениците ще отучват грипната ваканция през втория срок"}
{"url": "https://www.24chasa.bg/novini/article/6690084", "text": "Съпруга на починал мъж съди здравното министерство за 500 000 лв. Причината е, че съпругът на Христина Хрисимова Георги умрял от идиопатична белодробна фиброза  заради забавено лечение. През юли 2016 г. семейството кандидатства в Комисията за лечение в чужбина за финансиране на трансплантация на бял дроб. Това е единственото лечение за заболяването, а в България такива не се правят. Доскоро българите с такъв проблем са лекувани в болница във Виена, но и тя вече не приема наши пациенти. От Виена са се били съгласили да оперират и Георги, но за да бъде включен в листата на чакащите, е бил нужен договор между лечебното заведение и здравното министерство, както и капаро от 30 000 евро, обяснява Христина Хрисимова. Парите обаче са преведени чак през ноември, след като жената подава жалба до ВАС и организира протест. “Случаят на съпруга ми можеше да бъде разгледан в рамките на месец”, пише Христина в отворено писмо до медиите. В него тя обяснява, че случаят на Георги е бил определен като спешен, но на комисията трябвали 6 месеца да го реши. По закон тя трябва да заседава 4 пъти в месец, а при спешни случаи и извънредно. За периода 15 август - 20 септември обаче е имало само едно заседание, твърди жената. Проверка на случая е разпоредил здравният министър Кирил Ананиев. Очаква се да е готова до дни. Паралелно от началото на годината “Медицински одит” проверява дейността на Комисията за лечение в чужбина заради сигнали за злоупотреби и забавяне на процедури, обясни зам.здравният министър Бойко Пенков. “Ще разберем кой точно не си е свършил работата в администрацията. Надявам се министърът да е безкомпромисен”, обясни той. Пенков показа становище от д-р Валтер Клепетко, лекаря, който трябвало да извърши трансплантацията. Според него операцията била невъзможна, защото Георги трябвало да отслабне. Мъжът починал в началото на 2017 г.", "date": "2018.01.30", "title": "Жена на починал съди здравното министерство за 500 000 лв., почва проверка"}
{"url": "https://www.24chasa.bg/novini/article/6690052", "text": "САЩ публикуваха списък със 114 политици и 96 олигарси от Русия като част от нови санкции срещу Москва, съобщи Ройтерс. Руският президент Владимир Путин го обяви за враждебна стъпка, но и се пошегува: “Обидно е, че не съм в него”. В кремълския доклад, известен и като “списъка на Путин”, начело с премиера Дмитрий Медведев, прессекретарят на Кремъл Дмитрий Песков, първият дипломат Сергей Лавров и всички министри, шефовете на “Газпром” Алексей Милер и на “Лукойл” Вагит Алекперов, олигарси като Роман Абрамович, Олег Дерипаска и др. Списъкът е съставен въз основа на закон, приет от Конгреса на САЩ миналата година за наказване на Русия за предполагаемата ѝ намеса в президентските избори през ноември 2016 г., сочи Би Си Си. Докладът не означава, че тези хора са санкционирани, но ще доведе до нови санкции срещу Русия, изтъкна финансовият министър на САЩ Стивън Мнучин. Със списъка Конгресът иска да извади на показ и да засрами онези, които са се облагодетелствали от тясната си връзка с президента Путин, и да ги предупреди, че могат да бъдат санкционирани в бъдеще. “Очаквахме този списък, няма да го крия - заяви Владимир Путин. - Бяхме готови да предприемем ответни стъпки, при това сериозни, които щяха да бутнат отношенията ни към нулата. Но засега ще се въздържим от тези стъпки. Кучетата си лаят, керванът си върви.” Президентът поясни, че хората зад доклада атакуват правителството на Русия и тласкат САЩ към конфронтация с Москва. По думите му руската държава не е заинтересована от подкопаване на съществуващите отношения със САЩ. въпреки че подписа закона за него, заявявайки, че е противоконституционен. Ако обаче санкциите бъдат задействани по-късно на базата на списъка, засегнатите няма да могат да пътуват зад граница или да имат достъп до банковите си сметки в чужбина. Не е изключено да бъдат замразени активи зад граница и да стане нежелателно за чуждестранни политици, банки и официални лица да контактуват с тях. Докладът на Министерството на финансите на САЩ има и секретна част. Уточнява се, че в него са попаднали руски компании с приходи над 2 млрд. долара годишно и с държавно участие от поне 25 на сто, както и олигарси с над 1 млрд. долара богаство “Ако прочетете текста, заглавието на този документ, ще видите, че всичко това е направено в съответствие със закона за противодействие на враговете на САЩ... Де факто цялата тази група лица е наречена врагове на САЩ. Това е подход, това е изявление”, каза Дмитрий Песков. Според говорителя на Кремъл списъкът може потенциално да нанесе вреда върху имиджа на ръководството на Русия, политиците и предприемачите. Вицепремиерът Аркадий Дворкович заяви, че не бил изненадан да види името си в списъка заедно с други членове на руското правителство и добави, че това не е списък със санкции. От “Роснефт” също не са били изненадани да видят своя изпълнителен директор Игор Сечин в “Доклада Кремъл”, но не виждали логика и причина за включването на бизнесмена в списъка. Председателят на горната камара на руския парламент Валентина Матвиенко обяви, че списъкът на САЩ е опит за намеса в предстоящите президентски избори в Русия. В списъка “Путин” е включено цялото ръководство на Русия включително вицепремиерите Игор Шувалов, Дмитрий Рогозин, Виталий Мутко, Аркадий Дворкович, Сергей Приходко, Дмитрий Козак. Изредени са всички министри като министърът на енергетиката Александър Новак, на отбраната Сергей Шойгу, финансовият Антон Силуанов и др., всички съветници, помощници и предсдтавители на президента. В него са председателите на Държавната дума и Съвета на федерацията Вячеслав Володин и Валентина Матвиенко, директорът на Службата за външно разузнаване Сергей Наришкин, секретарят на Съвета за сигурност Николай Патрушев, както и кметът на Москва Сергей Собянин. Началникът на руската армия Владимир Герасимов, главният прокурор Юрий Чайка и началникът на ФСБ Александър Бортников също са включени. Сред шефовете на държавни фирми и банки в списъка са тези на “Сбербанк” Герман Грефна, на \"Внешторгбанк\" (ВТБ) Андрей Костин, на “Ростех” Сергей Чемезов, “Башнефт” Андрей Шишкин, на компанията за диаманти “Алроса” Сергей Иванов, на “Росатом” Алексей Лихачов, на “Аерофлот” Виталий Савелиев и др.  В списъка на 96-те олигарси са включени: Роман Абрамович l Вагит Алекперов l Елена Батурина l Алексей Богачов l Олег Бойко l Олег Дерипаска l Михаил Фридман l Александър Фролов l Филарет Галичев l Сулейман Керимов l Генадий Тимченко l Александър Абрамов l Араз Агаларов l Евгений Касперский l Аркадий Ротенберг l Борис Ротенберг l Дмитрий Риболовлев l Алексей Мордашов l Владимир Потанин l Михаил Прохоров l Александър Пономаренко l Пьотр Кондрашов l Андрей Мелниченко l Леонид Михелсон l Алишер Усманов l Виктор Векселберг l Вадим Якунин l Владимир Евтушенков l Михаил Гуцериев l Юрий Милнер l Андрей Рапопорт l Зиявудин Магомедов l Айрат Шаймиев l Радик Шаймиев l Гавриил Юшваев l Сергей Гордеев l Андрей Гуриев l Зарах Илиев “Доклада Кремъл” означава късане на отношенията между Москва и Вашингтон”, заяви руският сенатор Владимир Джабаров, цитран от ТАСС. “Официално нашите страни имат отношения, но включването в списъка със санкции на почти цялото държавно ръководство на страната означава, че тези отношения автоматично се разпадат”, отбеляза сенаторът. Според него американците искат да покажат, че целият руски политически и бизнес елит са наблюдавани и ако нещо от тяхна гледна точка се обърка, хората от списъка ще станат обект на санкции. “Конгресът, когато прие този закон за санкции, искаше кръв и американското министерство на финансите обяви: Имате нужда от списък - ето го”, обясни още Джабаров. ", "date": "2018.01.30", "title": "210 руски политици и олигарси в наказателен списък на САЩ (Обзор)"}
{"url": "https://www.24chasa.bg/novini/article/6690062", "text": "Правителството ще продължи политиката си да увеличава минималните доходи, въпреки че има упреци, че това изкривява пазара на труда, заяви във вторник финансовият министър Владислав Горанов. Той уточни, че замисълът с вдигането на минималната заплата е да натиска нагоре и другите доходи. “Целта ни е да се издигнем по равнище на доходите поне до долната част на средната класа в Европа”, заяви още министърът. За да се случи това, трябвали инвестиции в образованието, защото те ще намалят диспропорцията между бедни и богати, между образовани и необразовани. Ако България получи отказ от ЕС за еврозоната, това също ще бъде добре, защото тогава ще знаем ясно какви задачи стоят пред нас за разрешаване, каза още Горанов. Присъединяването на България към еврозоната било съвместен проект на правителството и на Европейската централна банка. “Задачата на политиците в България е да убедят западната публика, че в България институциите работят добре. Малко се знае например, че имаме стабилен паричен режим и евентуалното влизане в ERM II ще стане при фиксиран валутен курс”. Такава препоръка към властта отправи управителят на БНБ Димитър Радев. До момента нямало изявление от ЕЦБ и БНБ за влизане в еврозоната, но когато чуете от тях изявление, това ще означава, че има пробив на политическия фронт, каза Радев. Той добави, че на експертно ниво в ЕЦБ имало твърда убеденост, че покриваме формалните критерии за членство. България да продължи поддържането на изпреварващ икономически растеж при дисциплинираност на публичните финанси. Това ще е отговорът за влизането в еврозоната, заключи управителят на БНБ.", "date": "2018.01.30", "title": "Горанов: Вдигаме минималната заплата, за да растат доходите"}
{"url": "https://www.24chasa.bg/novini/article/6690102", "text": "Министърът на младежта и спорта Красен Кралев участва в най-ключовия панел на високо равнище на Младежкия форум на Икономическия и социален съвет на Организация на обединените нации (ООН) в Ню Йорк, САЩ. Във форума се включиха над 60 министри по въпросите на младежта от цял свят. Министър Кралев е първият български министър, който взима участие в престижния форум, официално открит от заместник- генералния секретар на ООН, Н. Пр. Амина Мохамед. По време на изказването си българският министър представи добрите практики в страната ни за включване на младите хора в процесите по вземане на решения, свързани с техните права. В рамките на панела “Ролята на младите хора в изграждане на устойчиво развитие” Красен Кралев заяви, че като председателстваща страна на Съвета на ЕС България е длъжна да отговори на нуждите на младите хора в Европа чрез изграждането на работещи мерки и програми. “Бъдещето на Европа и младите хора” е един от ключовите приоритети за страната ни по време на Председателството ни, посочи той и поздрави специалния пратеник на ООН по младежките въпроси Джаятма Уикрманаяке, която бе и модератор на панела, за нейната ангажираност към защитаването на младежките права. Красен Кралев изтъкна, че България е горда, че също е имала силна номинация на млад човек за същата позиция. Той изтъкна, че през 2018 г. трябва да бъде разработена следващата европейска стратегия за младежта, която се занимава с приоритетите в областта на младежта и отговаря на нуждите на младите хора. \"По този начин се стремим да осигурим платформа за ефективна комуникация между различни заинтересовани страни, включително млади хора и младежки организации. Тази платформа ще бъде организирана в рамките на Европейската младежка конференция, която ще се проведе в България през април. Ще имаме около 250 участници от страните-членки на ЕС, Западните Балкани и Източното партньорство, където се стремим заедно да разработим до 10 европейски младежки цели, които ще бъдат директна препоръка към следващата стратегия на ЕС за младежта. В този смисъл ще имаме директен резултат, постигнат чрез процес на участие и приобщаване\", подчерта министър Кралев. По време на форума Красен Кралев разговаря със специалния съветник по младежките въпроси на Държавния департамент на САЩ Анди Рабенс. Очаква се в рамките на работната си визита в Ню Йорк министър Кралев да проведе oще ключови срещи с представители на страните-членки на ООН и ООН.", "date": "2018.01.30", "title": "Кралев е първият български министър в Младежкия форум на Икономическия и социален съвет на ООН в САЩ"}
{"url": "https://www.24chasa.bg/novini/article/6690098", "text": "Въпросник в училищата, който да достига до учениците и да се отнася до тяхната сексуална ориентация, до това дали ходят до тоалетна, дали носят роклички или суитшъри, няма, не е имало и няма да има, каза в предаването „Лице в лице” по   зам.-министърът на образованието Деница Сачева по повод разразилия се скандал с конкурс „Училище без насилие” и стереотипи, определени от пола\", провеждан от МОН и джендър фондация в българските училища. Дезинформационната атака взема за повод един конкурс, който се провежда в образователната система от 5 години и за първи път е започнал 2013 – 2014 г., каза тя. Анкетата не може да бъде наречена „джендър”. Става дума за доброволен конкурс между училища какви политики имат по отношение на насилие, на равнопоставеност между момичета и момчета, допълни Сачева. Анкетата е раздадена на директорите от МОН, а децата не участват в нея и никой не ги пита в каква тоалетна ходят, категоричен беше зам.-министърът. „Този конкурс е доброволен. Фондацията, която го организира, има този въпросник и ние само сме информирали регионалните управления по образование”, уточни Сачева. Тя съобщи, че конкурсът се провежда от 5 години, а на страницата на фондацията могат да бъдат видени всички въпросници, както и училищата, които са участвали до момента, включително и наградените. От началото досега са участвали 300 училища.", "date": "2018.01.30", "title": "Зам.-министър: Въпросник в училищата за сексуалната ориентация на децата не е имало"}
{"url": "https://www.24chasa.bg/novini/article/6689974", "text": "37-годишният Георги Колев от Троян, който уби съпругата си Красимира (35 г.), пробождайки я 24 пъти с нож, остава за постоянно в ареста. Това реши Ловешкият окръжен съд след изтичането на първоначалната мярка за задържането му за 72 часа. Съдът прие за основателни доводите на прокуратурата, че от събраните по делото доказателства може да се направи обосновано предположение за авторството на деянието. За извършеното престъпление се предвижда наказание повече от 10 години лишаване от свобода. Зверското убийство бе извършено около 2.30 часа в неделя. Георги сам позвънил в полицията, казвайки че май е убил жена си. Служители на реда го намерили в апартамента му с не особено дълбоки рани по корема, а по трупа на Красимира имало множество пробождания. По неофициална информация, Георги първо разказал, че жена му се прибрала пияна. Направил й забележка, избухнал скандал, тя докопала нож и го наръгала няколко пъти. Успял да й отнеме острието и в яда си започнал да я дупчи. Съдебни лекари обаче казаха, че жертвата не миришела на алкохол. Освен това по ръцете й нямало рани, което говорело, че не се е отбранявала. Фатални са били два удара, нанесени в сърдечната област, останалите 22 вероятно са правени след смъртта й. Красимира и Георги били семейство от около две години, но нещата между тях не вървeли. Бракът им дотолкова се пропукал, че тя потърсила помощ от съда заради постоянен тормоз. На 17 януари т.г. била издадена ограничителна заповед от Районен съд-Троян, с която Георги се задължавал да се въздържа от извършване на домашно насилие спрямо съпругата си, бил отстранен от съвместно обитаваното жилище и му била наложена забрана да приближава Красимира на повече от 100 м. Тя пък останала да живее в неговия апартамент заедно с майка му. До неделя, когато след доста изпит алкохол сатрапът нарушил ограничителната заповед, отишъл в апартамента, скарал се със съпругата си и я убил по най-брутален начин.", "date": "2018.01.30", "title": "Касапинът от Троян, намушкал жена си 24 пъти, остава в ареста"}
{"url": "https://www.24chasa.bg/novini/article/6689900", "text": "Шефката на Дирекция \"Образование и социални дейности\" в Габрово Даниела Василева подаде заявление за освобождаване след скандала с тормоз над деца в Центъра за настаняване от семеен тип на ул.\"Хризантема\". Кметът Таня Христова прие оставката и двете страни се разделят по взаимно съгласие, съобщиха на сайта на общината. \"Така създалото се напрежение във всички не е полезно нито за община Габрово като институция, нито за самите центрове. Искам да си запазя честта и достойнството, защото толкова клеветнически твърдения изтекоха в медийното пространство. Тази комуникация през медиите не бива да продължава, защото дава едно допълнително напрежение. Правя го в интерес на нормализиране на работния процес, за да има спокойствие и да се премине към една по-адекватна намеса за грижа, от която имат нужда всички институции\", обясни пред \"24 часа\" Даниела Василева. Преди това от дом\"Хризантема\" бе дисциплинарно уволнена ръководителката Маринела Лазарова. Двете с Даниела Василева се обвиняват взаимно, че са знаели, но прикривали насилието от страна на персонала. След проверки бе освободен и почти целият персонал на центъра за деца и младежи с увреждания. Нов екип и временен ръководител се грижат за десетимата настанени там, а от общината заявиха, че започват радикална реформа на предлаганите социални услуги.", "date": "2018.01.30", "title": "Шефка на дирекция в Габрово хвърли оставка след клипове с тормоз над деца"}
{"url": "https://www.24chasa.bg/novini/article/6689988", "text": "Неизвестни вандали потрошиха кръстове върху паметници в алеята на българо-руската дружба в парк \"Стратеш\" в Ловеч, съобщиха от пресцентъра на общината. Гнусното посегателство е извършено в нощта срещу 30 януари. Разрушени са кръстовете върху два от мемориалите. Оскверненото място, където са положени костите на руски войници, загинали при освобождаването на Ловеч, било посетено от заместник-кмета Даниел Колев. Човек трябва да положи доста усилия, за да разруши тези паметници, защото са високи и здрави, обясни Колев. Служители на общината са събрали останките и са предприели действия за възстановяването на монументите. \"Изключително съм възмутена от тази постъпка\", каза пък кметът на Ловеч Корнелия Маринова, след като научи за случката. \"Необяснима ми е тази агресия към символите на града, към местата на памет\", допълни тя. През миналата година, по повод навършването на 140 години от освобождението на Ловеч в Руско-турската война през 1877-1878 г., паметниците в парка \"Стратеш\" бяха реставрирани и облагородени с помощта на руското посолство у нас и Община Ловеч.", "date": "2018.01.30", "title": "Оскверниха руски паметници в Ловеч"}
{"url": "https://www.24chasa.bg/novini/article/6689546", "text": "Има възмездие, убиецът на Ангел Петров вече не е между живите. Така жителите на Катуница посрещнаха новината, че Симеон Йосифов, който прегази с буса си 19-годишния младеж на 23 септември 2011 г., е издъхнал в пловдивския затвор от инфаркт. Шофьорът, близък до фамилията на Кирил Рашков - Цар Киро, бе осъден на 15 г. лишаване от свобода. От тях изтърпял 7 г. На 29 януари т.г. вечерта му прилошало в килията. До пристигането на лекаря на изолатора починал. \"Не се радвам, защото моят син вече го няма. Нищо не е в състояние да затвори раната ми\", каза Атанас Петров, баща на загиналия Ангел. Кметът на Катуница Красимир Юруков е категоричен, че местните хора никога няма да забравят и да простят случилото се. По думите му Ангел е бил голям спортист, републикански шампион по карате. Във фаталната вечер дъщерята на Рашков - Събка, повикала роми от \"Столипиново\", за да сплашат жителите на Катуница, които се били надигнали срещу баща й. Дошлите обикаляли с автомобилите си улиците и нападнали вуйчото на Ангел - Веселин Христов, с когото цар Киро бил в конфликт. Завързало се меле. В него попаднал и младият каратист, който бил навън с кучето си. Симеон Йосифов преминал блъснал с микробуса си Ангел. Смъртта му запали бунт в селото и предизвика протести в цялата страна. Ден по-късно Катуница се прости и със 17-годишния Павел Толев, чието болно сърце не издържа на силното вълнение. Оттогава всяка година Катуница почита паметта на двете момчета с шествия.", "date": "2018.01.30", "title": "Катуница: Дочакахме възмездие за убиеца на Ангел"}
{"url": "https://www.24chasa.bg/novini/article/6689570", "text": "Повече от 200 грама амфетамини е държал пловдивчанин в хралупа на дърво в парк \"Лаута\". Скривалището на 35-годишния Веселин Божериков е разкрито и срещу него е повдигнато обвинение. Предстои насрочване на процеса. Това се разбра в окръжния съд, където срещу дилъра се водеше второ дело - за притежание на дрога за 7434 лева и нанасяне на лека телесна повреда на полицай. На 19 октомври м.г. Божериков пътувал с приятел по магистрала \"Тракия\". Връщали се с кола от столицата, където дилърът купил наркотици. Разследващите имали оперативна информация за пренасяната стока и спрели автомобила в района на Войводиново. При отварянето на вратата Божериков ритнал в коляното единия от криминалистите и хукнал през полето. Заловили го след 15 минути преследване. \"Няма повече да се занимавам с дрога. Изгубих всичко\", каза в съда Божериков и се разплака. Той сключи споразумение с прокуратурата за 1, 9 г. лишаване от свобода и 2500 лева глоба. Отделно ще трябва да излежи и предишно условно наказание от 7 месеца за наркотици. Очаква го и още една присъда за укритите амфетамини в хралупата. Божериков е лежал вече четири пъти в затвора за грабежи и кражби.", "date": "2018.01.30", "title": "Пловдивчанин крил амфетамини в хралупа на дърво в парк \"Лаута\""}
{"url": "https://www.24chasa.bg/novini/article/6689898", "text": "Главният прокурор на Саудитска Арабия заяви във вторник, че $107 млрд. са възстановени при акцията срещу корупцията на високи нива, като все още 56 заподозрени се разследват, предаде агенция Франс прес, цитирана от БНР.  Шейх Сауд ал Моджеб съобщи, че е завършила проверката на 381 заподозрени високопоставени лиза, като е решил 56 да останат в арест, като останалите са освободени. Сред пуснатите има индивиди, доказали своята невинност, но и други, които се съгласили на финансово споразумение с властите след признаване на вина. Общите приходи от тези споразумения са за над 400 млрд. риала ($107 млрд.) под формата на различни активи, включително недвижими имоти, ценни книжа и пари в кеш. През ноември властите стартираха безпрецедентна акция срещу корупцията, при която задържаха стотици членове на голямото кралско семейство, топ бизнесмени и чиновници. Зад този ход стоеше престолонаследникът Мохамед бин Салман (32 г.), който е и автор на програмата „Визия 2030“ за социални и икономически реформи в силно консервативното мюсюлманско кралство в Персийския залив. Сред задържаните бе и милиардерът принц Ал Уалид бин Талал, наричан саудитският Уорън Бъфет, който бе освободен в събота след финансово споразумение с властите, чиято сума не бе огласена. Според медии бившият шеф на Националната гвардия принц Митеб бин Абдулах откупил свободата си за над $1 млрд.", "date": "2018.01.30", "title": "Саудитска Арабия си върнала $107 млрд. от корупция, още разследва 56 заподозрени"}
{"url": "https://www.24chasa.bg/novini/article/6689902", "text": "Седмичното правителствено заседание ще се проведе както обикновено – в сряда, 31 януари, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ОПЕРАТИВНА ПРОГРАМА НА МИНИСТЕРСКИЯ СЪВЕТ ЗА ПЕРИОДА 1 ЯНУАРИ – 30 ЮНИ 2018 Г. Внася: министър-председателят 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАЗНАЧАВАНЕ НА ДЛЪЖНОСТ И УДОСТОЯВАНЕ С ВИСШЕ ОФИЦЕРСКО ЗВАНИЕ НА ВОЕННОСЛУЖЕЩ Внася: заместник министър-председателят по обществения ред и сигурността и министър на отбраната 3. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАГРАЖДАВАНЕ НА ПЕТЪР ЧЕРВЕНЯКОВ С ОРДЕН „СТАРА ПЛАНИНА“ ПЪРВА СТЕПЕН Внася: министърът на здравеопазването 4. ПРОЕКТ НА РЕШЕНИЕ ЗА ПРИЕМАНЕ НА ГОДИШЕН ДОКЛАД ЗА СЪСТОЯНИЕТО НА ЗДРАВЕТО НА ГРАЖДАНИТЕ И ИЗПЪЛНЕНИЕТО НА НАЦИОНАЛНАТА ЗДРАВНА СТРАТЕГИЯ 2020 ЗА 2016 Г. Внася: министърът на здравеопазването 5. ПРОЕКТ НА РЕШЕНИЕ ЗА ПРИЕМАНЕ НА СТРАТЕГИЯ ЗА НАМАЛЯВАНЕ НА РИСКА ОТ ОБЛЪЧВАНЕ ОТ РАДОН 2018-2027 Г. И НА НАЦИОНАЛЕН ПЛАН ЗА ДЕЙСТВИЕ ЗА НАМАЛЯВАНЕ НА РИСКА ОТ ОБЛЪЧВАНЕ ОТ РАДОН 2018-2022 Г. Внася: министърът на здравеопазването 6. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА ИЗПЪЛНЕНИЕТО НА ОБЩИНСКИТЕ ПРОГРАМИ ЗА ОВЛАДЯВАНЕ НА ПОПУЛАЦИЯТА НА БЕЗСТОПАНСТВЕНИ КУЧЕТА НА ТЕРИТОРИЯТА НА РЕПУБЛИКА БЪЛГАРИЯ ЗА 2016 Г. Внася: министърът на земеделието, храните и горите 7. ПРОЕКТ НА РЕШЕНИЕ ЗА ОДОБРЯВАНЕ НА ДОКЛАДА ОТ ЗАСЕДАНИЕТО НА МЕЖДУВЕДОМСТВЕНАТА РАБОТНА ГРУПА ПО ПРОБЛЕМНА ОБЛАСТ „НЕЗАВИСИМОСТ НА СЪДЕБНАТА СИСТЕМА И КОРУПЦИЯТА“, СЪЗДАДЕНА СЪС ЗАПОВЕД №Р-170 ОТ 30 АВГУСТ 2017 Г. НА МИНИСТЪР-ПРЕДСЕДАТЕЛЯ ЗА ИЗПЪЛНЕНИЕ НА РЕШЕНИЕ №617 НА МИНИСТЕРСКИЯ СЪВЕТ ОТ 2015 Г. ЗА ПРИЕМАНЕ НА АНАЛИЗ НА ПРОБЛЕМИТЕ, ВЪЗПРЕПЯТСТВАЩИ НАРАСТВАНЕТО НА ИНВЕСТИЦИИТЕ И НА МЕРКИ В ПОСОЧЕНАТА ОБЛАСТ Внасят: заместник министър-председателят по правосъдната реформа и министър на външните работи министърът на правосъдието 8. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ОТНОСНО ИЗПЪЛНЕНИЕТО НА ПЛАНА ЗА ДЕЙСТВИЕ ЗА 2017 Г. С МЕРКИТЕ, ПРОИЗТИЧАЩИ ОТ ЧЛЕНСТВОТО НА РЕПУБЛИКА БЪЛГАРИЯ В ЕВРОПЕЙСКИЯ СЪЮЗ КЪМ 31 ДЕКЕМВРИ 2017 Г. Внася: министърът за Българското председателство на Съвета на Европейския съюз 2018 9. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА ДЕЙСТВИЕ ЗА 2018 Г. С МЕРКИТЕ, ПРОИЗТИЧАЩИ ОТ ЧЛЕНСТВОТО НА РЕПУБЛИКА БЪЛГАРИЯ В ЕВРОПЕЙСКИЯ СЪЮЗ Внася: министърът за Българското председателство на Съвета на Европейския съюз 2018 10. ПРОЕКТ НА ПОСТАНОВЛЕНИЕ ЗА ОТКРИВАНЕ НА ФИЛИАЛ В СТРУКТУРАТА НА НАЦИОНАЛНАТА ХУДОЖЕСТВЕНА АКАДЕМИЯ – СОФИЯ, В БУРГАС Внася: министърът на образованието и науката 11. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ №162 НА МИНИСТЕРСКИЯ СЪВЕТ ОТ 2001 Г. ЗА ОПРЕДЕЛЯНЕ НА ДИФЕРЕНЦИРАНИ НОРМАТИВИ ЗА ИЗДРЪЖКА НА ОБУЧЕНИЕТО ЗА ЕДИН СТУДЕНТ ПО ПРОФЕСИОНАЛНИ НАПРАВЛЕНИЯ Внася: министърът на образованието и науката 12. ПРОЕКТ НА РЕШЕНИЕ ЗА ИЗДАВАНЕ НА ДЪРЖАВНА ГАРАНЦИЯ ЗА 2018 Г. ПО ЗАКОНА ЗА КРЕДИТИРАНЕ НА СТУДЕНТИ И ДОКТОРАНТИ Внася: министърът на образованието и науката 13. ПРОЕКТ НА РЕШЕНИЕ ЗА УТВЪРЖДАВАНЕ НА ГОДИШНИТЕ РАЗЧЕТИ НА СМЕТКАТА ЗА СРЕДСТВАТА ОТ ЕВРОПЕЙСКИЯ СЪЮЗ НА НАЦИОНАЛНИЯ ФОНД ЗА 2018 Г. Внася: министърът на финансите 14. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ НА ВТОРОСТЕПЕННИТЕ РАЗПОРЕДИТЕЛИ С БЮДЖЕТ КЪМ МИНИСТЪРА НА ОБРАЗОВАНИЕТО И НАУКАТА Внася: министърът на образованието и науката 15. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ЗА 2018 Г. Внася: министърът на финансите 16. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ОБЕЗПЕЧАВАНЕ НА БЪЛГАРСКОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ ПРЕЗ 2018 Г. Внася: министърът за Българското председателство на Съвета на Европейския съюз 2018 17. ПРОЕКТ НА РЕШЕНИЕ ЗА ОБЯВЯВАНЕ НА ПЪТ – ПУБЛИЧНА ДЪРЖАВНА СОБСТВЕНОСТ, ЗА ПЪТ – ПУБЛИЧНА ОБЩИНСКА СОБСТВЕНОСТ, И ЗА ПРОМЯНА В СПИСЪКА НА РЕПУБЛИКАНСКИТЕ ПЪТИЩА И В СПИСЪКА НА ОБЩИНСКИТЕ ПЪТИЩА Внасят: министърът на регионалното развитие и благоустройството министърът на транспорта, информационните технологии и съобщенията 18. ПРОЕКТ НА РЕШЕНИЕ ЗА ОТЧУЖДАВАНЕ НА ИМОТИ И ЧАСТИ ОТ ИМОТИ – ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „МОДЕРНИЗАЦИЯ НА УЧАСТЪК ОТ ПЪТ І-1 (Е79) „МЕЗДРА – БОТЕВГРАД“ ОТ КМ 161+367 ДО КМ 194+164,89“ НА ТЕРИТОРИЯТА НА ОБЩИНА БОТЕВГРАД, СОФИЙСКА ОБЛАСТ, И ОБЩИНА МЕЗДРА, ОБЛАСТ ВРАЦА Внасят: министърът на регионалното развитие и благоустройството министърът на финансите 19. ПРОЕКТ НА РЕШЕНИЕ ЗА ОТЧУЖДАВАНЕ НА ЧАСТИ ОТ ИМОТИ – ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „Ж.П. ЛИНИЯ СОФИЯ – ПЛОВДИВ, УЧАСТЪК ИХТИМАН – СЕПТЕМВРИ, ОТ КМ 94+765 ДО КМ 97+896, РАЗПОЛОЖЕН В ЗЕМЛИЩЕТО НА ГР. СЕПТЕМВРИ, ЕКАТТЕ 66264, ОБЩИНА СЕПТЕМВРИ, ОБЛАСТ ПАЗАРДЖИК, ОТ ПРОЕКТ „МОДЕРНИЗАЦИЯ НА ЖЕЛЕЗОПЪТНАТА ЛИНИЯ СОФИЯ – ПЛОВДИВ: Ж.П. УЧАСТЪЦИ СОФИЯ – ЕЛИН ПЕЛИН И ЕЛИН ПЕЛИН – СЕПТЕМВРИ“ Внасят: министърът на регионалното развитие и благоустройството министърът на финансите 20. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ЧАСТНА ДЪРЖАВНА СОБСТВЕНОСТ, ЗА ИМОТ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА ДЪРЖАВНА АГЕНЦИЯ „ДЪРЖАВЕН РЕЗЕРВ И ВОЕННОВРЕМЕННИ ЗАПАСИ“ Внася: министърът на регионалното развитие и благоустройството 21. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ДОЛНИ ЧИФЛИК, ОБЛАСТ ВАРНА Внася: министърът на регионалното развитие и благоустройството 22. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕНИ ЗА УПРАВЛЕНИЕ НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА“, ЗА ИМОТИ – ЧАСТНА ДЪРЖАВНА СОБСТВЕНОСТ Внася: министърът на регионалното развитие и благоустройството 23. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ ЗА НУЖДИТЕ НА ОБЛАСТНА ДИРЕКЦИЯ „ЗЕМЕДЕЛИЕ“ – ТЪРГОВИЩЕ Внася: министърът на регионалното развитие и благоустройството 24. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ВЕЛИНГРАД, ОБЛАСТ ПАЗАРДЖИК Внася: министърът на регионалното развитие и благоустройството 25. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА ИКОНОМИЧЕСКИЯ УНИВЕРСИТЕТ – ВАРНА Внася: министърът на регионалното развитие и благоустройството 26. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА МЕЖДУНАРОДНАТА КОНВЕНЦИЯ ЗА КОНТРОЛ И УПРАВЛЕНИЕ НА КОРАБНИТЕ БАЛАСТНИ ВОДИ И СЕДИМЕНТИ ОТ 2004 Г. Внася: министърът на транспорта, информационните технологии и съобщенията 27. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА НА РЕПУБЛИКА БЪЛГАРИЯ И МИНИСТЕРСТВОТО НА ТЪРГОВИЯТА, ТУРИЗМА И ТЕЛЕКОМУНИКАЦИИТЕ НА РЕПУБЛИКА СЪРБИЯ ЗА НАМАЛЯВАНЕ НА МЕЖДУНАРОДНИТЕ ТАРИФИ ЗА РОУМИНГ ЗА ЕЛЕКТРОННИ СЪОБЩИТЕЛНИ УСЛУГИ, ПОДПИСАН НА 9 ДЕКЕМВРИ 2017 Г. В БЕЛГРАД Внася: министърът на транспорта, информационните технологии и съобщенията 28. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ „ВЪНШНИ РАБОТИ/ТЪРГОВИЯ“ ВЪВ ВРЪЗКА С ЕДИНАДЕСЕТАТА СЕСИЯ НА МИНИСТЕРСКАТА КОНФЕРЕНЦИЯ НА СВЕТОВНАТА ТЪРГОВСКА ОРГАНИЗАЦИЯ, ПРОВЕДЕНО ОТ 10 ДО 13 ДЕКЕМВРИ 2017 Г. В БУЕНОС АЙРЕС Внася: министърът на икономиката 29. ДОКЛАД ЗА ОДОБРЯВАНЕ НА ГОДИШНИЯ ДОКЛАД НА КОМИСИЯТА ЗА КОНТРОЛ ПО ИЗПЪЛНЕНИЕТО ПРЕЗ 2016 Г. НА КОНЦЕСИОННИЯ ДОГОВОР ЗА ДОБИВ НА ПРИРОДНО БОГАТСТВО, ПРЕДСТАВЛЯВАЩО БИОЛОГИЧЕН РЕСУРС – УЯЗВИМ РАСТИТЕЛЕН ВИД – БЛАТНО КОКИЧЕ (LEUCOJUM AESTIVUM L.) ПРИ УСЛОВИЯТА НА ОПАЗВАНЕ И РЕГУЛИРАНО ПОЛЗВАНЕ ОТ ЗАЩИТЕНА МЕСТНОСТ „БЛАТОТО“, РАЗПОЛОЖЕНА В ЗЕМЛИЩЕТО НА С. ПАЛАУЗОВО, ОБЩИНА СТРАЛДЖА, ОБЛАСТ ЯМБОЛ, СКЛЮЧЕН ОТ МИНИСТЪРА НА ЗЕМЕДЕЛИЕТО И ХРАНИТЕ Внася: министърът на земеделието, храните и горите 30. ПРОЕКТ НА РЕШЕНИЕ ЗА УДЪЛЖАВАНЕ НА СРОКА ЗА РАЗРЕШЕНИЕТО ЗА ТЪРСЕНЕ И ПРОУЧВАНЕ НА СУРОВ НЕФТ И ПРИРОДЕН ГАЗ – ПОДЗЕМНИ БОГАТСТВА ПО ЧЛ. 2, АЛ. 1, Т. 3 ОТ ЗАКОНА ЗА ПОДЗЕМНИТЕ БОГАТСТВА, В БЛОК 1-12 КНЕЖА, РАЗПОЛОЖЕН В ОБЛАСТИТЕ ВРАЦА, ПЛЕВЕН, ЛОВЕЧ, ГАБРОВО И ВЕЛИКО ТЪРНОВО Внася: министърът на енергетиката 31. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА МЕТАЛНИ ПОЛЕЗНИ ИЗКОПАЕМИ – ПОДЗЕМНИ БОГАТСТВА ПО ЧЛ. 2, АЛ. 1, Т. 1 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ПЕСНОПОЙ“, РАЗПОЛОЖЕНА НА ТЕРИТОРИЯТА НА ОБЩИНА АРДИНО, ОБЛАСТ КЪРДЖАЛИ Внася: министърът на енергетиката 32. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „НАПОИТЕЛНИ СИСТЕМИ“ ЕАД, ГР. СОФИЯ Внася: министърът на земеделието и храните 33. ПРОЕКТ НА РЕШЕНИЕ ЗА ОДОБРЯВАНЕ НА ПРОЕКТ НА СПОРАЗУМЕНИЕ МЕЖДУ АГЕНЦИЯТА ЗА ЯДРЕНО РЕГУЛИРАНЕ НА РЕПУБЛИКА БЪЛГАРИЯ И КОМИСИЯТА ЗА ЯДРЕНО РЕГУЛИРАНЕ НА СЪЕДИНЕНИТЕ АМЕРИКАНСКИ ЩАТИ ЗА ОМБЕН НА ТЕХНИЧЕСКА ИНФОРМАЦИЯ И СЪТРУДНИЧЕСТВО В ОБЛАСТТА НА ЯДРЕНАТА БЕЗОПАСНОСТ Внася: заместник министър-председателят по икономическата и демографската политика 34. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДВУГОДИШНО СПОРАЗУМЕНИЕ ЗА СЪТРУДНИЧЕСТВО МЕЖДУ МИНИСТЕРСТВОТО НА ЗДРАВЕОПАЗВАНЕТО НА РЕПУБЛИКА БЪЛГАРИЯ И РЕГИОНАЛНИЯ ОФИС ЗА ЕВРОПА НА СВЕТОВНАТА ЗДРАВНА ОРГАНИЗАЦИЯ 2018-2019 Г. Внася: министърът на здравеопазването 35. ДОКЛАД ЗА ОДОБРЯВАНЕ НА ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ИНДУСТРИЯ И НАУЧНИ ИЗСЛЕДВАНИЯ), КОЕТО ЩЕ СЕ ПРОВЕДЕ В ПЕРИОДА 31 ЯНУАРИ – 2 ФЕВРУАРИ 2018 Г. В СОФИЯ Внася: министърът на икономиката 36. ПРОЕКТ НА РЕШЕНИЕ ЗА ОДОБРЯВАНЕ НА АКТУАЛИЗИРАНА НАЦИОНАЛНА СТРАТЕГИЯ ЗА УСТОЙЧИВО РАЗВИТИЕ НА ТУРИЗМА В РЕПУБЛИКА БЪЛГАРИЯ 2014-2030 Г. И НА ПЛАН ЗА ДЕЙСТВИЕ КЪМ НЕЯ ЗА ПЕРИОДА 2017-2020 Г. Внася: министърът на туризма 37. ПРОЕКТ НА РЕШЕНИЕ ЗА БЮДЖЕТНАТА ПРОЦЕДУРА ЗА 2019 Г. Внася: министърът на финансите 38. ПРОЕКТ НА РЕШЕНИЕ ЗА ПРИЕМАНЕ НА ЗАКОНОДАТЕЛНА ПРОГРАМА НА МИНИСТЕРСКИЯ СЪВЕТ ЗА ПЕРИОДА 1 ЯНУАРИ – 30 ЮНИ 2018 Г. Внася: министър-председателят 39. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА КОДЕКСА НА ТРУДА Внася: министърът на труда и социалната политика 40. ДОКЛАД ЗА ДОПЪЛНЕНИЕ НА ОДОБРЕНИЯ МОДЕЛ ЗА ЦЕНТРАЛИЗИРАНО ПЕРСОНАЛИЗИРАНЕ НА БЪЛГАРСКИ ЛИЧНИ ДОКУМЕНТИ С ДЕЦЕНТРАЛИЗИРАНО АДМИНИСТРАТИВНО ОБСЛУЖВАНЕ НА ГРАЖДАНИТЕ ПО Т. 1 ОТ РЕШЕНИЕТО ПО Т. 16 ОТ ПРОТОКОЛ №39 ОТ ЗАСЕДАНИЕТО НА МИНИСТЕРСКИЯ СЪВЕТ НА 13 СЕПТЕМВРИ 2017 Г. Внася: министърът на вътрешните работи", "date": "2018.01.30", "title": "Вижте какво решава кабинетът утре"}
{"url": "https://www.24chasa.bg/novini/article/6689914", "text": "Българският комисар по въпросите на цифровата икономика и общество Мария Габриел коментира пред авторитетното френско списание Le Point инициативата за инвестиране във високопроизводителни изчислителни технологии. В интервюто, озаглавено \"Суперкомпютрите: Европа се опитва да навакса изоставането си\", комисар Габриел посочва, че към момента разликата в инвестициите на ЕС спрямо тези на неговите конкуренти САЩ, Китай и Япония се оценява между 500 и 750 милиона евро годишно. Целта на новосъздаденото съвместно предприятие EuroHPC е именно да се навакса това изоставане. Въпреки това ЕС остава важен фактор в тази технология и според последните класации 5 от 20-те най-добри суперкомпютри в света се намират в Европа, допълни българският еврокомисар. В интервюто за френския седмичник Мария Габриел дава редица примери за ползите от обединяването на европейските усилия за изграждане на новата инфраструктура: в здравеопазването суперкомпютрите правят възможна ранната диагностика на тежки заболявания; технологията може да има безпрецедентна роля за намаляване на детската смъртност, причинена от генетични заболявания; суперкомпютрите ще допринесат за по-голяма точност на метеорологичните прогнози, помагайки на властите в превенцията срещу природни бедствия и др. Приносът на ЕС в EuroHPC ще бъде около 486 млн. евро по актуалната многогодишна финансова рамка; със същата сума ще се включат и държавите членки и асоциираните държави. До 2020 г. общо около 1 млрд. евро публично финансиране ще бъдат инвестирани, а частните членове на инициативата ще се включат и с непарично участие, обяснява още за Le Point комисар Мария Габриел.", "date": "2018.01.30", "title": "Мария Габриел пред Le Point: Европейските суперкомпютри ще са достъпни за всички"}
{"url": "https://www.24chasa.bg/novini/article/6689926", "text": "Двете лъвчета от Разград - Терез и Масуд, ще бъдат откарани утре в спасителен център в Холандия. Това съобщиха министърът на околната среда и водите Нено Димов и шефът на Българската агенция за безопасност по храните д-р Дамян Илиев.  Те ще бъдат откарани в спасителен център за диви животни в Холандия, тъй като заключението на ветеринарните специалисти е, че за заболяването на двете млади животни в България няма достатъчно добри специалисти и условия.  \"Освен това за тях е необходима и специализирана грижа\", каза д-р Илиев.  Според министър Димов решението е взето след консултации със специалисти и за целта е било необходимо малко повече време. ", "date": "2018.01.30", "title": "Нено Димов: Утре карат двете лъвчета в Холандия"}
{"url": "https://www.24chasa.bg/novini/article/6689871", "text": "Катастрофа между лек и товарен автомобил е станала в Прохода на Републиката, съобщи полицията във Велико Търново. Сигнал за произшествието е получен в 16,20 ч. По първоначална информация в района на с. Въглевци челно са се ударили товарен автомобил \"Мерцедес\", с пловдивска регистрация и лек автомобил \" Рено\", с великотърновска регистрация. Пострадал е водачът на лекия автомобил. Двете возила са извън пътното платно и не пречат на движението. Причините са в процес на изясняване. На мястото има екипи на полицията и Спешна помощ.", "date": "2018.01.30", "title": "Шофьор пострада след челен удар с тир в Хаинбоаз"}
{"url": "https://www.24chasa.bg/novini/article/6689964", "text": "Турският президент Реджеп Тайип Ердоган обяви днес, че е отложил планирани пътувания в Латинска Америка, съобщи в. \"Хюриет дейли нюз\", цитиран от БТА.  Планираше се Ердоган да замине за Латинска Америка след посещението му във Ватикана в началото на февруари. Очаква се турският държавен глава на 5 февруари да замине за Ватикана, където ще се срещне с папа Франциск. Планира се Ердоган да посети и Италия. Турският президент съобщи днес, че отлага визитите си във Венецуела, Бразилия и Уругвай, по време на които се очакваше той да дискутира икономическото сътрудничество с лидерите на трите страни. Изявлението на Ердоган бе направено, след като този месец Турция започна военната операция \"Маслинова клонка\" срещу сирийските кюрдски милиции в района на град Африн, Северна Сирия, отбелязва \"Хюриет дейли нюз\".", "date": "2018.01.30", "title": "Ердоган отложи планирани пътувания \nв Латинска Америка"}
{"url": "https://www.24chasa.bg/novini/article/6690034", "text": "Президентът Румен Радев прие днес на „Дондуков“ 2 родения в България световноизвестен израелски писател, историк и политик проф. Михаел Бар-Зоар, съобщиха от прессекретариата на държавния глава. По време на срещата Радев изрази признателността си за приноса на проф. Михаел Бар-Зоар за разказването на голямата история за спасяването на еврейската общност в България в годините на Втората световна война. „Спасяването на българските евреи е дело както на Българската православна църква, така и на народните представители, но преди всичко на българския народ, чието отношение и активна подкрепа за своите приятели евреи беше от решаващо значение“, подчерта Румен Радев. „Българските евреи имат дълг към България за популяризирането на това, как една малка държава е отказала да изпълни искането на нацисткия режим. Това беше пример за българския дух“, заяви проф. Михаел Бар-Зоар. Той добави, че страната ни е уникален пример за толерантност и за интеграция на еврейската общност.", "date": "2018.01.30", "title": "Радев пред проф. Бар-Зоар: Евреите ни бяха спасени преди всичко от българския народ"}
{"url": "https://www.24chasa.bg/novini/article/6690044", "text": "Унгарският премиер Виктор Орбан заяви във Виена, че след излизането на Великобритания Европейският съюз трябва да се разшири към Балканите, съобщи ТАСС, цитиран от БТА. Това мнение той изказа след срещата си с австрийския канцлер Себастиан Курц. \"Виждаме, че Великобритания напуска ЕС и затова сме изправени пред нови предизвикателства. Унгария не крие, че активно се застъпва за разширяването на ЕС, а именно в балканския регион\", каза Орбан. \"Смятаме, че в близките 10 години е необходимо да засилим успешното развитие на Централна Европа, за да може този регион в ЕС да изиграе решаващо значение\", допълни той. Двамата лидери обсъдиха и въпроса за разпределянето на бежанци и мигранти в страните от ЕС. Планираното разпределяне на бежанците из Европейския съюз излага на риск Шенгенската зона, предупреди премиерът на Унгария Виктор Орбан. \"Този механизъм за разпределяне разяжда Шенген\", защото принуждава страните, върху които вече тегне бремето за защита на външните граници на ЕС, да приемат освен това и бежанци, каза Орбан. Унгарският премиер заяви, че Шенгенската зона може да работи само с радикални мерки за защита на външните граници, като оградата, която той е построил по част от границите на Унгария, предаде Асошиейтед прес. \"Онова, което се случва сега, е, че те искат да отворим външните граници и да затворим вътрешните граници, което е точно обратното\", каза Орбан. Курц също каза, че \"една Европа без вътрешни граници ще работи само ако има подходящите външни граници\", предаде ДПА. Австрийският канцлер изтъка сътрудничеството между полициите на Унгария и на Австрия за гарантиране на безопасността на външните европейски граници, предаде ТАСС. Курц допълни, че системата за разпределяне на нелегални мигранти между страните от ЕС не работи и че Европа трябва да разработи нова миграционна политика. Той каза, че главната задача на Австрия и на Унгария е да се спре незаконната имиграция към Европа и да се организира помощ за така наречените места на произход на мигрантите. \"Системата за разпределение на бежанците в Европа не работи. Ние сме длъжни да спрем незаконната миграция и да обезпечим сигурността на Европа\", каза Курц. \"На европейската сцена трябва да се създаде нова миграционна система. Ние трябва сами да решаваме кой може да дойде в Европа, а не трафикантите на хора да взимат такива решения\", допълни Курц. Австрийският канцлер отбеляза, че в последно време е възникнало напрежение между страните членки на ЕС заради миграционната криза. Той каза, че Австрия ще се опита да установи диалог и мост между страните от Вишеградската група, в която участва Унгария, и западните страни. Страните от Вишеградската група са против въвеждането на задължителни квоти за разпределянето на мигрантите в ЕС, припомня ТАСС. Курц каза, че подкрепя страните от тази група по въпроса за мигрантските квоти, допълва Асошиейтед прес. \"В интерес на всички нас е за работим заедно\", обаче припомни той. Двамата лидери говориха и за разширяването на атомната централа Пакш в Унгария. Курц припомни, че Австрия има ясна позиция против атомната енергия. \"Ние сме убедени, че атомната енергия може да бъде една много опасна технология\", каза той и допълни, че Австрия смята, че Европейската комисия трябва да преразгледа субсидиите за разширяването на АЕЦ Пакш. Той каза, че страната му ще се възползва от възможността да подаде иск срещу отпускането на държавни субсидии за разширяването на атомната централа и каза, че това не е въпрос само на двустранна политика. Курц изрази опасение, че във връзка с АЕЦ Пакш може да е имало нарушения на юридически положения. Унгарският премиер Орбан посочи от своя страна, че строителството на нови енергоблокове в атомната централа не трябва да усложнява отношенията между Виена и Будапеща. \"Въпросът за строителството в АЕЦ Пакш не е дискусия между Австрия и Унгария. Ще направя всичко възможно да положа всички усилия, за да може различията в мненията между Австрия и Унгария по въпроса за атомната енергия да не усложнят нашите двустранни отношения. Това е европейски въпрос, а не работа между нашите страни и ние ще търсим решение на европейската сцена\", каза Орбан.", "date": "2018.01.30", "title": "Орбан: Европейският съюз трябва да се разшири към Балканите"}
{"url": "https://www.24chasa.bg/novini/article/6689558", "text": "600 баровски къщи в Белащица, Марково и Брестник не плащат местни налози, тъй като не са си извадили акт 16, установи комисия от община \"Родопи\". Без документ за въвеждане в експлоатация имотът не може да се декларира в данъчното и за него не се дължат данъци. Според проверяващите по тази причина собственици на палати нарочно се бавят с получаване на акт 16. \"Залепили сме им съобщения, с които ги приканваме доброволно да се явят в администрацията и да представят необходимите книжа за издаване на акт 16. Законът предвижда глоба за ползване на строежи за жилищни нужди, които не са въведени в експлоатация\", обясни главният архитект на \"Родопи\" Атанас Недевски. Той добави, че кметът на общината има право да издаде заповед за спиране на тока и водата на тарикатите. Към крайната мярка ще се пристъпи, ако притежателите на палатите не ги декларират. Недевски признава, че засега няма голям ефект от поставените съобщения. Богаташите най-често твърдели, че не обитават имотите си, а само ходели да ги наглеждат. В същото време засипвали общината с жалби, че нямат пътища, улично осветление и казани за смет. \"Не плащат данъци, а имат претенции. Палатите, които са вдигнали, дори не са във вилните зони на Белащица, Марково и Брестник, а са върху ниви с променен статут\", възмущава се арх. Недевски. По думите му, тъй като законът дава право за промяна предназначението на земята за жилищни сгради, в последните 7-8 г. в \"Родопи\" се наблюдава хаотично урбанизиране. Купували се места в къра за по 30-40 евро кв. м и се вдигали резиденции. През м.г. са били издадени 801 разрешителни за нови обекти. Повечето са за жилища. \"Строителният бум е голям, а общината не е в състояние да осигури необходимата инфраструктура и сметосъбиране, ако има некоректни данъкоплатци\", каза кметът Пламен Спасов.", "date": "2018.01.30", "title": "Собственици на 600 палата в 3 пловдивски села не плащат данъци"}
{"url": "https://www.24chasa.bg/novini/article/6690053", "text": "Специалният координатор на ООН за близкоизточния мирен процес Николай Младенов предупреди, че подложената на блокада ивица Газа е на ръба \"на пълния срив\", предаде Франс прес, цитиран от БТА. Младенов заяви, че за спасяването на ивицата Газа от бедствие е необходимо да се възстанови контролът на Палестинската автономна власт. В момента тази територия се управлява от ислямисткото движение Хамас. Хамас взе властта в Газа през 2007 г. след вътрешни борби с партията Фатах на палестинския президент Махмуд Абас. Без прехвърляне на властта \"има риск Газа отново да избухне, още по-смъртоносно и насилствено отколкото досега\", предупреди Младенов на годишната конференция на израелския Институт за изследване на националната сигурност в Тел Авив. В ивицата Газа се водиха три войни между Израел и палестински въоръжени групировки от 2008 година. Анклавът е подложен на конфликти, бедност, безработица, икономически застой, режим на водата и тока и блокада от Израел и Египет. Израел обвинява Хамас за тези проблеми. През януари САЩ обявиха, че замразяват десетки милиони долари плащания в агенцията на ООН за палестинските бежанци, която оказва значителна помощ в ивицата Газа. \"Често казвам публично, на заседания на Съвета за сигурност и на други места, че сме насред голяма хуманитарна криза. Нека бъдем ясни, днес нещата са отишли още по-далеч. Сега сме на ръба на пълен разпад на системите в Газа, с цялостен срив на икономиката, със съответните последици за социалните, политически и хуманитарни служби\", заяви той. Младенов съобщи, че ще обсъди тези поводи за безпокойство утре в Брюксел на среща на комисия за координация на подкрепата на международните донори за палестинците. Той уточни, че в срещата ще участват израелски и палестински представители и арабски външни министри. Според Палестинската автономна власт в срещата ще участва палестинският премиер Рами Хамдала.", "date": "2018.01.30", "title": "ООН: Ивицата Газа е застрашена от пълен срив"}
{"url": "https://www.24chasa.bg/novini/article/6690065", "text": "Успяхме да се възползваме от посещението си в Давос не само като слушатели. Фокусът тази година беше Европа. Тя се завърна на глобалната сцена като един сериозен фактор. Това каза пред  министърът на Българското председателство на Съвета на ЕС Лиляна Павлова, която коментира, че България е спечелила вниманието в Давос и се водят разговори за малък формат на това събитие в България, където да приемем световните лидери в бизнеса и инвеститори. \"За мен атмосферата, която създава Давос, дава възможност за по-неформални контакти с бизнеса ,но и междуправителтвените ръководители.Тази година Европа е основна тема на Давос. Миналата беше Китай, по-миналата САЩ. Европа се завръща със самочувствие, с много силни изказвания и участие на германския канцлер Ангела Меркел,президентът Макрон. Форматите Важно беше и участието на България, срещите на държавните глави по темата за Западните Балкани и по темата Новата Европа, каква Европа искаме като фактор\", каза Павлова.  \"Успехът на тази тема е на три фази. Първата е подготвителната и първият успех вече е факт с връщането на темата за Западните Балкани. Вторият приоритет е на 6 февруари ,когато излиза стратегията на Западните Балкани\", каза още министърът Българското председателство на Съвета на ЕС. ", "date": "2018.01.30", "title": "Лиляна Павлова: Фокусът на вниманието в Давос беше Европа"}
{"url": "https://www.24chasa.bg/novini/article/6690091", "text": "Бездомник, който открадна портфейл и мобилен телефон от жертвите на атентата в Манчестър, бе осъден на над 4 години затвор, предадоха световните агенции, цитирани от БТА.  Тридесет и три годишният Крис Паркър първоначално бе представен като герой, опитал се да помогне на ранените в самоубийствения атентат след концерта на Ариана Гранде в Манчестър на 22 май миналата година. Добри хора обединиха сили и събраха за бездомника над 50 000 британски лири. Но кадри на охранителни камери показаха как той краде мобилен телефон и портфейл от две жертви. На кадрите се вижда по-специално как Паркър се навежда над ранена жена, докато до нея нейната 14-годишна внучка агонизира. Той взима от ранената портфейл и после използва банковата карта, намерена вътре, за да яде в заведение за бързо хранене. \"Вие не сте героят, който претендирате, че сте, вие сте един обикновен крадец\", каза съдията при произнасянето на присъдата от 4 години и 3 месеца. \"Няма значение в какво положение сте, кражбата на неща от ранени и ужасени хора е достойно за съжаление дело\", коментира присъдата полицай от Манчестър.", "date": "2018.01.30", "title": "Бездомник, обрал ранени след атентата в Манчестър, бе осъден на над 4 години затвор"}
{"url": "https://www.24chasa.bg/novini/article/6689897", "text": "Непоказвани досега вещи на Ванга са изложени в къщата - музей в Петрич. Поводът е 10 г. от откриването на музея, което ще се отбележи през май, но и рождения ден на пророчицата - 31 януари. \"Знам, че има спорове, когато точно е родена - дали на 31 януари или на 3 октомври, но това не е най-важното. Важно е да има поводи да си спомняме за живота й и добрите дела. Самата тя приживе е казвала, че е радостна, че празнува два пъти рожден ден\", каза директорът на историческия музей в Петрич Сотир Иванов. Няма да се променя експозицията, която е в момента, защото тя показва автентичния вид на къщата на Ванга, но е дообогатена с още предмети и снимки най вече от младите й години. Сред тях са рокли, които е носела по различни празнични поводи. \"Знаем, че Ванга е била повече от скромна, затова при вещите й няма лукс. Вече сме изпълнили 8 книги с впечатления от посетители на музея и от тях сме извадили най-интересните спомени, които хората са споделяли\", допълни Иванов. Сред извадените от фондохранилището предмети са още три дамски чанти, три чифта обувки, 2 пеещи чаши и др. лични вещи. Към тях е монтирано насочващо осветление, а посетителите ще имат поредната възможност да се докоснат до бита на пророчицата и да усетят духа на дома, където е живяла, каза уредникът Петранка Попкочева.", "date": "2018.01.30", "title": "Непоказвани вещи на Ванга изложени в къщата-музей в Петрич"}
{"url": "https://www.24chasa.bg/novini/article/6689873", "text": "С днешна заповед на министър Ананиев Инспекторатът на министерството на здравеопазването и Изпълнителна агенция „Медицински одит“ влизат на проверка в Комисията за лечение в чужбина (КЛЧ), съобщиха от пресцентъра на министерството. Здравният министър реагира веднага след писмо от съпругата на починал гражданин, кандидатствал за финансиране на трансплантация пред КЛЧ през юли 2016 г. Проверката ще обхване трансплантациите на органи за периода от 01.07.2016 г. до 31.12.2017 г., като детайлно ще бъдат обследвани досиетата на всички пациенти, сезирали Комисията. Докладът трябва да бъде представен на министъра до 20 февруари. „Ще разберем кой точно не си е свършил работата от администрацията, за да може да си понесе отговорността. Министърът ще бъде безкомпромисен“. Това посочи зам.-министър Бойко Пенков на извънреден брифинг. Той обясни, че този случай е във фокуса на вниманието на МЗ и вече е получено становище от проф. Валтер Клепетко от Университетска болница - Виена, в което се казва, че трансплантацията е невъзможна заради общото състояние на пациента. От началото на годината комбинирана проверяваща група изследва цялостната дейност на Комисията за лечение в чужбина и се очаква до дни да представи доклада си на министъра. Целта на анализа е в комисията за лечение в чужбина да се направят такива промени, които да са в услуга на хората, стана ясно още от думите на д-р Бойко Пенков. „Искаме да подобрим дейността на Комисията, така че от една страна да няма административно забавяне на процедури, а от друга страна да няма злоупотреба с права“, посочи още зам.-министърът.", "date": "2018.01.30", "title": "Инспекторат и одит влизат на проверка в Комисията за лечение в чужбина"}
{"url": "https://www.24chasa.bg/novini/article/6689789", "text": ", все още е в болница, съобщиха от пресцентъра на полицията. 33-годишният мъж е настанен в отделението по хирургия за наблюдение, няма опасност за живота му. Както \"24 часа\" съобщи по-рано днес, Караватий е зам.-изпълнителен директор на металургичния завод в Дебелт \"Промет стийл\". Заводът е собственост на украинска компания. Сплашване заради работата на украинеца е основната версия на разследващите. Осведомени разкриха пред 24 часа, че съвсем скоро Караватий уволнил работници от металургичния завод, след като ги уличил в кражби. Младият шеф е нападнат около 19,45 ч. на общинския паркинг на ул.\"Гурко\", секунди след като паркирал джипа си \"Тойота Ланд Крузер\". Двама мъже с качулки на главите издебнали бизнесмена, който тъкмо отварял задната врата на колата, за да извади 5-годишния си син. Те го ударили по главата, украинецът започнал да се съпротивлява, но тогава единият го намушкал с нож във врата. Нападателите избягали, а окървавеният Артем грабнал сина си и го завел вкъщи, тъй като семейното му жилище било близо до паркинга. Едва след това се обадил в полицията, а съпругата му го откарала в болницата.", "date": "2018.01.30", "title": "Намушканият украинец още в болница, уволнил работници заради кражби"}
{"url": "https://www.24chasa.bg/novini/article/6689828", "text": "Сливенският окръжен съд задържа под стража четирима мъже за производство на наркотици. Това съобщиха от Окръжната прокуратура, по чието искане е задържането. 31-годишният Димитър М. и 37-годишният Драгия С., и двамата от Сливен, са обвинени за това, че на 24 януари 2018 г. в Сливен, без надлежно разрешително произвели и държали, с цел разпространение, метамфетамин и марихуана. Те са държали също прекурсори и материали за производство на метамфетамин. Мярка за задържане е наложена и на 30-годишния Николай К. и 28-годишния Александър Е. за това, че на 24 януари 2018 г. в Котел, в съучастие по между си и с трето лице, без надлежно разрешително произвели и държали, с цел разпространение, метамфетамин. Александър Е. е обвинен и за това, че държал прекурсори за производство на метамфетамин. Според прокурора обвиняемите биха могли да се укрият или да извършат друго престъпление.", "date": "2018.01.30", "title": "Задържаха четирима за производство на наркотици в Сливен"}
{"url": "https://www.24chasa.bg/novini/article/6689537", "text": "Само седмица преди приемането на стратегията на ЕС за разширяване към Западните Балкани, която се очаква да бъде приета на 6 февруари, Испания още веднъж постави под въпрос не само тази стратегия, но и целия процес, като се противопостави остро на включването на Косово в него, предаде Танюг, позовавайки се на косовския в. \"Коха диторе\". В писмо, изпратено до Европейската комисия, Испания изтъкна, че е против термина ЗБ6 (абревиатура за шестте страни от Западните Балкани) и посочва, че \"Косово не е част от процеса на разширяване\", съобщава БТА. Ако се вземат предвид забележките на Испания, стратегията за разширяване на ЕС ще подкопае доверието на страните, желаещи членство, посочва \"Коха диторе\". В дипломатическите кръгове се споменава дори, че Испания смята да се противопостави на участието на Косово в срещата на върха ЕС-Западни Балкани в София. Испания е една от петте членки на ЕС, които не признават независимостта на Косово.", "date": "2018.01.30", "title": "Според Испания Косово не била част от разширяването на ЕС"}
{"url": "https://www.24chasa.bg/novini/article/6689545", "text": "Чехия засилва мерките за сигурност по националните летища, съобщи пред журналисти в Прага днес премиерът Андрей Бабиш, цитиран от ТАСС. \"Само за укрепването на мерките за сигурност на пражкото международно летище \"Вацлав Хавел\" министерството на финансите е отделило 197 млн. крони (около 9,5 млн. долара) с ДДС\", подчерта премиерът. Той добави, че този проект е реализиран в сътрудничество с Израел - страна, известна с високите си технологии в сферата на сигурността, предава БТА. На пражкото летище са монтирани системи за електронен контрол на документите на пътниците при влизането в граничната зона и камери за външно наблюдение, които отчитат номерата на пристигащите автомобили. Освен това те в реално време отчитат дали някоя от колите не е крадена или похитена. Митническите служби вече разполагат с автоматични устройства за проверка на авиобагажите за радиация. В най-близко време в сградата на пражкото летище ще влязат в експлоатация монтираните вече електронни системи за оперативно идентифициране на самоличността. Според Бабиш засилването на мерките за сигурност на чешките летища е \"стратегическа инвестиция, контролирана от държавата\". В обозримо бъдеще ще бъдат модернизирани системите за сигурност и в другите чешки летища, приемащи международни полети, в градовете Бърно, Острава, Карлови Вари и Пардубице. За реализацията на този проект правителството е предвидило 585 млн. крони (около 29,5 млн. долара).", "date": "2018.01.30", "title": "Чехия дава милиони за по-голяма сигурност по летищата в страната"}
{"url": "https://www.24chasa.bg/novini/article/6689525", "text": "На 86-годишна възраст на 28 януари почина Станиш Бонев, известен политик и държавник от времето на социализма. Между 1981 и 1985 г. той е един от най-близките хора на Тодор Живков. Последователно е издигнат за зам.-председател на МС, председател на Държавния комитет за планиране и кандидат-член на Политбюро на ЦК на БКП. Бил е и народен представител. През 1985 г. обаче незнайно защо губи доверието и любовта на Първия, свален е от всички постове и е изпратен да ръководи Академията за обществени науки и социално управление (АОНСУ) Това беше академията, която трябваше да кове кадри за изграждането на социализма и комунизма. Станиш Бонев е роден в село Пенкьовци, Трънско, на 15 ноември 1931 г. От 1945 г. е член на РМС, а от 1954 – на БКП. През 1956 г. завършва ВИИ „Карл Маркс“. Работи в околийския, окръжния и градския комитет на БКП в Перник. Първоначално завежда отдел „Пропаганда и агитация“ в Околийския комитет на БКП, а след това е политически помощник на първия секретар на Окръжния комитет на БКП в Перник. По-късно е секретар на партийния комитет в Металургичния завод „Ленин“, както и секретар на Градския комитет на БКП в Перник. През 1964 г.  Станиш Бонев е изпратен  администрацията на Министерския съвет, а от 1971 г.  е член на Централната контролно-ревизионна комисия при ЦК на БКП. През 1977 г.  е  завеждащ отдел „Планово-икономически“ при ЦК.  За известно време е част от личния кабинет на Тодор Живков и тогава започва възходът му. 1989 г. заварва Станиш Бонев като член на ЦК на БКП. През 1991 г. се пенсионира и започва да пише мемоари. От 2007 г. е член на ЦС на Българския антифашистки съюз.", "date": "2018.01.30", "title": "На 86 години почина Станиш Бонев - един от най-близките хора на Тодор Живков"}
{"url": "https://www.24chasa.bg/novini/article/6689565", "text": "Районна прокуратура - Разлог е внесла в съда обвинителен акт срещу П. Хаджиев (на 57 години) за набеждаване на полицейски служители. Обвиняемият Хаджиев живеел заедно с брат си в къща в гр. Разлог, където отглеждали кучета. На 8 декември 2016 г., във връзка с депозиран сигнал в община Разлог за това, че техните животни често излизали свободно на улицата и нападали минувачи, било планирано тяхното изземване, съгласно съответната наредба. За тази цел били определени трима служители от отдел \"Екология\" към общината, придружени за оказване на съдействие от двама полицейски служители в РУ на МВР в града и ветеринарен техник. Шестимата отишли до дома на Хаджиеви и тъй като не установили наличието на звънец, през незаключената врата влезли в двора. Единият от полицаите започнал да вика стопанина по име, с уточнение от кого е търсен. В този момент от къщата изтичали две кучета, които лаели агресивно. Служителят на реда взел подпряна наблизо дървена тояга и започнал да я размахва срещу кучетата, а ветеринарят изстрелял по тях стрелички с упойващо вещество.  От къщата излязъл обвиняемият Хаджиев. Афектиран от случващото той се опитал да удари ветеринарния техник, но бил спрян от полицейските служители. Упоените животни били качени в специализиран автомобил и откарани в приют за кучета в гр. Банско. След извършено обезпаразитяване, ваксинация и кастрация същите били върнати на Хаджиеви. Междувременно обвиняемият депозирал в Районна прокуратура – Разлог писмено съобщение, в което заявил, че \"двама униформени полицейски служители влезли въоръжени без разрешение, като използвали сила, заплашване и злоупотреба с власт, в дома му\". Освен това той писмено декларирал, че въпросните служители на реда \"се качили на втория етаж, където простреляли домашните му любимци – две малки кученца на възраст 6 месеца, а освен това отнели брадва\". По случая е била извършена проверка, като впоследствие е било отказано образуване на наказателно производство, тъй като по категоричен начин е било установено, че изложеното в сигнала на обвиняемия не отговаряло на обективната истина. Предстои да започне съдебен процес срещу обвиняемия П. Хаджиев, който пред надлежен орган на властта набедил служителите на РУ на МВР - гр. Разлог в няколко престъпления.", "date": "2018.01.30", "title": "Съд за мъж от Разлог, набедил полицай, че влязъл в дома му и прострелял кучетата"}
{"url": "https://www.24chasa.bg/novini/article/6689553", "text": "При проверка на лек автомобил с румънска регистрация митнически служители на ГКПП \"Лесово\" задържаха 251 опаковки с контрабандни лекарства, съобщиха от митницата в Бургас. Иззети са повече от 11 000 таблетки, 1000 ампули и 12 кремообразни медикаменти от различни търговски марки лекарства, произведени в Турция. Те са били укрити в багажника на колата между лични вещи. Сред недекларираните лекарства има и антидепресанти, сънотворни и инжекционни разтвори, които се употребяват само по лекарско предписание. Срещу румънския гражданин е съставен акт за нарушение на Закона за митниците.", "date": "2018.01.30", "title": "Задържаха контрабандни лекарства на ГКПП \"Лесово\""}
{"url": "https://www.24chasa.bg/novini/article/6689562", "text": "Районната прокуратура в Пазарджик повдигна обвинение на 35-годишния Димитър М. за смъртта на 3-годишния му племенник, който в понеделник бе убит от питбул в двора на къщата им в пазарджишкото село Мокрище. Обвинението е за недостатъчна грижа и контрол върху кучето, вследствие на което е последвала смърт на дете. Говорителят на държавното обвинение в Пазарджик Павел Пантов обясни, че разследващите са получили неопровержими доказателства, че чичото Димитър е действителният собственик на кучето. Ако мъжът бъде признат за виновен, го очакват до 5 години затвор и глоба от 10 000 лева. С разпореждане на прокуратурата неговият арест е удължен до 72 часа. От държавното обвинение обявиха, че ще поискат от съда постановяване на постоянна мярка за неотклонение \"задържане под стража\" за Димитър М. , заяви прокурор Пантов.", "date": "2018.01.30", "title": "Повдигнаха обвинение на чичото на убитото от питбул дете"}
{"url": "https://www.24chasa.bg/novini/article/6689577", "text": "„Епархийският избор за нов видински митрополит протече при стриктното спазване на устава на БПЦ и каноничните процедури, а законно избраните епархийски избиратели дадоха своя вот в честна и прозрачна процедура, която можеше да се проследи на живо във Фейсбук” , се казва в изявление на врачанския владика Григорий, разпространено днес от митрополията. Според митрополит Григорий, който е наместник на овдовялата Видинска епархия, появилите се внушения, че изборът e бил предопределен се правят от група граждани, които са недоволни, че предпочитаният от тях кандидат не е получил доверието на избирателите „Такива внушения са напълно неоснователни, се казва още в изявлението на митрополит Григорий. - При всеки един вот, в обществото или в църквата, е съвсем естествено предварително да се знаят преобладаващите нагласи на избирателите за това какви са шансовете на кандидатите и кои от тях са предпочитани. Епархийските избиратели са в пълното си право да изразяват и обсъждат своите предпочитания за един или друг кандидат преди избора, защото те носят високата отговорност пред Бога и пред Светата ни Православна Църква да вземат най-доброто решение. Това е естествена и легитимна част от църковния живот, така както в обществото е нормална, необходима и легитимна дискусията сред избирателите, която предшества даден избор.” Владиката припомня , че изборът на нов митрополит е вътрешно църковен въпрос, част от автономията на БПЦ, който се подчинява на строги уставни и канонични правила. Опитите да се упражнява външен натиск и да се отправят противоуставни искания и претенции към БПЦ се смятат са неприемливи и противоканонични. Междувременно стана ясно, че епархийски избиратели от Видинско, участвали в избора за нов видински митрополит на 28 януари, завеждат колективен иск срещу богослова Владимир Велков за клевета и уронване на авторитета. Според нетях богословът Велков е характеризирал епархийските избиратели, участвали в избора, като подкупни продажници, за да гласуват против единия от кандидатите - епископ Поликарп. Затова те ще заведат дело за клевета, което ако спечелят, ще дарят средствата на социални домове от региона. Вчера пред медиите богословът Владимир Велков отвори запечатана от него декларация преди 12 дни, в която са посочени имената на двата кандидати за митрополити - Драговитийският епископ Даниил и Мелнишкият епископ Герасим, които ще спечелят най-много гласове. С това Велков показва, че изборите за митрополит във Видин са манипулирани.", "date": "2018.01.30", "title": "Митрополит Григорий: Изборите във Видин бяха прозрачни, внушенията за обратното са неоснователни"}
{"url": "https://www.24chasa.bg/novini/article/6689610", "text": "По разпореждане на главния прокурор Сотир Цацаров Върховната административна прокуратура (ВАП) ще изиска от Изпълнителната агенция „Военни клубове и военно-почивно дело“ цялата преписка по случая с ведомственото жилище на Станислав Бутенко, съобщи ВАП ще разгледа документацията в опит да намери решение по казуса с цел да помогне на семейството. Бившия военен и неговата съпруга са на път да останат на улицата, след като от Министерство на отбраната настояват те да напуснат ведомственото жилище до 22 март 2018 г. Причината е, че след като мъжът е пенсионер, вече няма право да живее там. Станислав Бутенко служи 22 години в българската армия и е награждаван с ордени и медали. От 7 години е обездвижен след тежък инсулт. След новината, че трябва да напуснат жилището инсулт получава и съпругата му. Така и двамата остават на легло.", "date": "2018.01.30", "title": "Цацаров се застъпи за болен бивш военен, който е на път да остане без жилище"}
{"url": "https://www.24chasa.bg/novini/article/6689687", "text": "Директорът на ЮЗДП инж. Дамян Дамянов и експерти от държавните ловни стопанства в обхвата на предприятието представят възможностите за ловен туризъм на най-голямото международно изложение JAGD & HUND. Изложението се провежда от днес до края на седмицата в германския град Дортмунд и събира почитателите на лова и природата от цял свят. На официалното му откриване присъства зам.-министърът на земеделието, храните и горите Атанас Добрев. България е представена на щанд от 50 кв. метра с богата национална сбирка от трофейни експонати от всички видове едър дивеч, добити от 6-те държавни предприятия. Тази година водещ организатор на българското участие е Югозападното държавно предприятие, което показва капитални трофеи от благороден елен, муфлон, дива свиня и глухар, отстреляни през последните 5 години в ловните стопанства на предприятието. Посетителите на българския щанд могат да опитат и традиционни български мезета от дивечово месо, както и дивечова яхния, приготвена от Ути Бъчваров. Присъствието на България на това авторитетно търговско изложение е важно както за популяризиране на ловния и алтернативните форми на туризъм, така и като възможност за разширяване на контактите и провокиране на интереса сред чуждестранните ловци към българските ловни полета.", "date": "2018.01.30", "title": "Възможности за ловен туризъм у нас представят на изложение в Дортмунд"}
{"url": "https://www.24chasa.bg/novini/article/6689722", "text": "- Искам да изкажа благодарност към организаторите на конкурса за най-добра дипломна работа, към Технически университет – Варна и към Университета в Любляна – Факултет по социална работа, защото без извършената мобилност по програма „Еразъм+“ темата нямаше да изглежда по този начин. Целта на изследването беше да се покаже важността на това един социален работник да бъде наясно с действащата в момента на национално и европейско ниво политическа система и как тя се отразява на социалната работа. В дипломната работа се разглеждат различните социални класи, различни алтернативни социални движения, които се борят да се справят с негативните страни на неолибералната политика в това число и в социалната работа. Имам няколко примера за алтернативна социална работа. Аз самата в Словения бях част от едно алтернативно общество, или общност, което се нарича РОГ. Две години бях част от тази общност и моето изследване за дипломната работа беше главно там. РОГ е една бивша фабрика за производство на велосипеди, която спира производството и затваря с разпадането на Югославия. 12 години по-късно група студенти и активисти решават да окупират пространството. Успяват да го изпълнят с едно изключително богато културно съдържание от дейности като социален център, художествени ателиета, галерии, концертни зали, барове, създадени от бежанци и лица, които търсят закрила и мн. др. - Много бих искала да насърча всички студенти да пътуват, да рискуват и да търсят възможности, да се възползват от програмата „Еразъм+“ и да бъдат в различни университети, особено в Централна Европа. Силно го препоръчвам, защото за мен това промени толкова много живота ми, че го деля така – преди „Еразъм+“, преди Любляна и след Любляна. Заминах първоначално за една година, но след това си удължих престоя с още една година и за този вече, бих казала, достатъчен период видях и преживях наистина много. Докоснах се и до различни системи на организация на образованието и на преподаване. Това, което е малко по-различно от опита ми в България е, че обучението е изключително интерактивно – основно чрез дискусии и анализи. Насърчава се непрекъснато критическото мислене. Повтаряха ни навсякъде „Мислете критично, мислете критично!“ и в началото ми беше наистина трудно да разбера и да се адаптирам към този подход, но успях. Срещнах се и с невероятни нови приятели, колеги и преподаватели, които ме вдъхновиха. Бях доброволка в различни инициативи и на много и различни места... Като цяло – мисля, че взех максимума, всичко възможно за периода на мобилността и престоя ми в Словения и искрено го пожелавам и на други млади хора. - Всъщност, да – доволна съм от това, което се случва. Това, което правя в момента ме кара да се чувствам много полезна и съответно - много щастлива. Мечтая да продължа да се развивам в същата сфера – областта на миграцията. Това е феномен, който вярвам, че не трябва да се разглежда като проблем, а да се търсят начини за справяне.", "date": "2018.01.30", "title": "Деница Маркова, магистър по „Социален мениджмънт“ от ТУ – Варна: Като социален работник се чувствам изключително полезна"}
{"url": "https://www.24chasa.bg/novini/article/6689718", "text": "Бизнес елитът в България застарява, показва проучване на Българската стопанска камара (БСК), цитирано от БТА. Бурното технологично развитие отваря пропаст между младите и по-възрастните генерации мениджъри. \"Бурното технологично развитие и особено навлизането на новите информационни технологии в живота на хората разсича непрекъснатата линия на поколенията и отваря пропаст между младите и по-възрастните генерации. Проучванията показват, че в България съществуват значителни различия между поколението основатели и поколението приемственици - различия, както в ценностите, така и в моделите и визията за развитието на бизнеса. Този разрив може да се окаже препъникамък в процеса на осигуряване на приемственост\". Това се казва в доклад на тема \"Приемственост и поколенчески различия в бизнес елитите на Прехода\", с автор Томчо Томов - ръководител на Националния център за оценка на компетенциите при Българската стопанска кабара, съобщиха от пресцентъра на работодателската организация. Докладът е бил представен от Томов днес на научна конференция \"Мобилност на елитите на прехода\" (1989 -2017 г.) и се основава на данни от международни изследвания и проучвания на БСК за предприемачеството в България и приемствеността между поколенията в бизнеса (предимно фамилния бизнес). В доклада се посочва още, че предприемаческата среда в България е сравнително по-слабо развита спрямо другите страни в преход. Изследванията показват, че се открояват две категории предприемачи - движени от възможност или движени от необходимост. Броят на движените от необходимост предприемачи, съставлява около една-трета от общия брой предприемачи у нас, което е твърде висока стойност в сравнение с много други държави, се отбелязва в документа. В подхода на правене на бизнес се открояват също две групи предприемачи - едните са малка (20 на сто), но елитарна и енергична група с иновационно-ориентирани бизнеси, а другите са много по-голяма група от бизнеси, които не се занимават с иновации и са насочени предимно към приспособяване и оцеляване. За да се захрани българският икономически растеж, е важно: да се идентифицират онези активни предприемачи, които разчитат на високи темпове на растеж и да бъдат подкрепени чрез регулаторни и други мерки, тъй като те са бизнес лидерите, от които се очаква да внесат нова динамика в икономиката; да се разпространи иновационната култура сред втората група предприемачи и така да се разшири базата, от която зависи международната конкурентоспособност на българската икономика. Като цяло, структурата на бизнеса в България е твърде раздробена и маргинализирана. Към настоящия момент са регистрирани около 1 млн. фирми, но само 45 на сто от тях имат някаква икономическа дейност. Около 93 на сто от активните фирми са микропредприятия (от 0 до 9 заети). Близо 6 на сто са малките предприятия (от 10 до 49 наети), а броят на средните и големите предприятия (50 до 250 и над 250 заети) гравитира в рамките на 1 на сто. През последните 6 години са закрити общо 4 085 предприятия - 85 големи, 1000 средни и 3 000 малки. Фамилният бизнес съставлява около 42 на сто от всички частни български фирми. Семейните фирми осигуряват близо 20 на сто добавена стойност към БВП на страната и около една-трета от работните места. Специфичните потребности и потенциал на фамилния бизнес в България се пренебрегва и подценява от държавните институции. Един от основните проблеми на фамилния бизнес е неговото трансформиране, своевременното предвиждане, планиране на унаследяването и осигуряването на плавен преход от едно поколение към друго. Според докладите на Европейската комисия приемствеността, предаването на бизнеса е общоевропейски проблем. Трансферът на бизнеса е най-критичната фаза от жизнения цикъл на малката фирма и един от основните рискове във фамилния бизнес. Според международните проучвания, само около 40 на сто от фамилните бизнеси оцеляват при прехода от първо към второто поколение и едва 15 на сто достигат третото поколение наследници. Страните с развита пазарна икономика имат създадени традиции и култура в осигуряването на приемственост и се стремят да подпомагат този процес чрез проучвания, консултации, регулаторни механизми и пряка институционална подкрепа. Този проблем е встрани от дневния ред на българския бизнес елит и държавните институции, посочва авторът. Нещо повече, според проучване на БСК, обхванало 30 000 водещи предприятия, бизнес елитът в България застарява в критични размери. Около 35-40 на сто от собствениците, съдружниците, управителите и членовете на бордовете на предприятията са на възраст 65 и над 70 години. Още около 35 на сто от тях наближават пенсионната възраст. Това е показател за липсата на доверие към следващото поколение и за липсата на готовност и желание за осъществяване на плавен преход и трансфер в бизнеса. Последствията от тази тенденция могат да се окажат крайно неблагоприятни за българската икономика, се посочва в доклада.", "date": "2018.01.30", "title": "Проучване на БСК сочи: Бизнес елитът в България застарява"}
{"url": "https://www.24chasa.bg/novini/article/6689729", "text": "Европейският съюз е привлякъл най-много чуждестранни инвестиции в света през 2016 г. – €424 милиарда евро, а втори са САЩ с €319 милиарда. Средната заетост в ЕС е рекордно висока – 72% от всички трудоспособни, а инвестициите са от нивата преди кризата – 22% от БВП. Всичко това показва, че за Европа икономическата криза е минало и сега е време да се концентрираме върху решаване на проблеми като миграцията и бъдещето на ЕС.“ заяви българският евродепутат от ГЕРБ/ЕНП и председател на Европейското движение Ева Майдел на новогодишна реч за бъдещето на Европа на 29 януари в Брюксел пред над 450 високопоставени гости на германската провинция Баден-Вюртемберг. Сред тях бяха премиерът на региона, Винфрид Кречман, европейският комисар по бюджет и човешките ресурси, Гюнтер Йотингер и министърът по правосъдието и европейските въпроси на Баден-Вюртемберг Гуидо Волф. Това съобщиха от пресцентъра на ПП ГЕРБ. „Миграцията е най-голямото предизвикателство пред Европа в 21-и век. Нито една държава не може да се справи с проблема сама. Трябва не просто да координираме политиките и действията на отделните държави, а да ги превърнем в общоевропейски мерки, ако искаме да се справим, когато миграционният натиск отново се засили.“, акцентира Ева Майдел, която беше специален гост на приема. „За развитието на обществата ни няма да е достатъчно да овладеем миграционния натиск. Трябва всеки европеец да има нужните умения да участва в новата икономика и условията на широка дигитализация. Само ако реформираме образованието в посока усвояване на умения като програмиране, предприемачество, работа с нови технологии, ще сме сред победителите по време на надигащата се технологична революция.“ заяви още Ева Майдел.", "date": "2018.01.30", "title": "Майдел: ЕС е най-голямата дестинация за чуждестранни инвестиции в света с 424 млрд. евро за 2016 г."}
{"url": "https://www.24chasa.bg/novini/article/6689637", "text": "23-годишният Кирил Нойков от София, който нападна лекари и персонал в болница \"Бургасмед\" на 24 май, м.г., ще лежи в затвора 4 г. и 3 месеца. Това реши Бургаският районен съд, който призна столичанина за виновен в нанасяне на телесни повреди на петима души. Екшънът в болницата в к-с \"Меден рудник\" се разиграл малко след 2 часа през нощта. 23-годишнитя Кирил емнал с юмруци лекари и болничен персонал от нощното дежурство, обърнал легло и крещял \"Ще Ви набия!\", \"Ще Ви убия! Ще Ви намеря, знам къде живеете!\", \"Какви сте Вие? Ще Ви убия, пак ще се върна! Знаете ли кой съм аз?\", \"Ще Ви убия! Махнете се от тук, какво като съм пиян? Да не мислите, че не мога да Ви набия?\". Сред пострадалите са анестезиолог и хирург, но те се отървали с леки телесни повреди. Охранител от болницата обаче пострадал по-сериозно, след като пияният пациентът му счупил глезена на левия крак. В съда биячът призна вината си и сключи споразумение с прокуратурата, което съдът одобри. \"Знам, че искаха да ми помогнат. Дължа извинение за това, което направих. Единственото, което исках, е да ми дадат един леген, за да повръщам. Пих твърде много алхохол, никога в живота си не съм употребявал такова количество. Съжалявам много\", каза Нойков. \"Опитваме се да забравим случая, но все още го преживяваме. Трябва да бъде гарантирана сигурността на лекарите, може би с по-засилена охрана. Трябват и законодателни промени\", коментираха посктрадалите лекари д-р Александър Серафимов и д-р Симеон Пенчев.", "date": "2018.01.30", "title": "51 месеца затвор за пациент, пребил лекари и персонал в Бургас"}
{"url": "https://www.24chasa.bg/novini/article/6689751", "text": "Баща и син са задържани за съхранение на 72 000 къса цигари без бандерол, съобщиха от пресцентъра на ОДМВР - Хасково. Вчера около 15.00 часа на автомагистрала „Марица“ в посока Пловдив, димитровградските криминалисти са спрели за проверка товарен автомобил „Фиат“, шофиран от 31-годишен свиленградчанин. В специално изграден тайник, разположен под товарния отсек на колата са намерени 7 полиетиленови чувала, пълни с кутии с различни по вид цигари – общо 64 000 къса. В същата връзка, служители от РУ Свиленград са извършили проверка на стопанска постройка в местност в село Левка, стопанисвана от бащата на водача. В помещение за съхранение на изкуствен тор и жито, икономическите полицаи откриват още 8000 къса безакцизни цигари. Папиросите без бандерол и товарната кола са иззети с протоколи по образуваните бързи производства по чл. 234 ал. 1 от НК.", "date": "2018.01.30", "title": "Заловиха баща и син със 72 000 къса цигари без бандерол"}
{"url": "https://www.24chasa.bg/novini/article/6689764", "text": "\"  Настоящото Народно събрание обсъди оставката на колегата Делян Добрев\", заяви депутатът Данаил Кирилов на брифинг на ПП ГЕРБ в кулоарите на Народното събрание относно решението на Конституционния съд за оставката на Делян Добрев. \"От ПГ на ГЕРБ подкрепихме нашия колега. Той защити името си, ние защитихме неговото име\", каза още той. \"С документи в национален ефир опровергах всички лъжи на Елена Йончева. Балонът, който тя надуваше през последните 4-5 месеца се спука. От друга страна в края на декември след решение на ПГ на ГЕРБ изтеглих оставката си\", заяви народният представител Делян Добрев. Добрев отбеляза, че от своя страна също е задал няколко въпроса към Йончева, но тя мълчала по темите вече седмица.                                                                                                                                                                                                                                                                                                                       ", "date": "2018.01.30", "title": "Делян Добрев: С документи в национален ефир опровергах всички лъжи на Елена Йончева (Видео)"}
{"url": "https://www.24chasa.bg/novini/article/6689787", "text": "Валидността на годишните винетки за 2017 г. изтича утре, напомнят от Агенция \"Пътна инфраструктура\". Стикери се продават в над 3000 разпространителски пункта. От тях 372 бр. са с денонощен режим на работа. Това са големите бензиностанции, офисите на \"Български пощи\", областните пътни управления и гранично контролно-пропускателните пунктове. В търговската мрежа има около 3,2 млн. винетки от различните видове и категории превозни средства. През 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната 30 лв., а седмичната 15 лв. За първи път има и тримесечна винетка за леките коли. Цената й е 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер. За първи път годишната винетка за всички превозни средства важи за срок от една година от датата на купуването й, т. е. ако шофьор си купи стикер например на 3 март 2018 г., когато тръгва на път за Националния празник и трите почивни дни, то той ще важи до 2 март 2019 г. Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази. Пълният списък на пунктовете за продажба на винетки е публикуван на интернет страницата на АПИ.", "date": "2018.01.30", "title": "Срокът на годишните винетки за 2017 г. изтича утре"}
{"url": "https://www.24chasa.bg/novini/article/6689192", "text": "В Скопие днес отново са в сила мерките против замърсяването на въздуха, предаде агенция МИА. Градският транспорт в македонската столица от днес е безплатен. Оставете автомобилите и използвайте градския транспорт, призова кметът Петре Шилегов, предава БТА.                                                                                                                                                                                                                                                                                                                       ", "date": "2018.01.30", "title": "От днес градският транспорт в Скопие е безплатен поради замърсяването на въздуха"}
{"url": "https://www.24chasa.bg/novini/article/6689209", "text": "Самолет на Кроация еъруейз, изпълняващ полет от Загреб за Брюксел, непосредствено след излитането бе върнат превантивно на загребското летище тази сутрин, след като в него се удари птица, съобщават хърватските медии. Случилото се не е застрашило безопасността на пътниците и членовете на екипажа, съобщиха от авиокомпанията. Пилотите са обучени и тренирани за прилагането на точно определени процедури при такава ситуация, се допълва в съобщението, предава БТА. Пътуващите за Брюксел ще заминат с първия следващ полет в зависимост от разполагането със самолетите във флота на авиокомпанията, се посочва в съобщението на Кроация еъруейз, която се извини за случая.", "date": "2018.01.30", "title": "Приземиха самолет в Загреб след удар с птица"}
{"url": "https://www.24chasa.bg/novini/article/6689204", "text": "23-годишен чуждестранен турист е задържан за кражба на 3000 лв. в заведение в Боровец, съобщиха от ОДМВР - София за \"Фокус\". Около 9 часа на 29 януари в полицейския участък в курортния комплекс се получил сигнал за извършена кражба на мъжка шуба от нощно заведение, в която според тъжителя е имало над 3000 лева и карти за бензиностанция. Образувано е досъдебно производство и е било предприето издирване. Броени минути по-късно криминалистите задържали младежа, който признал за стореното и върнал отнетата вещ.", "date": "2018.01.30", "title": "Задържаха чужденец, откраднал 3000 лева в заведение в Боровец"}
{"url": "https://www.24chasa.bg/novini/article/6689214", "text": "Руският президент Владимир Путин подписа указ за отличаване на високопоставени чуждестранни граждани с важен принос за укрепването на приятелството и сътрудничеството с Русия, сред които и сръбският външен министър Ивица Дачич, предаде Танюг. Същевременно вестник \"Блиц\" съобщи, че тази сутрин след заболяване е починал бащата на Ивица Дачич Десимир, предава БТА. Ивица Дачич, който вчера бе на посещение във Ватикана и на аудиенция при папа Франциск, трябваше да замине от Рим за Москва, за да получи ордена.", "date": "2018.01.30", "title": "Путин отличи сръбския външен министър\nза приноса му към укрепване на приятелството с Русия"}
{"url": "https://www.24chasa.bg/novini/article/6689222", "text": "Председателят на каталунския парламент Роже Торен отложи предвиденото за днес гласуване на кандидатурата на Карлес Пучдемон за премиер на испанската област, предаде Ройтерс. В същото време Торен даде да се разбере, че няма да предлага друг кандидат за поста. \"Днешното заседание (на каталунския регионален парламент) бе отложено, но не и отменено\", подчерта неговият председател, предава БТА. Торен определи Пучдемон като единствения жизнеспособен кандидат. Той обеща да гарантира неговия имунитет и този на всички каталунски депутати. Заседанието ще се състои, когато централните испански власти гарантират, че няма да се намесят в избирането на новия каталунски премиер, уточни председателят на регионалния парламент, цитиран от Асошиейтед прес. По-рано днес испанският премиер Мариано Рахой предупреди Торен за рисковете от провеждане на заседанието на каталунския парламент, което бе забранено от Конституционния съд, предаде Франс прес. Рахой повтори позицията си, че Пучдемон не може да бъде кандидат за премиер на Каталуния, докато живее в самоналожено изгнание в Брюксел. Испанското правосъдие издаде заповед за арест срещу каталунския сепаратистки лидер заради незаконното обявяване на североизточната област за независима държава през октомври. В края на същия месец Пучдемон избяга в Белгия.", "date": "2018.01.30", "title": "Отложиха заседанието за избирането на Карлес Пучдемон"}
{"url": "https://www.24chasa.bg/novini/article/6689223", "text": "През май ирландското правителство ще проведе реферндум за промяна на законодателството за абортите. Става дума за т.нар. поправка номер 8, която на практика забранява абортите, предаде  . Ирландците ще трябва да решат дали тя да бъде отменена. Премиерът Лео Варадкар, който бил и здравен министър, подкрепя отпадането й.", "date": "2018.01.30", "title": "Ирландия провежда референдум за абортите през май"}
{"url": "https://www.24chasa.bg/novini/article/6689219", "text": "Анкета на \"Галъп\" сочи, че откакто Доналд Тръмп е на власт, ключовите съюзници на САЩ в Азия вече не са толкова сигурни, че Вашингтон ще ги брани. Не бе затворена нито една военна база, но лозунгът \"Америка преди всичко\" подрони статута на САЩ. Затова Япония и Австралия укрепват военните си връзки, а Филипините, стар партньор на американците, теглят заеми от Пекин. Според експерти за разлика от САЩ Китай е засилил влиянието си върху политиката и икономиката на региона, пише \"Независимая газета\", цитирана от БТА. Година след идването на Тръмп в Белия дом виждаме разклатена вярата в ръководната роля на САЩ в света. Според проучване на \"Галъп\" в 134 страни рейтингът на администрацията му е спаднал на 30 процента. През последната си година администрацията на Барак Обама имаше одобрение от 48 на сто. Си Ен Ен изтъква, че процесът е засегнал дори страни като Япония, Австралия и Южна Корея, на които разчита най-много американската военна стратегия в Азия. Неяснотата около ангажиментите на САЩ към региона подбуди местните лидери да укрепват отношенията помежду си. Ще посочим за пример неотдавнашните договорености между премиера на Япония Шиндзо Абе и австралийския му колега Малкълм Търнбул от срещата им в Токио. Засега коментаторите наричат връзките между двете страни квазиалианс. Правителствените глави обаче решиха да сключат пакт за сигурност, който ще даде възможност войските им да участват в общи учения при взаимно домакинство. Вестник \"Стрейтс таймс\" изтъква, че преговорите, повлияни от заплахата от Северна Корея, всъщност са имали и по-дълбоки причини - растящата китайска сфера на влияние и съмнения относно политиката на САЩ в региона. Още повече с оглед няколкото горещи точки там. Според Чисуке Масуо, доцент от Университета за социални и културни изследвания на японския остров Кюшу, Китай навярно ще ги използва, за да докаже своето превъзходство. \"През юли 2021 г. се навършват 100 години от създаването на Китайската комунистическа партия. Както смятам, около тази дата председателят на КНР Си Цзинпин силно ще пожелае да демонстрира пред народа си, че Китай е станал водеща сила в региона\", казва Мацуо. След три години САЩ ще се опитат може би да възстановят позициите си, но това надали е възможно. Китай преструктурира целия международен ред в Азия и Тихия океан, обяснява той. Борбата между Китай и САЩ никъде не е вземала толкова открити форми, колкото в Южнокитайско море (ЮКМ). Китай продължи да строи въздушни бази и радари на острови, където се е настанил или които сам е насипал. Неотдавна САЩ изпратиха край един от тях ескадрен миноносец. Китай протестира - и нищо повече. Но конфронтацията бе смекчена от корейската криза. И видим ли кризата поуталожена, конфликтът неизбежно ще се изостри. Китай в общи линии успя да спечели на своя страна Филипините, независимо че споразумение за отбрана свързва Манила с Вашингтон. Филипинският президент Родриго Дутерте прие милиардни заеми от Пекин. Затова Манила едва ли ще се надява на помощ от САЩ в отдавнашния спор с Китай заради рифа Скарбъро. Но лакмус, показващ докъде стига китайското влияние в Югоизточна Азия, става днес политиката на Виетнам. По думите на Иън Стори, сингапурски експерт по Югоизточна Азия, Виетнам изгради отношения в отбраната със САЩ, с което изглежда изпъква сред съседните страни като единствена пречка за експанзията на КНР в ЮКМ. Стигна се дотам, че през март е предвидено посещение на американски самолетоносач във виетнамското пристанище Дананг - за пръв път след края на войната във Виетнам. \"Женмин жибао\", орган на ЦК на китайската компартия, помести злъчен коментар по този повод. Нищо чудно, писа вестникът. През 2011 г., когато излезе в морето първият китайски самолетоносач \"Ляонин\", американският самолетоносач \"Джордж Вашингтон\" навлезе в акватория, твърде близка до Виетнам. Американският кораб бе посетен от виетнамски офицери. А през 2014 г. САЩ частично вдигнаха забраната върху оръжейните продажби за Ханой. Оценките за влиянието на Китай и САЩ в Азия трябва винаги да включват икономическия фактор, изтъкна пред \"Независимая газета\" Алексей Маслов, ръководител на школата за ориенталисти в московското Висше училище по икономика. \"Днес на Китай се падат над 60 на сто от търговията в Азия. А делът на САЩ е под 25 процента. Останалото се пада на Япония и Южна Корея. Тъй че в търговията Китай е начело\", каза експертът. Друг много важен момент е броят на споразуменията, сключени през последните години от Китай с азиатски страни. В рамките на програмата \"Един пояс - един път\" Китай контролира почти цяла Азия с изключение на Япония и Южна Корея. А лансираната по-рано от САЩ идея за Транстихоокеанско партньорство се провали. \"Но САЩ контролират все още сферата на валутните операции. Затова Китай се опитва да интернационализира юана и да ограничи господството на долара\", добави Маслов. Впрочем, въпреки острата си конкуренция с Пекин Австралия не иска да превръща Китай и Русия в свои врагове. Неслучайно австралийската външна министърка Джули Бишоп заяви, че Русия и Китай не застрашават сигурността на страната й.", "date": "2018.01.30", "title": "Китай измествал САЩ от Азия"}
{"url": "https://www.24chasa.bg/novini/article/6689245", "text": "14-годишният Денис Живков, известен като Демир, остава в ареста с постоянна мярка за неотклонение задържане под стража. Това реши като последна инстанция състав на Варненския апелативен съд.   Апелативните магистрати приеха, че първата съдебна инстанция правилно е преценила, че нито родителските грижи, нито надзора на училището или на инспектор от Детска педагогическа стая биха осъществили законосъобразен контрол над обвиняемия. \"Много съжалявам. Искам да се прибера в нас\", каза тийнейджърът пред съда. Адвокатът му настояваше за по-лека мярка, но според съда всички събрани до момента доказателства и свидителски показания водят до обосновано предположение, че момчето е участвало в убийството. 13-годишният му съучастник не може да бъда подведен под наказателна отговорност заради възрастта си. Той е настанен в интернат. Всичко започнало на 16-и януари, когато двете момчета и Красимир се скарали в пункт за вторични суровини заради стари кашони. На другия ден децата решили да си отмъстят и пребили бездомника, който нощувал в изоставена барака зад пазарчето до бл. 20 във варненския квартал \"Владиславово\". Два дни след побоя тийнейджърите решили, че не е бил достатъчен, върна ли се и отново пребили мъжа. Този път обаче е бил фатален. Пряката причина за смъртта на бездомника е тежка черепно-мозъчна травма, но патолозите са открили множество следи от жестокия побой по цялото му тяло, а счупените му ребра са разкъсали някои от вътрешните му органи. Обвинението срещу Денис е за убийство по хулигански подбуди, извършено с особена жестокост и по особено мъчителен за жертвата начин. Престъплението е тежко по смисъла на закона и се наказва с „лишаване от свобода“ за срок от 15 до 20г., доживотен затвор или доживотен затвор без право на замяна. Заради непълнолетието на извършителя обаче, това наказание следва да се редуцира със затвор от 3 до 10 години, обясниха магистратите. Решението е окончателно и не подлежи на обжалване.", "date": "2018.01.30", "title": "Окончателно: Непълнолетният Денис остава в ареста за убийството на бездомник"}
{"url": "https://www.24chasa.bg/novini/article/6689230", "text": "Конституционният съд обяви за противоконституционен отказа на Народното събрание от 4 октомври 2017 г. да прекрати предсрочно пълномощията на народния представител Делян Добрев на основание на подадена от него на 3 октомври 2017 г. оставка, съобщиха от съда.  Решението е подписано с особени мнения на съдиите Кети Маркова, Анастас Анастасов, Гроздан Илиев и Филип Димитров. За него са гласували седем съдии. Съдиите Кети Маркова и Анастас Анастасов считат, че искането е допустимо и разгледано по същество е неоснователно. Съдиите Гроздан Илиев и Филип Димитров го намират за недопустимо. На заседанието са присъствали 11 конституционни съдии. Седем от тях са на мнение, че след като народен представител подаде оставка, тя не може да не бъде приета от Народното събрание. Мотивите на решението ще бъдат обявени допълнително, казаха от съда. Решението на съда не важи със задна дата, така че Делян Добрев си остава депутат. Освен това самият той оттегли оставката си, след като за казуса бе сезиран Конституционният съд.", "date": "2018.01.30", "title": "Конституционният съд за Делян Добрев: Не може да се отхвърля оставка на депутат"}
{"url": "https://www.24chasa.bg/novini/article/6689260", "text": "Най-възрастният мъж на планетата - испанецът Франсиско Нуниес Оливера почина на 113-годишна възраст, предаде ТАСС, като цитира испански медии. Той умрял в дома си в селището Биенвенида в автономната област Естремадура. Франсиско Оливера е роден на 13 декември 1904 г. През 1925 г. постъпва в армията и участва в испанско-френско-мароканската война и гражданската война. След това се занимава със земеделие в родното си селце, където животът му е спокоен. През 1988 г. остава вдовец. Той има четири деца, 9 внуци и 15 правнуци, предава БТА. Оливера бе смятан за най-възрастния мъж на планетата след кончината на Израел Кристал от Хайфа на 113-годишна възраст през лятото м.г.", "date": "2018.01.30", "title": "Почина най-възрастният мъж на планетата - испанецът Франсиско Оливера"}
{"url": "https://www.24chasa.bg/novini/article/6689278", "text": "Европейската комисия настоя днес държавите в ЕС да предприемат незабавни мерки за осигуряване на чист въздух. Еврокомисарят по околната среда Кармену Вела посочи пред журналисти, че ЕК повече няма да чака, съобщи БТА. Заявихме, че ще се отнасяме сериозно към сериозните въпроси - това правим. Утре комисарите ще обсъдят въпроса на седмичното си заседание. Държавите, които не са изпълнили досега изискванията и още не са предадени на съд, имат срок до понеделник да предложат нови мерки. Ако преценим, че тези мерки ще доведат до бързо подобрение, може да не отнесем въпроса до съда, заяви Вела. Изискванията са стари и трябваше да бъдат приложени отдавна. Достатъчно чакахме и повече няма да чакаме. Призовавам всички държави в ЕС да решат този въпрос със спешността, която съдържа. Отговорността за действие е на държавите, има и правни последици, добави еврокомисарят. Той отбеляза, че годишно в ЕС от дихателни болести умират около 400 000 души. Вела днес се срещна с представители на девет държави от ЕС, които не са осигурили качество на въздуха и които са заплашени от дело в Съда на ЕС. През 2008 г. ЕС въведе максимално допустими прагове на замърсяване на въздуха. В 23 от 28-те държави в ЕС тези изисквания не са изпълнени и въздухът е прекомерно замърсен в над 130 града. По един от показателите за замърсяване ЕК води дело срещу 13 държави (Австрия, Белгия, Чехия, Дания, Франция, Германия, Унгария, Италия, Полша, Португалия, Испания, Великобритания и Люксембург). По втори показател подсъдимите страни са 16 - Белгия, България, Чехия, Германия, Гърция, Испания, Франция, Унгария, Италия, Латвия, Португалия, Полша, Румъния, Швеция, Словакия и Словения.", "date": "2018.01.30", "title": "ЕК настоява за незабавни мерки за осигуряване на чистота на въздуха"}
{"url": "https://www.24chasa.bg/novini/article/6689294", "text": "Жена на 75 години от Шумен вчера е измамена по телефона от мъж, който се представил за полицай, съобщават от пресцентъра на ОД на МВР. В ранния следобед на стационарния й телефон позвънила жена, която започнала да плаче и да й казва \"майко, помогни ми\". Шуменката разбрала че става въпрос за измама и затворила телефона. Малко след това й се обадил мъж, който се представил за полицай. Той казал на жената, че в града се провежда акция за залавяне на измамници и я помолил за съдействие. Обяснил й, че са заловени трима души, но на свобода са още двама от групата. Казал й още, че в тефтер на единия от задържаните е вписан е нейният телефон и е твърде вероятно да я потърсят. Жената му съобщила, че вече е получила подобно обаждане, а мъжът я убедил да се включи \"в акцията за залавяне на измамниците\". Той й дал указания като й се обадят отново да бъде любезна, да изпълнява каквото й се каже и да предаде пари и ценности, както й се поиска. В това време на място щяло да има полицаи и измамниците щели да бъдат заловени. Малко след това на жената се обадил непознат, който й казал, че трябва да предаде всичките си налични пари и ценности, а ако откажела - щял да отиде до дома й и да й нанесе побой. След това отново се обадил \"полицаят\". Той й казал, че са на път да задържат измамниците, но за целта е необходимо да хвърли през терасата на жилището си парите в торба и да се прибере веднага в някоя стая, за да не пострада, ако има престрелка при задържането им. С мисълта, че помага на полицията жената поставила в торба 19 500 лева и 2 000 евро и ги хвърлила през тераса на седмия етаж на жилището си. По случая е образувано досъдебно производство.", "date": "2018.01.30", "title": "Шуменка даде на телефонни измамници 19 500 лева и 2 000 евро"}
{"url": "https://www.24chasa.bg/novini/article/6689311", "text": "Консервативният блок на германската канцлерка Ангела Меркел и германските социалдемократи (ГСДП) се споразумяха днес по въпроса за събиране на разделените бежански семейства, с което преодоляха ключово препятствие към сформирането на коалиционно правителство в страната, предаде ДПА. Събирането на семейства на бежанци, които желаят да доведат своите близки в Германия, ще бъде замразено до 31 юли, след което броят ще бъде ограничен до 1000 души на месец, съобщиха за ДПА източници от преговарящите екипи на партиите. Може да има някои изключения от този таван при изключително тежки семейни случаи, отбелязаха те. Християндемократите (ХДС) на Меркел, тяхната сестринска баварска партия (ХСС) и ГСДП вече имаха споразумение за въвеждане на месечен лимит за събиране на семейства в проекта за коалиционно споразумение, постигнат в началото на този месец. Дебатът обаче бе отново открит след започването на формални коалиционни преговори, 4 месеца след парламентарните избори през септември, резултатите от които не позволиха съставяне на коалиция в традиционните рамки. Левоцентристката ГСДП преди защитаваше правото за събиране на семействата на всички бежанци.", "date": "2018.01.30", "title": "Преговарящите за коалиция в Германия се разбраха за разделените бежански семейства"}
{"url": "https://www.24chasa.bg/novini/article/6689332", "text": "„Френският вестник „Фигаро“ някога написа за Стамболов, че той е въплъщение на българската енергия. От тази енергия и от този пример имаме нужда днес повече от всякога.“ Това заяви вицепрезидентът Илияна Йотова на тържествена церемония по повод 164 години от рождението на Стефан Стамболов, която се проведе пред паметника на революционера и държавника в София, съобщиха от прессекретариата на държавния глава. Според Илияна Йотова максимата, че не е важно колко дни има в живота ти, а е важно колко живот има в дните ти, сякаш е писана за Стефан Стамболов – само на 33 години революционер, борец за освобождение, политик, държавник в едни от най-трудните периоди в нашата история. „Днес образът на Стамболов, именно в своята противоречивост, трябва да служи като пример на съвременни лидери и политици. Защото един от проблемите пред България днес е острият дефицит на силни хора, на хора, които могат да отстояват своите идеи, да се борят за страната си, да се борят за националното“, отбеляза вицепрезидентът. По думите й Стефан Стамболов е човекът, успял да положи основите на българската държавност. „Едни безусловно го подкрепят, други не само чакат, но желаят смъртта му“, посочи Илияна Йотова и подчерта, че Стамболов е показал какво означава да си лидер, да отстояваш интереса на България така, както ти го виждаш. „Колко политици и държавници днес имат своята визия за развитието на страната – дали вярна или не, но която твърдо да отстояват“, попита вицепрезидентът. След края на словото си Илияна Йотова положи венец пред паметника на Стефан Стамболов.", "date": "2018.01.30", "title": "Йотова: България винаги ще има нужда от силни лидери като Стамболов"}
{"url": "https://www.24chasa.bg/novini/article/6689331", "text": "Някои сирийски опозиционни групи са решили да не присъстват на мирните преговори в руския курорт Сочи и вместо това Турция ще ги представлява, предаде Анадолската агенция. Според дипломатически източници сирийски опозиционни групи са решили да не участват в срещата и са предоставили правото да ги представлява на Турция. Повод за възникналата криза около присъствието на делегации на бунтовници на Конгреса за национален диалог в Сочи станал плакат, окачен на летището с логото на срещата, на който фигурирало \"знамето на сирийския режим\", но не и на някои други групи. Представителите на арабски, тюркменски и кюрдски групи реагирали срещу този факт и възникнала криза, предава БТА. Турската частна телевизия НТВ информира, че конкретно тюркменската делегация ще бъде представлявана от представителите на Анкара. Тюркмените чакали на летището от около 20 ч. снощи в очакване проблемът да бъде разрешен, но така и не се решили да отидат на срещата. При възникналата криза се е намесила турската делегация, а турският външен министър Мевлют Чавушоглу е обсъдил темата в телефонен разговор с руския си колега Сергей Лавров. Двамата са разговаряли два пъти само за ден, посочват турските медии.", "date": "2018.01.30", "title": "Сирийски опозиционни групи ще бъдат представлявани от Турция на срещата в Сочи"}
{"url": "https://www.24chasa.bg/novini/article/6689341", "text": "Започва ремонт на три основни пътни артерии в Монтанско. Това съобщиха на пресконференция народните представители от Монтана на ПП ГЕРБ Дилян Димитров, Ирена Димова и областният управител на Монтана Росен Белчев. В края на февруари стартира цялостна реконструкция на пътя Монтана – Студено буче – Дъбова махала. Вече има определен изпълнител, до седмица ще бъде подписан и договорът, а началото на ремонтните дейности ще започнат, при подходящи метеорологични условия. Сдружението, спечелило търга, е \"Каро- Пътстрой\" ДЗЗД с участници \"Каро Трейдинг\" ООД и \"Пътстрой - 92\" АД. Стойността на ремонта е 15 милиона лева по оперативната програма „Региони в растеж“ Ще бъде положена изцяло нова настилка, пътят на места ще бъде разширен и укрепен, за да може да поеме засиления трафик на пътни превозни средства от Дунав мост 2. Общата дължина на отсечките е 48 километра. Това са части от шосета втори и трети клас. Най-дългата е Дъбова махала – Монтана. Тя е близо 30 километра и е част от един от най-натоварените пътни участъци в региона – северния път Монтана – Видин. Шосето поема огромен трафик не само от леки автомобили, но и от тировеове и автобуси, тъй като разстоянието по него между двата града е с около 20 километра по-кратко от това по Е -79. В периода март-април започва и ремонт на пътя Монтана – Боровци. Това е единствената входно-изходна артерия на Монтана, която остана в лошо състояние. Финансирането идва от бюджета на Агенция „Пътна инфраструктура“. Продължава и ремонта на пътя за Белоградчик през Митровци и Превала до границата с област Видин. За момента не се работи по него, заради неподходящите климатични условия. Дилян Димитров обърна внимание на факта, че асфалтираните до момента участъци не са в завършен вид, защото не е положен последния износващ слой асфалт. Народните представители от ГЕРБ-Монтана стоят категорично зад изграждането на тунел под прохода Петрохан, който разкрива възможност за развитието на Северозападния регион, допълни Дилян Димитров. Предпроектното проучване започва през тази година.", "date": "2018.01.30", "title": "Започва ремонтът на пътя Монтана - Дъбова махала"}
{"url": "https://www.24chasa.bg/novini/article/6688817", "text": "Бях осъден в едно бързо, поръчково и политическо дело, каза бившият директор на Националната разузнавателна служба (НРС) ген. Кирчо Киров пред  . По удивителен начин личеше невероятния синхрон между военната прокуратура и военния съд, посочи ген. Киров. Според него делото е политическо, защото се разви и приключи точно сега, когато България е председател на Съвета на Европейския съюз. Целта е била да се покаже, че страната се бори с корупцията и има осъдена знакова фигура. Ще дойде времето, когато ще назова точните поръчители, каза генералът.", "date": "2018.01.30", "title": "Ген. Кирчо Киров: Осъден съм поръчково, някога ще кажа поръчителя"}
{"url": "https://www.24chasa.bg/novini/article/6688832", "text": "Около 18.50 часа снощи е получен сигнал за пътно-транспортно произшествие, при което на пътя между селата Кърналово и Михнево, община Петрич, лек автомобил е блъснал пешеходец. В резултат на инцидента мъжът е починал. По случая е образувано досъдебно производство. Информацията е на пресцентъра на ОДМВР-Благоевград.", "date": "2018.01.30", "title": "Кола помете пешеходец в Петричко"}
{"url": "https://www.24chasa.bg/novini/article/6688830", "text": "Директорът на ЦРУ Майк Помпейо очаква Русия да продължи да се намесва в чуждестранни избори, вземайки на прицел междинните избори за Конгрес в САЩ, пише британският в. \"Гардиън\". Помпейо каза, че не е забелязал \"значително намаляване\" на руската активност и е разтревожен за изборите за двете камари на Конгреса през ноември. \"Напълно очаквам, че те ще продължат да се опитват и да правят това, но съм уверен, че Америка ще може да произведе свободни и честни избори и че ние ще отвърнем по достатъчно силен начин, така че влиянието им върху нашите избори да не бъде голямо\", заяви той в интервю за Би Би Си. ЦРУ стигна до заключението, че Русия се е намесила в президентските избори в САЩ през 2016 г., но американският президент Доналд Тръмп отхвърля разследването на специалния прокурор Робърт Мълър като \"лов на вещици\". Белият дом е обвиняван, че не приема сериозно руската заплаха и не предприема ответни мерки, отбелязва \"Гардиън\". Все пак Помпейо, който е един от съюзниците на Тръмп, разпитани от Мълър, до известна степен се справя успешно с тази политическа акробатика. Говори се, че той е един от любимците на президента в правителството и съдейства да не се стига до същото ниво на спорове като с ФБР. Помпейо е сочен като евентуален заместник на държавния секретар Рекс Тилърсън, ако той се оттегли. Директорът на ЦРУ заяви в интервюто, че въпреки сътрудничеството в борбата с тероризма смята Русия преди всичко за противник и че руските опити за подривна дейност в Европа и САЩ не са намалели особено. Той отхвърли превърналата се в сензация книга на Майкъл Улф \"Огън и ярост: в Белия дом на Тръмп\", подхранила спекулации за психическото здраве на Тръмп, определяйки това като \"абсурдно\". Едно от най-големите предизвикателства за сигурността, пред които са изправени Белият дом и ЦРУ, е ядрената програма на Северна Корея. Помпейо каза в тази връзка, че Тръмп и висши служители си дават сметка, че евентуална война може да доведе до големи разрушения и загуба на човешки животи, но що се отнася до сценариите за отстраняване на севернокорейския лидер Ким Чен-ун или възпрепятстването на способността му за изстрелване на ядрени ракети, \"са възможни много неща\", посочва \"Гардиън\". Тръмп използва по отношение на Ким думи като \"огън и ярост\" и \"малкия човек ракета\", пораждайки страхове, че може да предизвика конфликт заради лична враждебност. Помпейо обаче заяви: \"Когато видите езика, който президентът избира да използва, има много публики за него . . . и аз ви уверявам, че Ким Чен-ун разбира посланието, че Америка е сериозна.\" Китай е също толкова голяма заплаха за Съединените щати, колкото и Русия, предупреди директорът на Централното разузнавателно управление (ЦРУ) на САЩ Майк Помпейо, цитиран от Би Би Си. В интервю за британското обществено радио и телевизия Помпейо каза, че китайските опити за оказване на тайно влияние върху Запада са също толкова обезпокоителни, колкото и руската подривна дейност. Китай обаче разполага с \"много по-големи възможности\" за провеждане на такива скрити операции, отколкото Русия, подчерта той. Шефът на ЦРУ призова западните страни да положат повече съвместни усилия за противодействане на китайските опити за упражняване на влияние върху тях като цяло. \"Наблюдаваме много целенасочени усилия за открадване на американска информация и за напълване на Съединените щати с шпиони - с хора, които да работят за китайското правителство срещу Америка\", предупреди той. Помпейо посочи, че Китай внедрява свои агенти в американската образователна и здравна система, както и в корпоративните среди. \"Това важи и за други части на света... включително Европа и Великобритания\", подчерта той. Помпейо предупреди, че Русия вероятно ще се намеси в изборите за Конгрес в САЩ през ноември. \"Не съм видял значително намаление на техните дейности\", каза той, визирайки предполагаемата руска намеса в президентските избори в Съединените щати през ноември 2016 г. Шефът на ЦРУ увери, че Русия не е спирала да се меси във вътрешните работи на САЩ, и прогнозира, че тя по всяка вероятност ще се опита да повлияе на изхода от предстоящите избори за Конгрес. \"Убеден съм обаче, че Америка ще е в състояние да (организира) свободни и справедливи избори, както и че ние ще успеем да отблъснем (руските намеси) достатъчно ефикасно, за да нямат те сериозно отражение върху нашите избори\", даде да се разбере Помпейо.", "date": "2018.01.30", "title": "ЦРУ: Русия се опитва да се намеси в изборите в САЩ, Китай също е заплаха"}
{"url": "https://www.24chasa.bg/novini/article/6688847", "text": " е неприемлив, но той не е показателен за всичките 281 центъра за настаняване на деца с увреждания, обяви пред   социалният министър Бисер Петков. Той уточни, че във всички центрове има над 3000 деца с увреждания и над 5000 души персонал. По думите му след скандала около дома в Могилино има голяма промяна – центровете са по-малко и са в големите населени места. Социалният министър призна, че има проблем с обучението и професионалната квалификация на хората, които работят с децата с увреждания, както и с ниското заплащане на тези хора. Предвидено е около 6000 работещи да минат обучение, предстои и изготвянето на нови стандарти за социални услуги, подчерта министър Петков.", "date": "2018.01.30", "title": "Бисер Петков: Хората, които работят с деца с увреждания не са подготвени и са ниско платени"}
{"url": "https://www.24chasa.bg/novini/article/6688855", "text": "Анкетно проучване на Българската търговско-промишлена палата /БТПП/ показва, че Китай е най-предпочитаната дестинация за бизнес пътувания, посочена от 54 процента от анкетираните. Това съобщиха от пресцентъра на БТПП. Германия остава втора от изследваните страни и най-предпочитана от страните в ЕС. Следват ги Италия, Сърбия, Румъния, Македония и Русия. В сравнение с миналогодишното проучване се отчита нарастващ интерес към Македония, обясним с подписания наскоро договор с България за сътрудничество. Над 76 на сто от българските компаниите имат интерес към икономическо сътрудничество с чуждестранни партньори, за да повишат износа на продукцията си; 36 на сто от фирмите търсят добър партньор при вноса на стоки; 28 на сто се нуждаят от партньор за съвместна инвестиция в България, а 12 на сто за инвестиции зад граница. Близо две трети от компаниите не познават изцяло условията за бизнес и търговия в страните, с които искат да имат бизнес отношения. БТПП има опит в изграждането на устойчиви бизнес взаимоотношения и е готова да откликне на всеки един интерес от страна на бизнеса, се посочва в съобщението. От БТПП уточняват, че на тях могат да се представят добри практики и специфични черти на възприемане на бизнес културата и начините на правене на бизнес. Близо 40 процента са заинтересованите от пътувания в чужбина имат интерес за срещи с фирми от сектора на машиностроенето, следвани от производства на храни и напитки, текстил и облекло, и електроника. Немалък е делът и на услугите - около 17 на сто от анкетираните изтъкват именно тях като причина за бизнес пътуване. Споразуменията за свободна търговия на ЕС представляват основен интерес за предстоящи бизнес събития, които БТПП да организира за своите членове, показват резултатите от проучването. Темата за Brexit засега остава по встрани от интересите на българските компании. Над 80 на сто от бизнеса, участвал в делегации на БТПП, оценява представянето им като отлично или много добро. В това число са включени програмата на събитията, осигурените партньори от чужбина, полетите, трансферите и хотелите, допълват от БТПП.", "date": "2018.01.30", "title": "Проучване: Китай е най-предпочитаната дестинация за бизнес пътувания"}
{"url": "https://www.24chasa.bg/novini/article/6688857", "text": "Американският инвестиционен фонд \"Колбърг Кравис Робъртс\" /ККР/е купувачът на мобилната мрежа Теленор в Сърбия и региона с три милиона абоната, пише белградският вестник \"Политика\" и напомня, че ККР притежава сръбския кабелен оператор СББ и телевизия Ен 1. Американският капитал в близко бъдеще ще бъде значителен фактор на сръбския пазар на телекомуникации и информация, пише в текста под заглавие \"Американски медийни пръсти в Сърбия\". ККР притежава още Тотал ТВ, \"Гранд продукция\", Спорт клуб, Синемания и детския канал Ултра, добавя \"Политика\", предава БТА. Махмуд Бушатлия, консултат за чуждестранни инвестиции, посочва като особено интересен политическия аспект на покупката, имайки предвид, че лице на ККР е бившият шеф на ЦРУ Дейвид Петреъс, както и мотивите на инвестиционния фонд да започне бизнес с телекомуникациите в тази част на Европа. \"ККР влиза в комуникациите и с това чрез интернет в сферата на масовото осведомяване. Те вече имат телевизия Ен 1, говори се и че много са напреднали преговорите с гръцкия собственик на Първа ТВ и О2\", казва Бушатлия. Коментирайки съобщенията, че ККР дава два милиарда евро за Теленор, той казва, че не е ясно дали сумата е предвидена за купуването на норвежкия мобилен оператор само в Сърбия, или за целия регион. Той добавя, че когато в купуването има и момент на политическа интервенция, тогава за нещо се плаща повече, отколкото струва. Бушатлия посочва, че Теленор не е предлагал за продажба бизнеса си в региона, а американският инвестиционен фонд се \"бута\" да купи неговия бизнес. Той посочва, че това, което предизвиква опасения, е възможността ККР да злоупотреби с позицията си и неоснователно да повиши цените на услугите си. Професорът в Икномическия факултет в Белград Любодраг Савич смята, че концентрирането на най-печеливши дейности, които имат и голямо влияние, в чуждестранни ръце, не е добро за една държава. Той посочва, че местната мобилна мрежа носи по-голяма печалба на собственика от еднократната продажба за милиард евро, колкото предлагат инвеститорите. Съветникът за чуждестранни инвестиции Милан Ковачевич на свой ред казва, че Комисията за защита на конкуренцията трябва да държи сметка за това какъв пазарен дял ще получи ККР и да не допуска по-голяма концентрация, допълва \"Политика\".", "date": "2018.01.30", "title": "Американски инвестиционен фонд е купувачът на \"Теленор\" в Сърбия"}
{"url": "https://www.24chasa.bg/novini/article/6688862", "text": "Сепаратистите, които искат Южен Йемен отново да стане независима държава, напредват в Аден. Десетки хора бяха убити при ожесточени сражения във втория по големина град в страната през последните два дни, предаде БТА. Сепаратистите са превзели президентския дворец в Аден, предаде Асошиейтед прес, като се позова на представители на йеменските сили за сигурност. Международно признатото правителство на Йемен се помещаваше в комплекса, откакто столицата Сана бе превзета от шиитските бунтовници хуси. Сраженията в Аден избухнаха в неделя, когато изтече даденият от сепаратистите краен срок на правителството да подаде оставка. Президентът Абд Рабу Мансур Хади определи действията на сепаратистите като държавен преврат. 36 човека са били убити и 185 - ранени, в Аден за два дни, съобщи Международният комитет на Червения кръст, цитиран от Франс прес. Агенцията отбелязва, че боевете с танкове и артилерия в пристанищния град усложняват още повече конфликта в Йемен. Сепаратистите бяха съюзници на Мансур Хади, но отношенията им се обтегнаха миналата година, след като президентът уволни губернатора на Аден Айдарус аз Зубайди. Международно признатото правителство на Йемен отделно се сражава от три години с подкрепата на оглавяваната от Саудитска Арабия сунитска коалиция срещу поддържаните от шиитски Иран хуси. Редица екстремистки групировки, сред които Ал Каида и \"Ислямска държава\", освен това са активни в най-бедната арабска страна, която е обхваната от тежка хуманитарна криза. Най-малко 11 човека загинаха днес при самоубийствен атентат в Югоизточен Йемен на контролно-пропускателен пункт на милиции, подкрепяни от Обединените арабски емирства, част от коалицията начело със Саудитска Арабия, предаде Ройтерс, като се позова на официални източници и местни жители. Атаката била извършена североизточно от Атак - главния град на провинция Шабуа, на близо 500 километра източно от столицата Сана. Атентатор самоубиец се врязал с автомобил, натъпкан с експлозиви, в контролно-пропускателния пункт. След това въоръжени мъже открили стрелба по пункта.", "date": "2018.01.30", "title": "Йеменските сепаратисти напредват в Аден, десетки убити в града за два дни"}
{"url": "https://www.24chasa.bg/novini/article/6688876", "text": "\"БСП винаги е подкрепяла последователно и с дълбоко убеждение задълбочаването на европейската перспектива и интеграция на страните от Западните Балкани. В политическата визия на БСП за развитието на Европа, европейското бъдеще и разширяването на Западните Балкани е изведено като основен приоритет\", това заяви Корнелия Нинова при срещата си с министъра по европейските въпроси и главен преговарящ за присъединяване на Черна гора към ЕС Александър Пейович. Тя подчерта, че разширяването на Европейския съюз към страните от Западните Балкани е гаранция за стабилността, сигурността и развитието както на Югоизточна Европа, така и на европейския континент като цяло. Това съобщиха от пресцентъра на БСП. В рамките на срещата беше обсъдена подготовката на споразумение за активизиране на политическия диалог и засилване на сътрудничеството на широка основа в области от взаимен интерес между Българската социалистическа партия и управляващата в Черна гора Демократическа партия на социалистите. Очаква се меморандумът да бъде подписан по време на официалното посещение на лидера на БСП в Черна гора в началото на пролетта по покана на председателя Мило Джуканович. Визитата ще бъде част от обиколката на лидера на БСП в страните от Западните Балкани и ще предшества срещатата на държавните, правителствени ръководители и политическите лидери от ПЕС и Западните Балкани през май 2018г. в София при домакинството на БСП. Корнелия Нинова заяви, че БСП ще настоява пред българското правителството, по време на срещата на върха ЕС – Западни Балкани не само да бъде приета обща декларация, която потвърждава политическата воля за приобщаване на Западните Балкани, но тя да бъде изпълнена със съдържание, като бъдат разписани конкретни инциативи, ангажименти и времеви хоризонт за реализацията им. Единодушни сме с нашите партньори от региона, че това е, което очакват те и техните граждани – силен политически сигнал и конкретни ангажименти, които да доведат до устойчиви резултати и да придвижат напред в преговорния процес всяка една от страните.", "date": "2018.01.30", "title": "Нинова се срещна с черногорския министър Александър Пейович"}
{"url": "https://www.24chasa.bg/novini/article/6688869", "text": "Турските въоръжени сили са \"неутрализирали 649 терористи\" в рамките на извършваната операция \"Маслинова клонка\" в района на град Африн, Северозападна Сирия, съобщи турският Генерален щаб, предаде ТАСС. \"От началото на операция \"Маслинова клонка\" в Африн въоръжените сили са унищожили 649 терористи от отрядите на Силите за защита на народа, Кюрдската работническа партия, Партия на демократичния съюз и \"Ислямска държава\", се посочва в съобщението, огласено от турската армия, предава БТА. Турските въоръжени сили обявиха на 20 януари началото на операцията \"Маслинова клонка\" срещу сирийските кюрдски Сили за защита на народа и Партията на демократичния съюз в района на сирийския град Африн.", "date": "2018.01.30", "title": "Турските въоръжени сили са неутрализирали 649 терористи в Сирия"}
{"url": "https://www.24chasa.bg/novini/article/6688856", "text": "Над 2.3 милиона хора в България използват Facebook активно всеки месец. Те споделят моменти от живота си, свързват се приятели, изказват се по важни за тях въпроси, промотират бизнеса си, както и да гледат различни забавни снимки. Въпреки това, не всичко, което мислим, че знаем за компанията, е истина. Ето 7 мита за Facebook. Навсякъде във Facebook Inc, включително в Messenger, се използват различни автоматизирани инструменти, за да осигурим безопасност на потребителите, а Messenger следва политиките на Facebook. Facebook Inc. създаде тези автоматизирани инструменти, за да премахве без човешка намеса малкия брой злоупотребяващи акаунти. Инструментите са еднакви с тези, които други интернет компании използват, и включват например PhotoDNA (позволяващ Facebook да разпознава хешове от изображения на детската експлоатация). В допълнение услугата на Messenger Тайни разговори (Secret Conversations) Ви позволява да използва криптирани съобщения, за да сте още по-уверени в сигурността на информацията. Не, Facebook не споделя информация, която Ви идентифицира, с рекламни партньори или такива за измервания и анализи, освен ако Вие не дадете разрешение. За да научите повече за това каква информация споделяте, посетете  . Facebook рекламите позволяват на различни организации да се свързват с потребителите, които е най-вероятно да са заинтересовани от техните услуги. Facebook цели рекламите, които хората виждат да са полезни за потребителите. Рекламодателите сами определят до кои потребители искат да достигнат въз основа на фактори, като интереси, възраст, местоживеене и други. Не, Facebook не позволява потребителите да виждат кой е гледал профилите им (дневника им). Няма приложения, които да предоставя тази функционалност. Ако срещнете апликация или програма, която предлага тази възможност, можете да я докладвате, тъй като това вероятно е опит за измама. Условията на Facebook ясно казват, че потребителите притежават съдържанието, което споделят във Facebook, включително и снимки. Когато публикувате нещо, Вие просто давате на Facebook лиценз, за да използвате това съдържание в съответствие с нашите условоя, включително и да го показвате на аудиторията, с която сте го споделили. Можете да проверите кой има право да види Вашите публикации, като посетите  . Също така може да проверите как другите потребители виждат Вашия профил ( ). Въпреки че Facebook използва предимно автоматизирани системи за подпомагане човешката работа за проверка на съдържанието, компанията непрестанно проучва и допълнителни начини за това как автоматизирано да се докладва или премахва съдържание, което очевидно нарушава правилата на Facebook. Към настоящия момент, автоматазация се използва например за модерирането на съдържание – ако 1000 души докладват дадено съдържание, Facebook няма да назначи 1000 души, които да прегледат докладваното съдържание. Автоматизирани системи се използват и за идентифициране на голи и/или порнографски сники, които вече са били премахвани поради нарушаване на стандартите на Facebook. Въпреки това, всяко докладвано съдържание се преглежда от реално лице, квалифицирано да определи дали действително има нарушение на стандартите и да взема решение дали то следва да бъде премахнато от платформата. Facebook предоставя много функции, които помагат за защититите акаунта си от опити за измама, като известията за вписване от непознато устройство, двуфакторната идентификация, дункцията за доверени контакти и възможността за отписване на всички устройства. Можете да намерите повече информация в секция  . Благодарение на тези инструменти, както и на отговорно поведение в мрежата, можете да бъдете сигурни, че профилът Ви е защитен.", "date": "2018.01.30", "title": "Общи митове за Facebook"}
{"url": "https://www.24chasa.bg/novini/article/6688416", "text": "2018-а ще е годината за пълна промяна на красивия морски град Бургас. С две нови огромни спортни зали, ремонт на възлови булеварди, нова промишлена зона и строителство на нови училища градът ще стане неузнаваем. Нови сгради с внушителните си по мащаб размери ще променят силуета му за десетилетия напред. Рамката на бюджета за тази година е разчетена за 249 млн. лв. и парите покриват всички належащи нужди на града и инвестират в много нови обекти. Някои от тях са чакани с години, а други, които нямат аналог в страната, показват размах в управленското мислене. Черешката на тортата тази година е изграждането на Училището, което е първото по рода си в България, ще отвори в комплекс “Меден рудник” и ще обяви прием още тази есен. Идеята е учебното заведение да захранва с кадри IT сектора и да направи конкурентни в страната и чужбина младежите с диплома от него след завършване на средното си образование. и на мястото на старата сграда на гимназията по автотранспорт, която ще бъде съборена и изградена наново. Ново училище се изгражда и в бургаския кв. “Горно Езерово”, а миналата година отвори иновативното “Ал. Г. Коджакафалията” в центъра на града. “Община Бургас е единствената, която в днешно време изгражда училища. За 2 г. правим 4”, с гордост казва кметът Димитър Николов. Надеждите на бургазлии са тази година акредитация да получи и Медицинският факултет към университета “Проф. д-р Асен Златаров”, чиято сграда вече е пред завършване. В него досега общината инвестира 4,5 млн. собствени средства, а за довършването и оборудването му в бюджета за 2018 г. са заложени още 600 хил. лв. “Когато държавата не може да осигури средства, то тогава затягаме коланите и си ги осигуряваме ние, както стана с Медицинския факултет, който си направихме сами”, казва кметът. През 2018 г. в Бургас ще отвори филиал и Националната художествена гимназия. Учебният корпус ще е в ефектната сграда на Магазия 1 на пристанището, чийто втори етаж общината ще преустрои за студенти и преподаватели. В края на годината на груб строеж трябва да се извиси и дългоочакваната спортна зала “Арена Бургас” за 50 млн. лв., която държавата строи върху общински терен чрез “Академика 2011” ЕАД. Многофункционалната сграда, на която преди 3 г. легендарният Сергей Бубка направи първа копка, е с капацитет за 6000 седящи места. и ще кандидатства за домакинство на състезания от европейското по лека атлетика през 2021-а или 2023 г. Тя ще е и първата в страната с лекоатлетическа писта, която покрива всички изисквания на международната федерация. Не по-малко впечатляващ се очертава и на площ от 21 дка в парка до компекс “Славейков”, който събира на едно място плувен басейн с олимпийски размери, футболно игрище и тенис кортове с трибуни. Освен с елегантната си визия, съоръжението ще вдъхне нов живот на цял един район, планиран до 2-3 г. да се превърне в новото сити на Бургас с чисто нов квартал с високи и модерни сгради от стъклобетон. Спортният комплекс вече е готов и трябва да отвори тази пролет. С най-голямо нетърпение обаче бургазлии очакват ремонта на емблематичния булевард “Богориди”, който води към Морската градина. Сега той е разкопан за полагане на новата канализация и после ще бъде покрит с ефектна настилка, ново осветление и зеленина. Проектът за “шпарца”, както старите бургазлии наричат улицата, е много впечатляващ и коренно променя облика в центъра на Бургас. Ще се ремонтират и за да са в ансамблов синхрон с обновения “Богориди”. Булевардът, който е любим и на туристите в Бургас, трябва да бъде готов за лятото. “За края на май не давам гаранции, по скоро за края на юни”, обясни зам.-кметът по строителството Чанка Коралска. С нова визия срещу 11 996 774 лв. ще се сдобие и другият прочут бургаски булевард “Демокрация”. Освен реконструкция с изграждане на бърз автобусен коридор по него ще бъде въведена и интелигентна система за управление на светофари, която ще разрежда трафика по оживената пътна артерия. 7 758 281 лв. са безвъзмездна финансова помощ по ОП “Региони в растеж”, а останалите 4 208 463 са собствено финансиране от общината. Цялостен ремонт е предвиден и за по-малки възлови улици и булеварди на различни места в града, както и изграждане на много паркинги върху общинска земя. През 2018 г. са предвидени достатъчно средства за изграждане на Процедурата вече е задвижена с предложение на кмета Димитър Николов до общинския съвет за изработване на ПУП с урегулирани поземлени имоти за производствени дейности с необходимите комуникации и улици към тях. Тази година ще бъде завършен и последният етап от пешеходната крабрежна алея от Бургас до кв. “Сарафово” с укрепване на свлачището там. През последните години тя се наложи като любимо място за разходки на бургазлии и туристи далеч от жилищното строителство и натоварения трафик. Модернизацията на Онкологичния комплексен център с дооборудването му на световно ниво продължава със Инвестицията за милиони левове ще вдигне нивото на здравното обслужване и ще спести средства на бургазлии да се лекуват в други градове. На 30 позиции в града контейнерите за смет ще бъдат заменени с подземни съоръжения, като общината е заделила 1 млн. лв. в бюджета си. 17 от тях ще са в централната градска част, където ще скрият боклука по най-оживените и предпочитани за разходка от туристи улици. СНИМКИ: ЕЛЕНА ФОТЕВА", "date": "2018.01.30", "title": "Пълна промяна в Бургас през 2018 г. - \nстроят “Арена”, 3 нови училища и промишлена зона"}
{"url": "https://www.24chasa.bg/novini/article/6688890", "text": "Либийски гражданин води дело в Белгия срещу НАТО заради бомбардировките на алианса в родината му през 2011 г., съобщават местни медии. Либиецът, чиито съпруга и три деца са били убити при въздушен удар срещу семейното им жилище в околностите на Триполи, търси съдебна отговорност от алианса. На първа и на апелативна инстанция жалбата му е била отхвърлена. Неговият защитник съобщава, че предстои делото да бъде отнесено до Върховния съд, за да може националната процедура да бъде изчерпана и случаят да бъде прехвърлен към Европейския съд по правата на човека, предаде БТА. Защитата цели да оспори имунитета на НАТО, залегнал в Конвенцията от Отава от 1951 г., където в чл. 13 ал. 2 е записано, че действията на представителите на пакта в официално качество се ползват със закрила срещу съдебно дирене. Според адвоката на ищеца НАТО е организация, създадена от едва няколко държави и чийто имунитет не е всепризнат, за разлика от ООН. Според белгийския съд дипломатическата защита, разпространена върху НАТО и нейните служители, осигурява закрила от граждански съдебни искове. Съдът допълва, че тази защита дава възможност алиансът да извършва своята дейност. Ищецът Халед ел Хамеди оцеля по случайност на 20 юни 2011 г., когато въздушен удар изби семейството му, но не и баща му, който бил цел на поражението. Бащата бил взет на прицел заради това, че е един от генералите, участвали в преврата, довел на власт Муамар Кадафи.", "date": "2018.01.30", "title": "Либиец оспорва пред съда имунитета на НАТО"}
{"url": "https://www.24chasa.bg/novini/article/6688892", "text": "За срок от 24 часа са задържани лелята, бащата и чичото на починалото след ухапване от куче 3- годишно дете от село Мокрище. Това съобщи за „Фокус“ говорителят на ОДМВР - Пазарджик Мирослав Стоянов. Той обясни, че собственик на кучето е лелята на детето. „Продължават процесуалните действия до пълното изясняване на трагичния случай, който стана вчера следобед около 15.00 часа в двора на къща, намираща се в пазарджишкото село Мокрище. След подаване на сигнал за случилото се на мястото незабавно са изпратени дежурни екипи на РУ-Пазарджик и „Спешна помощ“. За съжаление медиците са констатирали смъртта на 3-годишно момченце, което живеело в къщата заедно с баща си и свои роднини. Разследващите установили, че то излязло на двора и там по неустановени до момента причини е било нападнато от вързаното със синджир куче от породата „питбул“. За случилото се незабавно е уведомен прокурор от Районната прокуратура в Пазарджик. Тялото на детето е транспортирано в отделение „Съдебна медицина“ при МБАЛ - Пазарджик за аутопсия“, уточни Стоянов. Собствениците на кучето, което уби 3-годишното дете в село Мокрище, ще бъдат санкционирани по Закона за ветеринарномедицинската дейност. Областната дирекция по безопасност на храните в Пазарджик ще извърши действия, свързани със спазване на Закона за ветеринарномедицинската дейност. Това каза за „Фокус“ директорът на ОДБХ - Пазарджик д-р Петко Митев. Той обясни, че кучето не е безстопанствено, а има собственици. „Те имат своите ангажименти и отговорности, които не са изпълнили. Те са свързани с чипиране, издаване на ветеринарно-медицински паспорт, обслужване от ветеринарен лекар, обезпаразитяване, ваксиниране. На собствениците на кучето ще бъдат наложени санкции“, коментира д-р Митев. Той добави, че в рамките на образуваното досъдебно производство ще бъде възложена експертиза на ветеринарен лекар за агресивността на животното или за липсата на такава. На въпрос дали агресията на кучето е породена от това, че то е било държано гладно, д-р Митев коментира, че всичко е възможно, тъй като няма очевидци на трагедията. „Дали е предизвикано от детето, дали е изблик на агресия от самото животно, дали условията, в които е отглеждано, са спомогнали, това са неща, които само могат да се допускат, но не могат да се докажат“, каза още д-р Митев.", "date": "2018.01.30", "title": "Задържани са лелята, бащата и чичото на убитото от питбул дете"}
{"url": "https://www.24chasa.bg/novini/article/6688884", "text": "Три нападения в Кабул отнеха живота на над 130 човека само за малко повече от седмица - почти безпрецедентна терористична вълна, която има вероятност да предизвика отрезвяваща международна преоценка на отбранителните способности на Афганистан в момент, когато САЩ започват да изграждат ново, подсилено военно присъствие и увеличават ролята на бойното обучение, пише американският вестник \"Вашингтон пост\", предава БТА. Афганистанците бяха шокирани и разгневени след вчерашната атака срещу военна академия, големия самоубийствен атентат в събота и обсадата на луксозен хотел на 20 януари. При нападенията бяха ранени над 300 човека. Вълната от насилие, която включваше атака срещу британска благотворителна организация в град Джалалабад, отново повдигна въпроси за способността на правителството да защитава както своите граждани, така и чуждестранните посетители. Нападенията, за някои от които отговорност поеха талибаните, а за други - \"Ислямска държава\", бяха извършени, след като бунтовниците предприеха решителни настъпления в няколко селски района. Насилието, изглежда, опровергава твърденията на правителството, че афганистанските сили държат ситуацията под контрол и че атаките на бунтовниците срещу значими \"меки мишени\" са ефектен заместител на намаляващата им сила на бойното поле. Нападенията срещу международни хуманитарни организации и гости на хотели могат да нанесат удар на важни помощни програми и да доведат до намаляване на броя на чужденците, които се опитват да помогнат на разкъсваната от война и страдаща от бедност страна. Специалистът по Южна Азия в Международния център за изследователи \"Удроу Уилсън\" във Вашингтон Майкъл Кугелман заяви, че вълната от атаки представлява \"опасно изостряне\" на ситуацията, което изтъква \"страховитите предизвикателства\", пред които все още са изправени Съединените щати в Афганистан, отбелязва \"Вашингтон пост\".", "date": "2018.01.30", "title": "\"Вашингтон пост\": Вълната от насилие в Афганистан изтъква слабостта на правителството"}
{"url": "https://www.24chasa.bg/novini/article/6688919", "text": "Жител на град Пещера не успя да убеди Районния съд в града, че намерените в дома му 2 869 литра алкохол без акциз са били за лична консумация. Мъжът неуспешно опита да обжалва наложената му рекордна глоба от 30 604,08 лева, съобщи  . Къщата на пещереца била проверена по време на съвместна акция на МВР и митниците на 14 октомври 2016 година. В нея и прилежащи помещения били намерени десетки туби, бидони, бъчви и бурета с течност, миришеща на етилов алкохол. Стопанинът не представил документ за платен акциз за ракията, за която заявил, че е за лична консумация, варена в собствен казан, от собствена продукция плодове. Съоръжението за изваряване също се оказало незаконно и без регистрация. За това собственикът е наказан с още една глоба от 1 000 лева, като е платил предвидените по закон 40% от стойността на съоръжението – 520 лева. Според направените експертизи, пазарната стойност на алкохола пък е 36 192,10 лева.", "date": "2018.01.30", "title": "Над 30 000 лева глоба за почти 3 тона алкохол без акциз в дома на мъж в Пазарджишко"}
{"url": "https://www.24chasa.bg/novini/article/6688957", "text": "Поради обявена грипна епидемия в 770 училища в страната днес няма да има учебни занятия. Това съобщиха от пресцентъра на Министерството на образованието и науката. За 138 училища в област Бургас грипната ваканция продължава до 2 февруари. В София-град 276 училища също няма да учат до 2 февруари. 40 училища в област Сливен и 71 училища в област Русе са в грипна ваканция от днес. В Община Варна 63 училища няма да учат днес, но в област Варна се провеждат учебни занятия. В 13 училища в област Габрово и в 61 училища в област Монтана няма да има учебни занятия до 2 февруари. Обявена е грипна ваканция за 60 училища в област Хасково и за 44 училища в област Ямбол. В още 4 училища няма да се учи днес - ОУ „Иван Вазов“ – с. Мусачево, Софийска област, ОУ „Св. Св. Кирил и Методий“ – с. Ставерци, община Долна Митрополия, област Плевен, СУ „Хр. Ботев“ – гр. Белоградчик, и ОУ „Васил Левски“ – с. Бойница, област Видин.", "date": "2018.01.30", "title": "МОН: В 770 училища в страната днес няма да има учебни занятия"}
{"url": "https://www.24chasa.bg/novini/article/6688978", "text": "Сръбският премиер Ана Бърнабич потвърди, че скоро вместо газопровода \"Южен поток\" ще бъде изграден \"Сръбски поток\", който ще върви от България до Сърбия, пише скопският вестник \"Вечер\". Бърнабич заявила също, че съществуващата компания \"Южен поток\", формирана с намерението да изгради газопровода със същото име, ще се преименува в \"Сръбски поток\", предаде БТА. В момента работим по проектирането на газопровода Ниш-Димитровград и вярвам, че скоро ще започнем изграждането, заявила Бърнабич. Според нея, това е план на правителството и един от приоритетите в рамките на Берлинския процес - газопровод към България, който ще стане един от главните хъбове за газ в тази част на Европа чрез \"Турски поток\", тъй като Русия планира през 2019 г. да прекрати транспорта на газ през Украйна. В Сърбия вече бе обявено, че новият газопровод към България ще бъде с дължина 150 км и годишно по него ще се транспортират около 1,8 милиарда кубически метра газ. Този газопровод ще бъде двупосочен, което ще означава, че Сърбия и България ще могат една на друга да си доставят газ. За изграждането на този газопровод България е получила от ЕС 45 милиона евро, а според в. \"Блиц\" ЕС е платил в сръбския бюджет за тази цел 49,7 милиона евро. Сръбският президент Александър Вучич заяви преди четири дни, че газовата интерконекторна връзка между България и Сърбия трябва да започне да се изгражда през юни или юли тази година.", "date": "2018.01.30", "title": "Ана Бърнабич: Скоро ще бъде изграден \"Сръбски поток\""}
{"url": "https://www.24chasa.bg/novini/article/6688987", "text": "Учени секвенираха човешки геном с устройство с големината на човешка длан и се надяват, че постижението им ще даде възможност генетиката да се използва в рутинната медицина, съобщи Ройтерс. Учените от Великобритания, САЩ и Канада успяха да секвенират много по-дълги отрязъци ДНК и така процесът стана по-бърз и евтин. Работата на устройството MinION на компанията \"Оксфорд нанопор\" е съвсем различна от първия опит за секвениране на човешки геном, който започна през 1990 г. и продължи 13 години, като в проекта участваха лаборатории от цял свят, а бюджетът им беше три милиарда долара, предава БТА. \"Ако си представим как се пресъздава геном, това е като да се сглобява пъзел. Способността да получаваме дълги секвенси, е като да бъде сглобено голямо парче от пъзела - сложността на процеса намалява\" - каза един от ръководителите на изследването проф. Ник Ломан от университета на Бирмингам. Разбирането и интерпретирането на човешкия геном е крайъгълен камък за съвременната медицина. Той дава информация за наследствените генетични рискове, наличните антитела или как са се развили болести, например рак. Портативното устройство засича промяната в електрическия сигнал при преминаване на молекули ДНК през миниатюрен отвор. Точността на подхода е 99,5 процента. Цената на секвениране на човешки геном с него е 1000 щатски долара. \"Това е крайъгълен камък за геномиката - каза Мат Луз от университета на Нотингам. - Дългите разчитания, които са възможни с нанопоровото секвениране ще ни дадат много по-ясна картина на общата структура и организация на генома от преди\".", "date": "2018.01.30", "title": "Учени дешифрираха човешкия геном с портативно устройство"}
{"url": "https://www.24chasa.bg/novini/article/6688998", "text": "Натрупването на кислород в океаните на ранната Земя е започнало 250 милиона години преди големи количества кислород да навлязат в земната атмосфера преди около 2,45 милиарда години, сочат резултатите от изследване, цитирани от ЮПИ. Учени стигнаха до тези заключения, след като създадоха модел на ранните екосистеми в първичните океани на Земята. Те изследваха древни седиментни скали и химични подписи на първична морска вода, за да получат модел на ранни биохимични реакции в океаните. Той отчита кръговрата на сярата, за да се разбере по-добре как различни нейни изотопи са се съхранили в древни океански седименти, предава БТА. \"Опитваме се да реконструираме ранния живот и ранната среда\", заяви Сергей Кацев от университета на Минесота в Дълут. Получените резултати навеждат на мисълта, че преди около 2,7 милиарда години бактерии са започнали да поглъщат достатъчно количество сяра, за да може да се натрупа кислород в океаните на ранната Земя. \"Когато малки бактерии в океаните започнали да произвеждат кислород, това било повратна точка, която променила химичните процеси на Земята - поясни Кацев. - Изследването ни идентифицира периода, когато натрупването на кислород в океаните достигнало нива, при които се променили химичните процеси в тях. Натрупването му в океаните предхожда с около 250 милиона години това в атмосферата. Става въпрос за период, чиято продължителност е като тази от първата поява на динозаври до ден днешен.\" Това ни дава възможност да теоретизираме не само за ранния живот на Земята, но и за подписи на живота, които е възможно да бъдат открити на други планети, отбелязаха учените. Резултатите от изследването са публикувани в Science Advances.", "date": "2018.01.30", "title": "Натрупването на кислород в океаните  започнало 250 милиона години по-рано"}
{"url": "https://www.24chasa.bg/novini/article/6689004", "text": "Експерти от лаборатории на Организацията за забрана на химическото оръжие (ОЗХО) са стигнали до извода, че нервнопаралитичният газ зарин, с който бе извършена голямата химическа атака срещу предградието Гута на сирийската столица Дамаск на 21 август 2013 г. , е от запасите на този газ в арсенала на сирийското правителство, са заявили пред Ройтерс дипломати и учени. Това подкрепя западните обвинения, че силите на режима на Башар Асад стоят зад това престъпление, отбелязва агенцията. При извършените лабораторни тестове, образци, събрани от мисията на ООН в Гута след химическата атака, в която стотици хора загинаха от отравяне със зарин, са били сравнени с химикалите, предадени от Дамаск за унищожение през 2014 г. Тестовете констатирали идентични \"маркери\" в образците, събрани в Гута и на местата на други две атаки с нервнопаралитичен газ - в град Хан Шейхун (провинция Идлиб) на 4 април 2017 г. и в Хан ал Асал (провинция Алепо) през март 2013 г., посочили двама души, ангажирани в тестовете, предава БТА. Същите тези резултати станали основа за доклада на съвместния разследващ механизъм на ОЗХО през октомври м.г., в който се прави извода, че сирийското правителство е отговорно за атаката в Хан Шейхун, при която загинаха десетки хора. Констатациите за Гута, чийто детайли са били потвърдени пред Ройтерс от два независими дипломатически източници, не са били включени в доклада през октомври, защото не са били част от мандата на разследващия екип. Въпреки това те потвърждават твърденията на САЩ, Великобритания и други западни страни, че правителството на Асад все още притежава и използва забранени муниции в нарушение на няколко резолюции на Съвета за сигурност на ООН и на конвенцията за химическите оръжия, отбелязва Ройтерс. ОЗХО отказа да коментира тези разкрития на агенцията. Сирия неведнъж е отричала да е използвала химически оръжия в гражданската война, която продължава вече седма година, и обвинява бунтовническите групировки за химическите атаки извършени на територии под техен контрол.", "date": "2018.01.30", "title": "Потвърдено: 3 химически атаки в Сирия са със зарин от запасите на режима в Дамаск"}
{"url": "https://www.24chasa.bg/novini/article/6689058", "text": "Една от държавите в света, в която се пие най-много, изпадна в тежък махмурлук. Новият закон на Литва за спиртните напитки повиши законовата възраст за консумация на алкохол от 18 на 20 години, забрани рекламирането на алкохол и сериозно ограничи работното време на магазините за спиртни напитки. Законът, който е в сила от 1 януари, предизвиква големи спорове в балтийската страна с 2,9-милионно население, предава БТА. Според Световната здравна организация консумацията на алкохол на глава от населението сред литовците се е увеличила с над 22 процента за едно десетилетие - от 14,9 литра чист алкохол годишно през 2006 г. на 18,2 литра през 2016 г. Властите прецениха, че са необходими драстични мерки. \"Трябваше да направим нещо по въпроса\", каза здравният министър Аурелиюс Верига, който е главният поддръжник на новото законодателство. (Алкохолизмът) \"прави Литва непривлекателна за чуждестранните инвестиции и туризма\". \"Особено потресаващи са проучванията, които показват, че у нас една трета от 15- и 16-годишните редовно консумират алкохол\", отбеляза Верига. Литва има най-високото ниво на самоубийства в Европа - 36 на 100 000 души, а нивото на самоубийствата сред алкохолиците се запазва високо, показва проучване, проведено от здравни специалисти във Вилнюския университет. \"Това бяха трудни решения\", каза Верига и отбеляза, че противниците на новия закон се опитват да \"изкарат глупаци\" поддръжниците му, включително него. Верига стана министър в края на 2016 г., когато партията му - Литовски съюз на селяните и зелените, спечели повечето места на националните избори. Партията придвижи напред няколко консервативни законодателни промени в семейната политика въпреки обществените протести и разногласията с коалиционните партньори. На стената на популярен ресторант във Вилнюс Верига е нарисуван като талибански боец с автомат \"Калашников\", а над него е написано \"Купонът свърши\". Това отразява безпокойството, че Литва навлиза в мрачна епоха на радикални забрани и ограничения. Някои коментатори предложиха Литва да започне да цензурира класически литературни произведения, в които се описва пиенето на алкохол, а членове на опозицията вече внесоха поправки с цел да отменят най-строгите аспекти на закона. Дори президентът на страната Далия Грибаускайте призова за поправки. \"Това ми напомня за Средните векове и много вреди на образа и репутацията на Литва в чужбина\", каза Грибаускайте, коментирайки ситуация, налагаща да се късат страници от чуждестранни списания. Издатели се втурнаха да премахват или да закриват с червени лепенки рекламите на спиртни напитки от чуждестранни публикации, разпространявани в страната, за да избегнат глоби от 30 000 евро на реклама. Анализатори изтъкват, че новите закони се прокарват без никакъв диалог, пренебрегвайки нежеланите странични ефекти, международните практики или дори здравия разум. \"Тяхната политическа програма е сбор от произволни идеи, обвити в месианство и забулени в лицемерие\", каза президентът на Литовския институт за свободния пазар във Вилнюс Жилвинас Шиленас. \"Но те водят последователна политика за налагане на забрани, що се отнася до регулирането на личния избор и начин на живот.\" \"Партията няма друга отличителна черта освен кръстоносния поход срещу това, което хората слагат в устата си\", добави Шиленас. Ресторантите също бяха засегнати. Вече не е разрешено след 20 ч. да се показват бутилки с вино, защото етикетите им са смятани за реклама. Сега клиентите могат да избират дали да си купят вино в чаша или да си го поръчат в кана. \"Това е просто нелепо\", каза един от директорите на Литовското сомелиерско училище Арунас Старкус, който нарече новите правила \"нерационални и наивни\". \"Нужни са десетилетия, за да се променят навиците на хората, и това трябва да се прави, като се променя културата, а не като се налагат ограничения и наказания\", каза Старкус. Много барове в центъра все още обслужват посетители, които нямат навършените години, а собствениците са доста скептични към новите регулации. \"Разбира се, че пускаме всички, дори тези под 20 години\", каза управителят на популярен бар във Вилнюс Раминта Руйбите. \"Можем да им предлагаме безалкохолни напитки.\" От своя страна, министър Верига е непреклонен. \"Никой няма да реши тези проблеми вместо нас\", каза Верига. \"Трябва . . . да помогнем на новото поколение да порасне, като не мисли, че алкохолът е главният фактор, който обединява и сплотява нашето общество.\"", "date": "2018.01.30", "title": "По-строги правила за спиртните напитки в Литва предизвикаха спорове"}
{"url": "https://www.24chasa.bg/novini/article/6689083", "text": "Вчера на ГКПП Дунав мост – Видин за излизане от страната пристигнал лек автомобил „Мерцедес“ с германска регистрация, с водач германския гражданин Алхалими М./39 г./. С него пътували още един германски гражданин и двама сирийци – мъж и жена. Сирийците представили германски разрешителни за пребиваване. Граничните полицаи установили, че представеното от жената разрешително не е на приносителката му. Сирийската гражданка е непълнолетна. Тя е предадена на Държавната агенция за бежанците. Това съобщиха от МВР. По случая в ГПУ-Видин е образувано досъдебно производство за каналджийство. Шофьорът е задържан е за 72 часа в следствения арест.", "date": "2018.01.30", "title": "Гранични полицаи откриха в кола сирийка с чужд документ за самоличност"}
{"url": "https://www.24chasa.bg/novini/article/6689097", "text": "Вашингтон фактически нарече всички включени в т. нар. кремълски списък врагове на САЩ, каза Дмитрий Песков, говорителят на руския президент, цитиран от ТАСС. Списъкът включва 114 политици и 96 олигарси от Русия, за които се смята, че са натрупали богатство или са получили власт заради връзките си с президента Владимир Путин. САЩ не налагат никакви ограничения и забрани на хората от списъка. Това са например премиерът Дмитрий Медведев, шефовете на Газпром Алексей Милер и на Лукойл - Вагит Алекперов, ред едри бизнесмени като Роман Абрамович и Алишер Усманов, предава БТА. \"Де факто всички (от списъка на американското финансово министерство) са наречени врагове на САЩ - заяви Песков пред журналисти. - Ако прочетете текста, заглавието на документа, (ще видите, че) всичко това се прави според закона за противодействие срещу враговете на САЩ.\" \"Затова де факто цялата тази група лица е наречена врагове на САЩ\", заключи той. Говорителят на Кремъл прикани: \"Не бива да се отдаваме на емоции, първо трябва внимателно да се ориентираме за какво става дума, а после вече да формулираме позиция по въпроса\". На среща с доверени лица Владимир Путин ще даде днес оценка на \"кремълския доклад\" на САЩ, добави Песков.", "date": "2018.01.30", "title": "Русия: Вашингтон определя всички лица, включени в кремълския списък, като врагове на САЩ"}
{"url": "https://www.24chasa.bg/novini/article/6686378", "text": "Помните ли Мария - жената, която скри смъртта на родителите си за една седмица, за да вземе пенсиите им, защото нямаше други доходи? Същата Мария, която бе спала между телата им, за да се опази от студа. Когато двамата старци легнали болни, тя се оказала неспособна да осигури дърва за отопление. Споминали се един след друг от измръзване Драмата се разигра преди две години в ловешкото село Радювене. След огласяването ѝ от медиите се намериха добри и състрадателни хора, които изпращаха колети с храна и дрехи на несретницата. Общината в Ловеч също направи необходимото за облекчаване на тежкото ѝ положение. Фирма ѝ дари печка, докараха ѝ безплатно дърва. Същевременно се надигна вой, че институциите не са действали своевременно и затова се е стигнало до трагедията. Всъщност вината не бе в тях. Мария не бе споделила с никого, че семейството ѝ бедства. Никой не бил допускан и в мизерния дом, за да знае здравословното състояние на възрастните ѝ родители. Тя не бе потърсила или поискала помощ. После помощта сама отиде при нея. Днес Мария, която е фармацевт по образование, живее благодарение на изключителната щедрост на жена от София, която всеки месец изпраща запис за 200 лева в пощенския клон на селото. Никой не знае мотивите за добротворството ѝ. Не споменаваме името ѝ, тъй като тя не пожела да разговаряме по темата. Мария също не се е чувала с благодетелката си. Предполага, че е бивша колежка. И не иска да я свържем с нея, за да ѝ благодари. Отклонява предложението ни с обяснението, че няма телефон. Когато ѝ казваме, че ще наберем жената, тя започва да се дърпа: “Ще се обадя от общината, ще видя какво ще правя, не мога сега.” Защо не може - не обяснява. Твърди, че нищо не я притеснява, но категорично отказва да говори с жената. Признава все пак, че ако не била тя и нейната помощ, нямало да оживее. Въпреки това се страхува от нещо, но какви мисли се крият в обърканата ѝ глава, само тя си знае. - Ами как, нали виждате. Заварваме я на двора да сече съчки за подпалки. Първоначално не иска да отвори, опитва се да ни прогони. - Няма какво да пишете за мен, вървете си. После изведнъж склонява да разговаряме, дори ни кани да влезем в задръстения с боклуци двор. Картината е потресаваща. Посочва рухналите стълби, водещи към втория етаж на къщата. На тяхно място зее празнина. По стените има дълбоки пукнатини. Тъжно е, че покойният ѝ баща е бил строител. Вътре тя не ни пуска, но секретарката на кметството описва, че такава мизерия не е виждала никъде и никога. - Нека пада, да ме затисне - отвръща троснато. От жената, която някога е работила в аптека, облечена в бяла престилка, която помнят като хубавица с дълга плитка, няма и помен. Трудно може да бъде разпозната в неугледната, занемарена и беззъба жена насред камарата от боклуци. Преди години електричеството е прекъснато, вода няма Казва, че си носела от кладенец в градината. Въобразила си е, че някой нарочно ѝ вреди и пакости по къщата. А то и с просто око е видно, че неподдържаното жилище е пред разпад. В същото време Мария е собственик на апартамент в Ловеч - необитаем от дълги години. Тази собственост е пречка за получаването на помощи за отопление и други социални облаги. Обясняваме ѝ го и питаме защо не се премества да живее в градския си дом. - Там животът е по-скъп. Пък и тук ми е родна къща, не искам да ходя другаде - отговаря тя.  опитваме се да дадем полезен съвет. - Ми, не знам, трябва да помисля. И така мисли вече две години. Споделя страховете си, че в руините ще се завъдят змии. Докато го казва, покрай нас играят 3 пъстри котета. Дано те да не допуснат влечугите в дома ѝ. Двамата пазачи - верните ѝ кучета, настървено лаят, недоволни от нашето присъствие. Всички животинки са добре хранени. Мария допълва, че с тях живее, на тях говори, те са ѝ всичко. Питаме я как минава един неин ден. Обяснява, че сутрин пали печката, прави си кафе (вметва, че е страстна кафеджийка и пие по 4-5, понякога и повече). После отивала до кметството да си вземе вестници - абонирала се е за два пенсионерски. Служителка там е впечатлена, че като седне, с лекота решава кръстословиците Минавала през магазина да напазарува и се прибирала. Завъртала се по двора да свърши нещо, часовете се изнизвали, смрачавало се рано и си лягала. Благодарна е, че не боледува. Единственото лекарство, което пие при нужда, е аналгин. - Мисля, че Господ ме закриля. Ако спре, тогава ще загина, но засега ме пази - за първи път се усмихва жената. Смята, че е късметлийка и колкото и невероятно да е, е доволна от битието си. Вече е на 62 години, но не се интересува кога и как може да се пенсионира. - Не знам - вдига незаинтересовано рамене. Не знае и в кой точно момент се е превърнала в социален аутсайдер. Може би, когато са я съкратили от работа в началото на 90-те години. Спомня си за времето преди това с умиление, имала приятелки и била щастлива посвоему. Но това било толкова отдавна, че ѝ се струва нереално, като част от нечии друг живот. В настоящето единствената ѝ грижа е как да изкара зимата. Купила си е кубик дърва и се надява да ѝ стигнат. Гледаме невярващо малката купчина, струпана до портата. Но Мария вярва, че ще оцелее. Досега го е правила - без ток, без вода, без елементарни човешки условия, но с помощта на добра жена и на Бог. Казва, че това ѝ стига.", "date": "2018.01.30", "title": "Мария, която спеше между труповете на родителите си, бяга от хората и си говори с котките"}
{"url": "https://www.24chasa.bg/novini/article/6689159", "text": "През ноември спрямо октомври нараства производството на: дизелово гориво - със 7.6 на сто до 254 хил. т; електроенергия - със 17.3 на сто до 4 006 ГВтч., съобщи Националният статистически институт. Намалява производството на: твърди горива - с 16.7 на сто до 2 836 хил. т; пропан-бутанови смеси - с 10 на сто до 9 хил. т. Производството на безоловен бензин остава без изменение. През ноември 2017 г. спрямо същия месец на предходната година нараства производството на: електроенергия - с 4 на сто. Намалява производството на: твърди горива - с 18.2 на сто; безоловен бензин - с 8.3 на сто; дизелово гориво - с 8.3 на сто. Производството на пропан-бутанови смеси няма изменение. През ноември спрямо октомври нарастват доставките на: безоловен бензин - с 35.1 на сто до 50 хил. т; природен газ - с 33.1 на сто до 330 млн. м3; електроенергия - с 11.5 на сто до 3 077 ГВтч. Намаляват доставките на: твърди горива - с 16.2 на сто до 2 922 хил. т; пропан-бутанови смеси - с 6.7 на сто до 42 хил. т; дизелово гориво - с 22.3 на сто до 164 хил. т. През ноември 2017 г. спрямо същия месец на предходната година нарастват доставките на: безоловен бензин - с 35.1 на сто; електроенергия - с 1.4 на сто. Намаляват доставките на: твърди горива - с 18.2 на сто; дизелово гориво - с 15 на сто; природен газ - с 1.2 на сто. Доставките на пропан-бутанови смеси нямат изменение. Общият индекс на цените на производител през декември остава непроменен спрямо предходния месец. По-високи цени са регистрирани в добивната промишленост - с 4.6 на сто, при производството и разпределението на електрическа и топлоенергия и газ - с 0.3 на сто, а в преработващата промишленост е отчетено намаление - с 0.4 на сто. По-съществен спад на цените в преработващата промишленост се наблюдава при производството на основни метали - с 2 на сто, както и при производството, некласифицирано другаде - с 0.4 на сто, а увеличение е отчетено при производството на хартия, картон и изделия от хартия и картон - с 0.6 на сто, както и при ремонта и инсталирането на машини и оборудване и при производството на химични продукти - по 0.5 на сто. Общият индекс на цените на производител през декември 2017 г. нараства с 4.1 на сто в сравнение със същия месец на 2016 година. Увеличение на цените е отчетено при: производството и разпределението на електрическа и топлоенергия и газ - с 10.1 на сто, добивната промишленост - със 7.9 на сто, и преработващата промишленост - с 2 на сто. В преработващата промишленост по-съществено увеличение на цените се наблюдава при производството на дървен материал и изделия от него, без мебели - с 6.9 на сто, при производството на хартия, картон и изделия от хартия и картон - с 5.3 на сто, както и при производството на автомобили, ремаркета и полуремаркета - с 4 на сто, а намаление е регистрирано при производството на превозни средства, без автомобили - с 3.5 на сто, и при производството на компютърна техника, електронни и оптични продукти - с 2.8 на сто.", "date": "2018.01.30", "title": "Производството на ток нараства със 17.3% през ноември"}
{"url": "https://www.24chasa.bg/novini/article/6689082", "text": "Все още няма повдигнати обвинения за смъртта на убитото от куче момченце в пазарджишкото село Мокрище. Това най-вероятно ще стане в следобедните часове, когато се изяснят някои спорни обстоятелства около кървавата трагедия, съобщи за \"24часа\" районния прокурор на Пазарджик Георги Кацаров. Към момента в ареста за \"24 часа\" са лелята на детето Атанаска А., която се е обявила за собственик на кучето, нейния мъж Димитър М. и бащата на детето Стоян М. В същото време разследващите безспорно са установили, че към момента на трагедията 3-годишния Тошко е живял, заедно с баща си , в къщата, където е станало убийството. Не отговарят на истината твърденията на близки и съседи, че момченцето само е отишло в къщата при леля си. Всъщност лелята е била човека, на чийто грижи е бил поверен малчугана, след като баща му излязъл по работа. Майката на починалото дете работи в Германия.", "date": "2018.01.30", "title": "Все още няма повдигнати обвинения за убитото от куче дете в Мокрище"}
{"url": "https://www.24chasa.bg/novini/article/6689167", "text": "21-годишен варненец, добре познат на полицията, е арестуван за пореден път с наркотици, въпреки че като забелязал униформените, опитал да ги изхвърли. Младият мъж бил с двама свои приятели до фолксвагена си, който бил паркиран пред жилищен блок във Варна. На земята, от лявата страна на возилото, полицаите видели множество станиолени пакетчета, явно готови за продажба. По-късно младежът предал сав на полицейските служители и таблетка. Според експертната справка станиолетите пакетчета съдържат общо 40,73 гр. марихуана, производно на амфетамин с тегло 5,59 гр. и екстази с тегло 0,23 гр. Разследващите са категорични, че дрогата е изхвърлена от задържания Н.Д. По случая има образувано досъдебно производство, материалите са докладвани в Окръжна прокуратура – Варна. Н.Д. е задържан за срок до 24 часа. Двамата му приятели са освободени. Още един варненец изкара денонощие в ареста заради притежание на дрога. 33-годишният мъж бил спрян за рутинна проверка от патрулиращи полицаи, които преценили, че държанието му е съмнително. При личен обиск у него са открити шест пакетчета с трева и пакетче с бяло кристално вещество. В лабораторията станало ясно, че тревата е 2.33 грама, а кристалното вещество е доза амфетамин.", "date": "2018.01.30", "title": "Спипаха дилър с повече от 40 гр. трева във Варна"}
{"url": "https://www.24chasa.bg/novini/article/6689193", "text": "Баварският министър на вътрешните работи Йоахим Херман категорично се обяви против приема на България в Шенген. Той посочи, че това е позицията на партията му – Християн-социалния съюз, която е традиционен коалиционен партньор на християндемократите. \"В дългосрочен план членството на България и Румъния в Шенген е не само желателно, но и задължително. Ние искаме всички страни-членки на ЕС да се интегрират в структурите му. Но в този момент приемът на България е изключен, тъй като е още рано за това. Разширяването на Шенген не може да става за сметка на сигурността на германските граждани\", посочи Херман в интервю за вестник „Ди Велт”. Все още е опасно да приемем България заради високото ниво на корупция и големите й проблеми с организираната престъпност, смята министърът. Тези проблеми поставят под въпрос сигурността на границите. Няма как да обосновем пред гражданите си, че връщаме границата с Австрия, за да се борим с бежанската криза, а в същото време махаме границите с България и Румъния. Още повече, че България е и външна граница на ЕС, заявява Херман. Българският премиер Бойко Борисов нееднократно повдигна въпроса за скорошно членство на България в Шенген и бе подкрепен от председателя на ЕК Жан-Клод Юнкер. Германският канцлер Ангела Меркел заяви, че е съгласна с Юнкер, но не се ангажира с дата.", "date": "2018.01.30", "title": "Баварският ХСС е против приема на България в Шенген"}
{"url": "https://www.24chasa.bg/novini/article/6689351", "text": " Очакваме през 2019 г. заплатите в МВР да се увеличат с още 10%. Това каза министърът на вътрешните работи Валентин Радев по време на месечния брифинг на МВР, съобщи „Фокус“. „17,5 млн. лева дадохме миналата година за дрехи, а за тази договорихме 100 млн. лева допълнително, като най-вероятно изплащането ще започне през март. Но не е важно точно с колко ще повишимзаплатите, а това да се случва регулярно. Така че за 2019 г. имаме засега само предвидено ново увеличение с 10% на заплатите. Смятам, че трудът на полицаите е оценен по достойнство, но винаги трябва повече“, обясни Радев и уточни, че рейтингът на МВР се е покачил и е станал 46%. Той даде и актуална информация за средата на сигурност в България през декември 2017 г. „Средно на ден през декември са регистрирани 227 престъпления, а през ноември - 265. Умишлените убийства пък са с 18,2% надолу. Грабежите са се увеличили леко и са 7,9%. Посегателствата спрямо МПС са 32% - отново бележим спад. Наркотиците са намаляли с 20,4%. Повиши се и разкриваемостта на престъпленията през 2017 г. в сравнение с 2016 г. – за убийствата например почти със 100%“, каза още министърът. По думите му над 1400 души с полицейски функции се назначават на година, а напускащите са малко над 300. Министър Радев отчете също и, че с 84% е намалял натискът от мигранти на границата. Като основно събитие, което беляза януари месец, той определи проведеният неформален съвет на Съвета по правосъдие и вътрешни работи на 25 и 26 януари. „Три бяха темите, които се обсъждаха - по-добро управление на миграцията, общата европейска система за убежище и сигурността на границите. Целта е да се доближат мненията – това е задачата на нашето председателство, като крайната цел е да покажем, че заедно ще се опитаме да постигнем по-голяма сигурност на европейските граждани. Почти всички подкрепиха това българско предложение за убежище – Дъблинския регламент, да не се гледат поотделно нещата, а заедно и да търсим свързващите ни неща. Щастлив съм, че тази трудна работа е свършена от нашите експерти. Борбата с първопричинителя на миграцията – всички се фокусираха върху това. Да, миграцията е бич и след нея следва дори и тероризъм, но важно е не само Европа, а и държавите да отговорят какви са първопричините. Още теми, които бяха обсъдени, са активно противодействие на трафика на хора, стоки и товари, обмяна на информация и др.“, обясни министър Радев.", "date": "2018.01.30", "title": "Валентин Радев: Очакваме през 2019 г. заплатите в МВР да се увеличат с още 10%"}
{"url": "https://www.24chasa.bg/novini/article/6689348", "text": "\"Няма задържан за отвличането на Адриан Златков\", съобщи главният секретар на МВР главен комисар Младен Маринов по повод появилите се в уеб сайтове информации, че Златомир Иванов - Баретата и Ивайло Борисов - Ториното са задържани за похищението. \"24 часа\" се свърза и с адвокатката на двамата - Марияна Тодорова. Тя също отрече клиентите й да са били задържани или обвинявани за престъплението.", "date": "2018.01.30", "title": "Неверни слухове: Ториното и Баретата били задържани за отвличането на Адриан Златков"}
{"url": "https://www.24chasa.bg/novini/article/6689347", "text": "Сирийците би трябвало да се обединят и да постигнат общо виждане за своето бъдеще, за да преодолеят кризата, която преживява страната им, каза руският президент Владимир Путин, обръщайки се към участниците в мирните преговори в Сочи, предаде ДПА. \"Налице са условията за обръщане на трагичната страница в историята на Сирия\", заяви Путин в посланието си, прочетено от руския външен министър Сергей Лавров. \"Само сирийците могат да определят бъдещето на своята страна\", се казва в обръщението. Лавров заяви, че в конференцията участват представители на различни етнически, социални и политически групи. Той благодари на Турция, Иран и ООН за това, че са подкрепили мирните преговори, предава БТА. Някои делегати на конференцията се изправиха и апострофираха Лавров по време на изказването му, като обвиниха Русия, че убива цивилни в Сирия с въздушните си удари, посочва Ройтерс. В същото време други делегати станаха и викаха в подкрепа на Русия. Лавров призова делегатите да му позволят да довърши речта си и заяви, че те ще имат възможност да се изкажат. Форумът в Сочи започна с два часа закъснение, след като някои представители на въоръжената сирийска опозиция отказаха да участват в преговорите, недоволни, че на конференцията се използва само на сирийското държавно знаме, отбелязва ДПА. Съобщено беше, че Русия и Турция са започнали усилени преговори за уреждане на кризата. Източници казаха, че опозиционни представители чакали на летището в Сочи от снощи. Русия, която подкрепя сирийския президент Башар Асад, и Турция, която поддържа опозицията, са част от т.нар. Астански процес заедно с Иран, чиято цел е да бъде наложено прекратяване на огъня в Сирия. Конференцията, на която бяха поканени около 1600 души, трябва да приключи до края на деня. Някои ключови въоръжени групи бойкотираха преговорите, но в тях участват представители на умерени организации, противопоставящи се на Асад. Съобщено беше, че Турция е довела представители на някои въоръжени групи, но те са били блокирани на летището. Турция не допусна на преговорите да бъде поканена главната кюрдска групировка, а тя заяви, че няма да присъства на конференцията заради турската офанзива в кюрдския район Африн в Сирия. Източник от турското външно министерство, цитиран от Ройтерс, каза, че сирийската опозиция е отказала да участва в конференцията и ще бъде представлявана от турската делегация.", "date": "2018.01.30", "title": "Русия: Има възможност за затваряне на една трагична страница от историята на Сирия"}
{"url": "https://www.24chasa.bg/novini/article/6689399", "text": "Благодарение на него 50 000 жертви вече не са анонимни. От 30 години историкът Анатолий Разумов упорито работи да направи публично достояние имената на онези, които са били екзекутирани в Ленинград, днешен Санкт Петербург, по време на сталинските чистки. \"Не открих логика, това беше нечовешко и необяснимо\", разказва историкът пред АФП след години къртовски труд - задача, по която днес работи на фона \"на безразличие\" към темата, съобщава БТА. Възкресяването на историческата памет в Русия продължава да върви трудно и днес, повече от 80 години след кулминацията на сталинския терор, при който милиони хора са били екзекутирани, изпратени в Гулаг, депортирани на места с непоносими условия за живот или са умрели от глад. Руските власти, начело с Владимир Путин, се опитват да омаловажат най-мрачните страници от миналото в името на националното единство. В 13-те тома на \"Ленинградския мартиролог\", съставени от 1987 г. насам под ръководството на Разумов, откриваме имена, дати на раждане и смърт, информация за занятието и адреси на хората, изчезнали един ден ненадейно в Ленинград, сякаш никога не ги е имало. В най-добрия случай техните близки научавали, че са \"осъдени без право на кореспонденция\", без всъщност да узнаят какво наистина се е случило с тях. \"Започнах проучванията си през 1987 г., в епохата на перестройката, веднага щом това стана възможно\", разказа пред АФП Анатолий Разумов. Син на съветски военен, чието семейство не е пострадало от репресиите, Анатолий Разумов искал да отдаде последна почит на тези мъже и жени - работници, инженери, шивачи или касиери, оклеветени и екзекутирани по време на Големия терор. Кабинетът на този 62-годишен синеок мъж се намира в самия център на старата имперска столица, в огромното здание на националната библиотека. Той е пълен с шкафове с книги и стотици папки, открити от Разумов (главно в архивите на сталинската политическа полиция НКВД) или изпратени му от близки на жертвите. Разумов показва едно от досиетата: протоколи от разпити и съдебно решение за Нина Дубровская, 28-годишна студентка от полски произход. Тя е обвинена, че е полска шпионка, е на 11 декември 1937 г. е екзекутирана. \"Наказателна машина\" \"Периодът, наричан Големия терор, трае година и половина, до есента на 1938 г. Екзекуциите били масови - убивали всяка нощ. Без съд. Обвиняемите се явявали пред \"двойка\" или \"тройка\" - един или двама представители на НКВД и прокурор, които произнасяли присъдата. Това било същинска машина за налагане на наказания\", разказва Разумов. Според историка Сталин и приближените му разработили \"план за ликвидация\", довел само в този кратък период до смъртта на 40 000 души в Ленинград. Разумов обяснява, че не е получил особена подкрепа от страна на руската държава и говори за \"безразличието\" към сталинските чистки. Тъкмо напротив, работата му била редовно спъвана от враждебността на руските власти. Анатолий Разумов се връща от Петрозаводск (в Карелия), където отишъл да подкрепи колегата си историк Юрий Дмитриев - член на неправителствената организация \"Мемориал\", също известен с изследванията си за изчезналите по време на Големия терор. Юрий Дмитриев, който трябва да бъде освободен в края на януари, но ще остане под съдебен контрол, е прекарал една година в затвора по обвинения в педофилия с цел да се попречи на работата му. \"Мемориал\" осъди тези обвинения като фалшиви. Сталинските чистки в действителност се споменават много рядко от руската държава и много от близките на жертвите продължават да не знаят къде са погребани роднините им или какви обвинения са довели до арестуването им. \"Струва ми се, че работя за тези, които след време ще искат да разберат\", казва Разумов и предупреждава: Правя го и ще продължа да го върша въпреки всичко\".", "date": "2018.01.30", "title": "Руски историк изважда от анонимност 50 000 жертви на Сталин"}
{"url": "https://www.24chasa.bg/novini/article/6689137", "text": "Един от директорите на металургичния завод \"Промет Стийл\" в Дебелт е намушкан пред 5-годишния си син в Бургас. Пострадалият е 33-годишният Артем Караватий, зам.изпълнителен директор по икономическа сигурност. Украинецът е ранен във врата, но след преглед в болницата е пуснат за лечение вкъщи, няма опасност за живота му. По данни на полицията нападението е извършено от двама мъже с качулки, които издебнали бизнесмена на общинския паркинг на ул. \"Гурко\" малко преди 20 ч. на 29 януари. Караватий е атакуван секунди след като паркирал джипа си и слязъл, за да извади детето от задната седалка. Криминалисти са иззели видеозаписи от охранителните камери на паркинга, разпитани са свидетели. Сплашване е основната версия, по която работят разследващите. 33-годишният украинец и семейството му живеели от няколко години в Бургас, а апартаментът им бил близо до паркинга, където станало нападението. Заводът в Дебелт бе продаден на украинска компания преди близо 10 г.", "date": "2018.01.30", "title": "Намушкаха пред 5-годишното му дете зам. шеф на завода в Дебелт (Обновена)"}
{"url": "https://www.24chasa.bg/novini/article/6689417", "text": "Путин се пошегува, че е обиден, че не е в т.нар кремълски списък на САЩ и каза, че не го е виждал, предаде ТАСС, цитиран от БТА. Връщайки се към сериозния тон, президентът призна, че не е видял списъка, а бил информиран от колеги още сутринта. \"Очаквахме този списък и няма да крия, бяхме готови да предприемем съответните стъпки, при това сериозни, които биха свели отношенията ни съвсем до нулата. Засега обаче ще се въздържим от тези стъпки\", заяви Путин на среща с представители на щаба си за президентските избори през март. \"Това, разбира се, е неприятелски акт, той усложнява руско-американските отношения и вреди на международните отношения като цяло\", подчерта той. \"Те трябва да решат за себе си какво искат. Ние знаем какво искаме - да градим дългосрочни, стабилни отношения, основаващи се на международното право\", каза президентът. Путин предупреди, че независимо от проявеното търпение по много въпроси, Русия няма да отстъпва до безкрай и призова повече да не се отделя повече време на \"кремълския списък\", понеже, както каза, \"кучето лае, а керванът си върви\". Руският премиер Дмитрий Медведев също шеговито коментира пред ТАСС списъка на САЩ, като в отговор на въпрос на агенцията отбеляза, че ако някой министър го няма в списъка, това е повод той да се оттегли. Медведев заяви това след разговорите си в Москва с белгийския премиер Шарл Мишел. Руският премиер каза, че значението на \"кремълския списък\" е нулево. Министерството на финансите на САЩ публикува късно снощи местно време дългоочаквания списък със 114 политици и 96 олигарси от Русия, богатството на всеки от които възлиза на най-малко 1 милиард долара. Списъкът бе съставен въз основа на закон, приет от Конгреса на САЩ миналата година за наказване на Русия за предполагаемата й намеса в президентските избори през ноември 2016 г., отбелязва АП. Правителството на Тръмп имаше краен срок да го публикува до вчера. Списъкът включва руснаци, за които се смята, че са натрупали богатство или са получили власт заради връзките си с президента Владимир Путин. Той е наричан неофициално \"списъка Путин\". Сред руските политици в него личат имената на премиера Дмитрий Медведев, ръководителя на администрацията на Путин Антон Вайно и помощника на президента Владислав Сурков, предаде ТАСС. Като олигарси са включени шефовете на Газпром Алексей Милер, на Лукойл Вагит Алекперов, създателят на \"Лаборатория Касперски\" Евгений Касперски и крупни бизнесмени като Роман Абрамович, Алишер Усманов, Олег Дерипаска, братята Аркадий и Борис Ротенберг, както и Генадий Тимченко.", "date": "2018.01.30", "title": "Путин се шегува: Обидно ми е, че не съм в кремълския списък на САЩ (Обновена)"}
{"url": "https://www.24chasa.bg/novini/article/6689444", "text": "Мъжът, който през пролетта на миналата година прегази с откраднат камион хора на пешеходна улица в центъра на Стокхолм, се е врекъл във вярност на терористичната организация \"Ислямска държава\" и е планирал атаката месеци наред. Това обявиха днес в съда прокурорите по делото, предадоха Ройтерс и Франс прес, цитирани от БТА. Извършителят - роденият в Узбекистан Рахмат Акилов, е бил подал молба за предоставяне на убежище в Швеция, но то му било отказано. След това трябвало да бъде експулсиран от страната, но се укрил от шведските власти. Днес той бе обвинен в извършване на терористичен акт и други престъпления. В онлайн чат Акилов казал, че иска да прегази неверници, разказаха днес прокурорите по случая. В онлайн разговори той поискал напътствия за извършване на \"мъченическа операция\" и съвети как да направи бомба, съобщиха още прокурорите. В онлайн кореспонденция той коментирал шведската подкрепа за НАТО и казал, че Стокхолм е изпратил експерти по бомбите в Ирак, за да обучават кюрдските сили, сражаващи се срещу ИД. Акилов призна, че е убил петима души по време на нападението на 7 април миналата година. Жертвите бяха трима шведи, сред които 11-годишно момиче, белгийка и британски гражданин. Петнадесет души бяха ранени, допълва Франс прес. Процесът срещу Акилов ще започне следващия месец. В Швеция обвиненията се повдигат след приключване на предварителното разследване и заподозреният остава в ареста през това време, припомня Ройтерс.", "date": "2018.01.30", "title": "Атентаторът с камиона в Стокхолм искал да прегази неверници"}
{"url": "https://www.24chasa.bg/novini/article/6689451", "text": "Европейската комисия ще представи идния вторник стратегия за Западните Балкани, потвърди днес говорител на институцията, цитиран от БТА. Документът ще бъде една от стъпките тази година, свързани с бъдещето на региона, добави той. Говорителят отбеляза, че Западните Балкани са приоритет за българското председателство на Съвета на ЕС и за комисията. През април предстои ЕК да представи годишните си доклади за напредъка на страните, устремили се към членство в ЕС. Целите Западни Балкани имат европейска перспектива, посочи говорителят. Той уточни, че стратегията, чието представяне предстои след седмица, ще засяга региона, а не само Сърбия и Черна гора, както предварително бе обявено.", "date": "2018.01.30", "title": "ЕК ще представи стратегия за Западните Балкани следващата седмица"}
{"url": "https://www.24chasa.bg/novini/article/6689465", "text": "Британската медийна корпорация Би Би Си предложи горен праг от 320 000 лири (449 000 долара) в заплащането на репортери и водещи - опит на финансираната със средства на данъкоплатците компания да намали неравенството между сътрудниците си мъже и жени, предаде Асошиейтед прес, цитирана от БТА. Предложението бе направено ден преди изслушване в парламента, на което шефът на Би Би Си ще отговаря на въпроси за корпоративната системата за заплащане. В изслушването ще свидетелства Кари Грейси - редакторка на новините за Китай, подала оставка в знак на протест, след като научила, че колегите й мъже, които вършат същата работа, са доста по-високо платени. Напрежението във връзка с различното заплащане на мъжете и жените в корпорацията пламна през лятото на миналата година, когато Би Би Си публикува списък на служителите си с най-високи възнаграждения. От него стана ясно, че много от популярните журналистки са много по-ниско платени от колегите си мъже. В последните седмици много от най-известните водещи на Би Би Си - мъже се съгласиха заплащането им да бъде намалено в името на половата равнопоставеност.", "date": "2018.01.30", "title": "Би Би Си предлага горна граница в заплащането на репортери и водещи"}
{"url": "https://www.24chasa.bg/novini/article/6689504", "text": "Донка Петкова ще лежи 29 г. в затвора, потвърди пловдивският апелативен съд. Магистратите са категорични, че не се налага намаляване на наказанието, за което настояваше подсъдимата. \"Тя е извършила тежко умишлено престъпление, отнемайки живота на самотна възрастна жена\", обясни съставът. Самата ромка има зад гърба няколко присъди. Преди години опитала да удуши друга 87-годишна жена. Последното й престъпление е извършено в с. Дълбок извор, Първомайско. Там тя удуши 84-годишната Иванка Кукова, отмъквайки й пет лева. 38-годишната престъпничка влязла в дома на баба Иванка и й поискала пари за цигари. Пенсионерката й обяснила, че няма. Тогава Петкова я повалила на земята, с все сила я стиснала за гърлото и я умъртвила. Откъснала от ушите на бабата златните й обици, а после се върнала и задигнала покъщнината. Пред апелативния съд Петкова поиска намаляване на наказанието, но съставът бе категоричен, че не се налага корекция. На първа инстанция прокурор Галина Андреева пледира за доживотна присъда без право на замяна. Обвинителката изтъкна, че Петкова два пъти е лежала в затвора и това не я е превъзпитало, щом за кутия цигари отнема човешки живот. Решението на апелативните магистрати подлежи на обжалване пред ВКС.", "date": "2018.01.30", "title": "Потвърдиха 29 г. затвор за 38-годишна, удушила зверски старица за 5 лева"}
{"url": "https://www.24chasa.bg/novini/article/6689507", "text": "Полицията и прокуратурата провеждат акция в цялата страна. Тя е срещу \"активния контингент\" - познати на органите на реда осъждани и заподозрени за престъпления, съобщиха от МВР. Към момента няма задържани. Работи се по дела, които са процес на разследване съвместно с прокуратурата. Операцията продължава.", "date": "2018.01.30", "title": "Акция на МВР и прокуратурата в цялата страна, още няма задържани"}
{"url": "https://www.24chasa.bg/novini/article/6689530", "text": "Скачането с бънджи 30 пъти от висок мост може и да не звучи като особено разумна идея, но точно до такава са прибягнали германски специалисти в името на невронауката, предаде ДПА. За целите на изследването си учени от университета на Тюбинген, Германия, са наблюдавали как двама полупрофесионални скачачи политат отново и отново от високия 192 метра Европейски мост в Инсбрук, Австрия. Целта на специалистите е била за първи път да изследват извън лаборатория т.нар. \"потенциал за готовност\" на мозъка, предава БТА. Учените определят \"потенциала за готовност\" като електрически сигнал, изпратен от мозъка преди човек да вземе съзнателно решение и още преди да е осъзнал, че е на път да извърши нещо крайно дръзко. Мозъчната дейност на участниците в експеримента преди и по време на скоковете е отчетена с помощта на безжична технология. Пълните резултатите от проучването предстои да бъдат публикувани в академично издание. Експериментът е осъществен с цел усъвършенстване и подобряване на надежността на интерфейса мозък-машина - технология, която помага на инвалиди и пациенти с инсулт да контролират мозъчните си сигнали.", "date": "2018.01.30", "title": "Скачачи с бънджи политат 30 пъти от висок мост в името на науката"}
{"url": "https://www.24chasa.bg/novini/article/6689798", "text": "Група американски дипломати днес бе замеряна със плодове и зеленчуци в палестинския град Витлеем, предаде Франс прес. Делегацията участваше в заседание във Витлеем, което бе прекъснато от противници на решението на американския президент Доналд Тръмп да признае Ерусалим за столица на Израел. В заседанието участваха американски експерти, служители на американското консулство в Ерусалим и местни предприемачи. То беше посветено на цифровите технологии. По средата му обаче нахлуха протестиращи, носещи плакат, на който пишеше: \"Ционизъм е равно на нацизъм, равно е на фашизъм\". Тогава американската делегация бързо прибра вещите си и напусна залата. Колите, с които тя се оттегли, обаче бяха засипани от демонстрантите с дъжд от плодове и зеленчуци, по-специално домати. Някои от протестиращите дори ритаха колите, докато те се опитаха да се отдалечат. По повод инцидента в изявление на говорител на Държавния департамент се казва, че САЩ са против прибягването до насилие и сплашване, когато става дума за изразяване на политически позиции. Посочва се също, че американската делегация, дошла във Витлеем, дори не е имала политически цели. Целта е била създаването на икономически възможности за палестинците чрез обучение в областта на цифровите технологии.", "date": "2018.01.30", "title": "Замерят с плодове и зеленчуци US дипломати във Витлеем"}
{"url": "https://www.24chasa.bg/novini/article/6689794", "text": "Около 21 милиона момичета в Индия са нежелани и получават по-малко средства, защото техните родители са искали да имат син, обяви днес индийското правителство, предаде Ройтерс. Тази констатация се съдържа в годишния преглед на състоянието на индийската икономика. В него тази година има цяла глава, посветена на въпроса с жените. Това се случва за първи път. Главата е наречена \"Аз също\", както и международната кампания срещу сексуалните посегателства над жените, а документът е с розова корица, предава БТА. Индия е на път да си върне позицията на най-бързо растящата икономика в света, но това икономическо развитие не е противоотрова на несиметричното съотношение между половете в страната, на липсата на жени на пазара на труда и на слабото използване на противозачатъчни средства, се констатира в анализа. В него се казва, че в Индия въпреки забраната продължават да се правят аборти на полов принцип, при които се абортират момичета. Освен това родителите не се отказват да зачеват, докато не им се роди син и това е довело до 21 милиона нежелани момичета, получаващи по-малко средства от родителите си, само защото не са синовете, които родителите им са искали толкова много, се казва в проучването. Много родители в Индия предпочитат да имат син, защото синовете могат да наследяват имуществото, докато за дъщерите трябва да се плаща зестра, когато се омъжват. Само 24 процента от жените в Индия са работели в периода 2015 г. - 2016 г. и почти 47 процента от жените не използват никакви противозачатъчни, се посочва в проучването. В него се отправя призив срамната категория на нежеланите момичета скоро да остане в миналото. Анализатори приветстваха изводите в доклада по отношение на жените, но призоваха за повече действия от страна на правителството за гарантиране на равни права на жените. Те казаха, че трябва да се положат и повече усилия за намаляване на насилието срещу жени. Анализатори припомнят и че близо две трети от индийските жени, завършили колеж, нямат работа. Според данни на Световната банка нивото на участие на жените в пазара на труда в Индия е сред най-ниските в света.", "date": "2018.01.30", "title": "21 милиона момичета са нежелани от родителите си в Индия"}
{"url": "https://www.24chasa.bg/novini/article/6689811", "text": "Няколко ракети, изстреляни от Северна Сирия, паднаха днес в турските гранични градове Рейханлъ (окръг Хатай) и Килис, съобщи турската телевизия НТВ. Ракетите са изстреляни от бойци на сирийските кюрдски Сили за защита на народа (СЗН) в Африн. Един човек е бил ранен, след като две ракети уцелиха стените на къща в град Килис. Пострадалият е приет в болница. Нанесени са материални щети на сградите наоколо и на един автомобил, предава БТА. Тази сутрин ракета, изстреляна от Африн, падна в маслинова градина край град Килис. Полицейски екипи са пристигнали в района. Друга ракета, изстреляна от Сирия в следобедните часове, уцели строеж в Килис. Няма информация за ранени хора. Турските сили за сигурност са дали ответен огън по позиции на сирийските кюрдски сили в Африн. От началото на операцията на турските въоръжени сили в Африн към Килис бяха изстреляни 20 ракети. При нападенията загинаха двама души и 21 бяха ранени, информира НТВ. Офанзивата на турската армия \"Маслинова клонка\" стартира на 20 януари. Операцията е насочена срещу сирийските кюрдски Сили за защита народа (СЗН) и Партията на демократичния съюз (ПДС).", "date": "2018.01.30", "title": "Ракети, изстреляни от Северна Сирия, \nпаднаха в турските окръзи Хатай и Килис"}
{"url": "https://www.24chasa.bg/novini/article/6689814", "text": "Държавите от Балканите трябва да демонстрират ясно своето единство и политическата си воля пред европейските институции за създаването на международен Институт за устойчиви технологии в Югоизточна Европа. Този проект ще насърчи процеса на европейска интеграция в нашия регион в областта на науката, образованието и медицината, и ще създаде нова перспектива за технологичен обмен и реализация на младите учени. Това заяви президентът Румен Радев, който проведе днес среща на „Дондуков“ 2 с членовете на Управителния съвет на Югоизточния европейски международен институт за устойчиви технологии, съобщиха от прессекретариата на държавния глава. Сред участниците в срещата бяха министри и зам.-министри на образованието, науката, технологиите, както и държавни секретари на страните от Западните Балкани, също и водещи eвропейски учени, работещи в ЦЕРН. „Необходимо е през следващите месеци да бъде бъдат очертани основните параметри на проекта, а подкрепящите го държави да подпишат меморандум за сътрудничество, който да бъде представен пред Европейския съюз. Българското председателство на Съвета на ЕС трябва да бъде използвано за постигането на напредък. От изключително значение е този Институт да бъде припознат като част от европейската научна инфраструктура, за да бъде осигурено неговото финансиране“, подчерта още Румен Радев по време на срещата. Представителите на балканските държави изразиха признателността си към България, която поставя като основен приоритет на своето председателство на Съвета на ЕС европейската перспектива на региона. Научните общности на Балканите отдавна общуват без ограничения на универсалния език на науката и е важно те да бъдат подкрепени и от политическите лидери, беше подчертано по време на разговора. Изразена бе и благодарност към президента Румен Радев, в чието лице учените от региона срещат необходимата подкрепа на високо равнище за осъществяването на този проект. Предстои в София да бъде проведено първото заседание на Управителния съвет на Югоизточния Европейски международен Институт за устойчиви технологии.", "date": "2018.01.30", "title": "Радев призова за създаването на институт за устойчиви технологии в региона ни"}
{"url": "https://www.24chasa.bg/novini/article/6689835", "text": "В Националната комисия за борба с трафика на хора /НКБТХ/ през 2017 са постъпили 107 сигнала за пострадали лица, това съобщи пред журналисти Камелия Димитрова, секретар на НКБТХ. Това стана преди официалното откриване на Националната работна среща за противодействие на трафика на хора и закрила на жертвите, която се провежда в Пловдив до 1 февруари, предаде БТА. По думите й жертвите са в сферата на сексуална и трудова експлоатация, има сигнали за трафик с цел просия. 350 се жертвите, идентифицирани в досъдебни производства за трафик на хора, през последните години. Най-тежки остават случаите на трафик на хора като форма на експлоатация съчетан с форми на тежко физическо насилие. Камелия Димитрова поясни, че НКБТХ вече има пет резидентен тип услуги, две новоразкрити през миналата година в София, във Варна и Бургас още три такива услуги, в които специалисти и партньори от НПО да подпомагат възстановяването на пострадалите, тяхното психическо, здравословно и социално състояние. Остава тенденцията жените са по-уязвими към трафика на хора /ТХ/с цел сексуална експлоатация има и случаи на мъже пострадали от тази форма на ТХ. През декември НКБТХ е гласувала Национална програма за борба с ТХ, която очертава мерките, които си поставя държавата и НПО по линия на превенция, изграждане на капацитет на институциите за закрила на пострадалите и по-добра координация между тях, както и стимулиране ангажимента на всяка институция в противодействие на ТХ.", "date": "2018.01.30", "title": "107 са жертвите на трафик на хора през 2017 година у нас"}
{"url": "https://www.24chasa.bg/novini/article/6689838", "text": "Администрацията на президента на САЩ Доналд Тръмп публикува списък с 114 руски политици и 96 олигарси, свързани с руския президент Владимир Путин. Вестник Washington Post, цитиран от \"Фокус\" хвърля поглед върху някои от политиците в списъка. Руският министър-председател от 2012 г. насам бе президент на страната между 2008 и 2012 г. Медведев е обвиняван от руската опозиция в корупция, която той отрича. В списъка фигурира и пълното правителство на Медведев, включващо влиятелния министър на отбраната Сергей Шойгу и министъра на енергетиката Александър Новак. Личният говорител на Путин Дмитрий Песков присъства в списъка като един от 33-та служители от президентската администрация. Милер бе лоялен на Путин във всичките си 17 години като изпълнителен директор на държавната компания „Газпром“. В това време компанията често бе обвинявана от европейските политици, че използва газовите доставки като геополитическо оръжие. В някои случаи източноевропейските доставки бяха „прерязвани“ заради споровете между Русия и съседна Украйна заради цените на енергоносителите. В Кремълския списък има място и за Игор Сечин, директор на руската петролна компания Роснефт, макар, че той да е под санкциите на САЩ от 2014 г. насам заради руската роля в украинската криза, както и директорите на държавните железопътни, авиационни и енергийни компании. Познат най-вече като собственик на лондонския футболен тим „Челси“, милиардерът печели богатството си от алуминий и петрол по време на хаотичните години след разпадането на Съветския съюз. Роденият в Азербайджан строителен бизнесмен прие Доналд Тръмп на конкурса „Мис свят“ в Москва през 2013 г. и по-късно Тръмп участва в музикален клип на сина на Агаларов. Преди бизнесменът заяви, че Тръмп „обмисля да построи“ небостъргач в Моства, но това не се случи. Милиардерът, собственик на американския баскетболен отбор „Бруклин Нетс“ има сложни отношения с Кремъл. Ключов инвеститор в металите, Прохоров се изправи срещу Путин на президентските избори през 2012 г., завършвайки на трето място. Товорият магнат е купил имение в американския Палм Бийч от Путин за 95 млн. долара през 2008 г. – сделка, наричана от Тръмп „най-голямото ми приближаване на Русия“. Той е собственик на футболен клуб Монако. Роден в Узбекистан, Усманов има интереси в металите и в минното дело и в руските телекоми. Той е съсобственик на английския ФК „Арсенал“ и е президент на международната федерация по фехтовка.", "date": "2018.01.30", "title": "В Кремълския списък - от бивш президент на Русия до босовете на \"Челси\" и \"Монако\""}
{"url": "https://www.24chasa.bg/novini/article/6689851", "text": "Министерският съвет влезе и в мобилните телефони. Това става чрез новия сайт на правителството, който бе пуснат в понеделник. Той вече има и мобилна версия, за да е по-удобен на хората, които влизат през смартфони. Досегашният интернет портал на МС бе изработен от кабинета на Сергей Станишев през 2006 г. Оттогава бе ползван от трите правителства на Бойко Борисов, това на Пламен Орешарски и три служебни в продължение на 12 години. С новия сайт правителството вече има и нов адрес в интернет -  . Досегашният   също продължава да работи. ", "date": "2018.01.30", "title": "Правителството влезе в GSM-а, смени сайта, оставен от Станишев"}
{"url": "https://www.24chasa.bg/novini/article/6689848", "text": "Главният прокурор Сотир Цацаров разпореди на Софийска градска прокуратура да извърши проверка по повод на излъчен от телевизия репортаж за злоупотреби в БДЖ – Товарни превози, съобщиха от пресцентъра на Прокуратурата на България. Ще бъдат проверявани твърденията за некачествен ремонт на локомотивите, сключване на неизгодни договори с външни изпълнители на ремонта, както и изплатени трудови възнаграждения без основание на лица, назначени формално в системата на БДЖ. В хода на проверката ще бъдат изискани материалите от Нова телевизия (вкл. и неизлъчените записи) и ще бъдат снети обяснения и от длъжностни лица от БДЖ", "date": "2018.01.30", "title": "Цацаров разпореди проверка за злоупотреби в \"БДЖ-Товарни превози\""}
