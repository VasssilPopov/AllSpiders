{"url": "https://www.24chasa.bg/novini/article/7643017", "text": "Това лято е било най-горещото в историята на Прага, съобщи чешкият институт по метеорология и хидрология, предаде Франс прес. Средната температура за периода от юни до август е била 22,9 градуса по Целзий, предава БТА. \"Това лято е най-горещото в историята, откакто са започнати измервания преди 245 години от метеорологичната станция Прага-Клементинум\", каза институтът на уебсайта си. Предишният рекорд е от миналата година, 22,7 градуса. Най-студеното лято в чешката столица е било през 1844 г. със средна температура от 16,4 градуса.", "date": "2019.09.06", "title": "Рекордно горещо е било лятото в Прага - най-топлото от 245 г. насам"}
{"url": "https://www.24chasa.bg/novini/article/7642591", "text": "Високопоставени британски депутати от опозицията се споразумяха да гласуват срещу искането на консервативния премиер Борис Джонсън за предсрочни избори на 15 октомври, съобщи ДПА. Споразумението между лидерите на Лейбъристката партия, Шотландската национална партия, партия \"Либерални демократи\" и други депутати прави малко вероятно Джонсън да спечели мнозинство от две трети в парламента на вота в понеделник, от каквото се нуждае, за да бъдат свикани избори, предава БТА. Лидерката на Шотландската национална партия Никола Стърджън каза в \"Туитър\", че предсрочни избори са необходими и са въпрос на време, но сега е по-важно да не се позволи на Джонсън да осъществи Брекзит без сделка.", "date": "2019.09.06", "title": "Британската опозиция ще гласува против искането за избори на 15 октомври"}
{"url": "https://www.24chasa.bg/novini/article/7642610", "text": "Словенската информационна агенция СТА съобщи, че авиопревозвачът Адрия Еъруейз е отменил полет до Виена заради опасения, че самолетът може да бъде конфискуван заради глоба от 250 евро, която компанията дължи на австрийски пътник, предаде Асошиейтед прес. Глобата е свързана с отменен полет на словенската авиокомпания от Гърция през 2017 г. Австрийският гражданин отнесъл случая до организация за защита на правата на пътниците, която се обърнала към съда, а той отсъдил в полза на пътника, предава БТА. Вчерашният кратък полет от словенската столица Любляна до Виена е бил отменен, след като служител на австрийските правоналагащи органи се появил на летището, придружен от полицейски служители и адвокат. Той заплашил, че самолетът ще бъде конфискуван, ако екипажът не плати 250-те евро, които компанията дължи на австрийския гражданин, посочва агенция СТА. След анулирането на полета Адрия Еъруейз транспортира пасажерите с автобус.", "date": "2019.09.06", "title": "Отмениха полет от Любляна до Виена заради дължима глоба на пътник"}
{"url": "https://www.24chasa.bg/novini/article/7642675", "text": "Ураганът Дориан достигна нос Хатерас в американския щат Северна Каролина, предаде ДПА. При достигането си до САЩ ураганът беше буря от категория 1, отслабнал значително след преминаването си над Бахамите по-рано тази седмица. Постоянните ветрове достигат скорост около 150 км/ч според американския Национален център за наблюдение на ураганите. Въпреки това ураганът може да доведе до наводнения, като се очаква равнището на водата да се повиши с над 2 метра, предупредиха представители на центъра. Това вероятно ще бъде комбинирано с големи и разрушителни вълни, предава БТА. Досега бурята само е забърсвала бреговете на САЩ във Флорида и други югоизточни щати, след като причини тежки опустошения на Бахамските острови. Министърът на здравеопазването на Бахамите Дуейн Сандс съобщи, че се очаква броят на жертвите да бъде \"зашеметяващ\". Потвърдена е смъртта на над 20 души, изчезналите са стотици.", "date": "2019.09.06", "title": "Дориан удари с около 150 км/ч нос в Северна Каролина (Снимки)"}
{"url": "https://www.24chasa.bg/novini/article/7642731", "text": "За общодържавно издирване са обявени двама от побойниците, вилнели в пловдивско заведение преди дербито в града на тепетата на 31 август. До момента са арестувани 8 от участниците в мелето и са в Шесто РУ, обяви в късния следобед днес шефът на пловдивската полиция Йордан Рогачев. Той допълни, че двама от бабаитите са били задържани в морската столица. По думите му единият от издирваните е в чужбина. За побоя, станал на 31 август в ресторант на улица „Вратцата“, се разбра едва на 5 септември. Дотогава от пловдивската полиция нямаше никакво съобщение. Непосредствено преди пловдивското дерби шестима младежи били нападнати от 10 други фенове с маски. И двете групи били запалянковци на пловдивските отбори. Според Рогачев органите на реда действали бързо, като успели да установят самоличността на участниците, след като прегледали записи от камери и разпитали свидетели. Двама били задържани за 72 часа с обвинение за хулиганство. Предстои прокуратурата да повдигне обвинения е на останалите участници в боя.", "date": "2019.09.06", "title": "8 задържани, други двама дирят под дърво и камък за побоя в пловдивско заведение"}
{"url": "https://www.24chasa.bg/novini/article/7642777", "text": "Нормативният акт изисква от премиера Борис Джонсън да поиска удължаване на членството на Обединеното кралство в ЕС с три месеца, ако парламентът не одобри сделка или не постигне съгласие за напускане без сделка до 19 октомври, предава БТА. Камарата на лордовете одобри законопроекта без официално гласуване. Очаква се да бъде подписан от кралица Елизабет в понеделник и да придобие силата на закон.", "date": "2019.09.06", "title": "Камарата на лордовете одобри законопроект за блокиране на Брекзит без сделка"}
{"url": "https://www.24chasa.bg/novini/article/7642812", "text": "Съвместни сухопътни патрули на турските и американските сили в Североизточна Сирия се планира да започнат от 8 септември, съобщи Анадолската агенция, цитирайки министъра на отбраната Хулуси Акар, предаде Ройтерс. Двете натовски съюзнички работят за установяването на \"зона за сигурност\" по границата в Североизточна Сирия - район, контролиран главно от кюрдските Сили за защита на народа, и проведоха множество патрулни мисии с хеликоптери над тази зона, предава БТА.", "date": "2019.09.06", "title": "Турция и САЩ стартират патрули в Сирия в неделя"}
{"url": "https://www.24chasa.bg/novini/article/7642846", "text": "Шведската министърка на външните работи Маргот Валстрьом, правозащитничка и ревностна феминистка, обяви днес, че се оттегля от правителството, за да обърне внимание на семейството си, предават Франс прес и БТА. \"За мен настъпи моментът да прекарам повече време със съпруга си, децата и внуците си. Уведомих министър-председателя за желанието си да напусна правителството и поста министър на външните работи\", написа в \"Туитър\" социалдемократката. Шейсет и четири годишната Валстрьом заема поста от 2014 година.", "date": "2019.09.06", "title": "Шведската министърка на външните работи подаде оставка заради семейството си"}
{"url": "https://www.24chasa.bg/novini/article/7642909", "text": "Руската корпорация Росатом е получила лиценз за строителство на втори блок на турската АЕЦ \"Аккую\" и се готви да инсталира първото стоманено оборудване по него през есента. Това заяви днес заместник-ръководителя на компанията Кирил Комаров, цитиран от Ройтерс и БТА. Проектът на стойност 20 млрд. д. за изграждане на четири атомни реактора руски дизайн в Аккую е сред най-големите атомни проекти за нови мощности в света и ще позволи на Турция да се присъедини към държавите, произвеждащи атомна енергия за граждански цели. \"Беше ни предоставен лиценз за втория блок в края на август\", каза Комаров на годишната конференция на Световната ядрена асоциация (World Nuclear Association - WNA). Росатом е под натиск да завърши поне първия от четирите реактора до 2023 година, когато се навършват 100 години от основаването на Република Турция. След приключване на строителството АЕЦ \"Аккую\" с мощности от 4800 мегавата ще произвежда около 35 млрд. киловатчаса електричество годишно, допълва ТАСС.", "date": "2019.09.06", "title": "Росатом получи лиценз за строителство на втори блок на  АЕЦ \"Аккую\""}
{"url": "https://www.24chasa.bg/novini/article/7642264", "text": "Едва 41 на сто от ромите в България изразяват доверие в полицията, а само 22 на сто вярват в правосъдието. Това показват данни, представени днес от Европейската комисия по повод прилагането на стратегиите за това малцинство в ЕС, предава БТА. Пояснява се, че ромите в България са 750 хиляди по данни на Съвета на Европа от 2012 г. или 10,56 на сто от населението. Допълва се, че 37 на сто от циганките и 12 на сто от циганите у нас сключват брак преди да навършат пълнолетие. Като голям недостатък се отбелязва масовата липса на здравни осигуровки сред българските роми. Отчита се, че съществува опасност при струпване на роми да избухне насилие, да настъпи смут в обществения ред и да се извършват различни престъпления, включително с употребата на огнестрелно оръжие. ЕК отчита положителните мерки, предприети от нашата страна, като безплатното осигуряване на детски градини, предучилищно образование, обучение на начални учители. Отбелязва се, че у нас съществуват програми за осигуряване на заетост, за съвети и насърчение на ромите в търсенето на работа. Като правилен подход комисията оценява въвеждането на т. нар. \"здрави посредници\", които разясняват възможностите на ромите да получат лекарска грижа. Приветства се осигуряването на ваксини дори за ромите в отдалечените краища на страната. Препоръчва се всички мерки за това население да бъдат тясно съобразени с нуждите на място.", "date": "2019.09.06", "title": "ЕК: 41% от ромите в България вярват в полицията"}
{"url": "https://www.24chasa.bg/novini/article/7642919", "text": "Кметът на София Йорданка Фандъкова информира с публикация в профила си във фейсбук, че останалите без дом след пожара в Бухово са настанени в общински жилища. Продължаваме с почистването на опожарения жилищен блок в Бухово. Утре започва конструктивното обследване от наш екип, който ще изготви и проекта за възстановяване на сградата. След това ще го подадем за финансиране. Спешната ни задача сега е да осигурим средства за подготовката на всички деца за училище. Отделно е финансовата помощ за семействата. Всички, които останаха без дом, вече са настанени в общински жилища. Благодаря на всички екипи, които работят на място и на фирмите, които са готови да помогнат.", "date": "2019.09.06", "title": "Фандъкова: Останалите без дом след пожара в Бухово са настанени в общински жилища"}
{"url": "https://www.24chasa.bg/novini/article/7642927", "text": "Стотици автомобили на лизинг, включително от луксозни марки, бяха подредени на площад в Истанбул, с което кметът Екрем Имамоглу иска да привлече вниманието към разхищението на общински ресурси от страна на предишното ръководство, съобщава ДПА. Колите изглежда са били наети от предишния кмет от управляващата Партия на справедливостта и развитието (ПСР) на президента Реджеп Тайип Ердоган, но според Имамоглу са излишни и стоят неизползвани. Той заяви снощи, че кметството ще върне колите, предава БТА. Имамоглу, който е представител на опозиционната Народнорепубликанска партия (НРП), сложи край на 25-годишната доминация на ислямските консерватори в най-големия град на Турция. По време на кампанията си той обеща да разкрие детайли за \"прахосничеството\" и \"корупцията\" в кметството по време на управлението на ПСР. Според критичния към правителството в. \"Сьозджу\" около 600 автомобила вече се намират на площад Йеникапъ и се очаква да пристигнат още. Предишният кмет е подписал договор на стойност 139 милиона лири (24,3 милиона долара) за 2432 коли под наем през 2019 г., твърди изданието.", "date": "2019.09.06", "title": "Кметът на Истанбул показа скъпите коли на предшественика си"}
{"url": "https://www.24chasa.bg/novini/article/7642930", "text": "Комисията за финансов надзор (КФН) продължава наблюдението на използването на финансови иновации. Това съобщават от финансовия регулатор. Експертите са разработили въпросник, насочен към поднадзорните на КФН лица. Той е публикуван на сайта на финансовия регулатор, оглавяван от Бойко Атанасов. Комисията за финансов надзор приканва застрахователите, инвестиционните посредници и фондовете да изпратят своите отговори на въпросника, подписани с квалифициран електронен подпис, на електронна поща до 15 октомври. “Целта на проучването е да бъде изяснен интересът на поднадзорните лица към използването на финансови иновации, произтичащите от това рискове, влиянието върху бизнес моделите на фондовете, както и изясняването на определени аспекти, касаещи защита на интересите на потребителите”, посочват от КФН. Комисията за финансов надзор ще публикува и консултативен документ, насочен към дружествата, предлагащи или планиращи да предоставят иновативни продукти или услуги, когато те са предназначени за поднадзорните на КФН лица.", "date": "2019.09.06", "title": "КФН проверява иновативните продукти"}
{"url": "https://www.24chasa.bg/novini/article/7642829", "text": "“Булгартрансгаз” преговаря с турската компания “Боташ” и с румънската “Трансгаз”, за да може от 1 януари 2020 г. 5,7 млрд. куб. м газ допълнително да влизат в България. Това каза за “24 часа” шефът на компанията Владимир Малинов. Следващата седмица предстоят преговори с “Боташ”. Точката на свързване на двете газови системи е Странджа - Малкочлар. Ако се подпише споразумение, ще може да бъдат транспортирани 11 млн. куб. м на ден втечнен природен газ от терминалите в Турция. В момента у нас освен руския газ по трансбалканския газопровод има възможност за физически внос на 1,5 млрд. куб. м синьо гориво от Гърция при Кулата - Сидерокастро. Износът през Румъния ще е с капацитет 3 млрд. куб. м на година. Сега от Гърция от терминала за втечнен газ в Ревитуса може да се транспортират 1,5 млрд. куб. м на година, освен това е осигурен прекъсваем капацитет за още 0,5 млрд. куб. м. Ако се подпише споразумение с “Боташ” за 4 млрд., то в България търговци на газ ще могат да транспортират 5,7 млрд. на година, износът към Румъния, а оттам евентуално към Украйна може да е до 3 млрд., а за търговия у нас остават 2,7 млрд. Ако всичко това приключи до края на тази година, от януари може да се даде старт на газовия хъб “Балкан” и да заработи газовата борса. Малинов каза, че предстои разширението на хранилището в Чирен, където да се складира газ. А дотогава търговците могат да използват газови хранилища в Турция и Украйна. Оттам до България газът може да пристигне за един ден. Шефът на “Булгартрансгаз” казва още, че е поел ангажимент до 2022 г. да бъде построен и интерконекторът със Сърбия, който е с капацитет 1,8 млрд. куб. м на година. Всичко това няма нищо общо с продължението на “Турски поток” през България, който ние наричаме “Балкански поток”. Кога ще започне строителството му, ще стане ясно през октомври.", "date": "2019.09.06", "title": "Газовият хъб  “Балкан” тръгва с  5,7 млрд. куб. м газ"}
{"url": "https://www.24chasa.bg/novini/article/7642978", "text": "Пътната полиция в София написа акт на водач на електрическа тротинетка. Случаят е от 4 септември, когато от КАТ публично обявиха, че този тип превозни средства нямат право да се движат по пътищата, отворени за обществено ползване, предава  На 4 септември, малко преди обяд, Пол Найденов се движи с електрическата си тротинетка по бул. „Драган Цанков”. „През цялото време карах плътно в дясно , съвсем бавничко. Тази тротинетка в икономичен режим, в който аз я използвам, не може да развие повече от 15 км/ч”, разказва мъжът. В района на кръговото на телевизионната кула полицаи издават акт на Пол за нарушение на Закона за движение по пътищата. В акта е записано, че е нарушен текст от закона, който казва, че по пътищата, отворени за обществено ползване, се допускат само моторни превозни средства и ремаркета, които са регистрирани и са с табели с регистрационен номер. \"В акта пише, че тротинетката не е регистрирана по надлежния ред, а в момента такъв надлежен ред липсва. В КАТ се опитах да си регистрирам тротинетката, за да нямам повече такива проблеми, но ми отказаха\", допълва Пол Найденов. Сега правила има само за тротинетките, които се предлагат в столицата от частна компания. Описани са в меморандум, подписан от компанията. Меморандумът ограничава скоростта на тротинетките до 25 км/ч. В паркове, градини и пешеходни зони тя автоматично пада до 5 км/ч. Само пълнолетни трябва да ги управляват. Забранява се карането им по тротоари. Документът се подписва с всяка компания, която иска да ги предлага в столицата. Още пет са заявили такъв интерес. Законодателните поправки, с които ще се въведат правила за всички електрически тротинетки, все още се подготвят.", "date": "2019.09.06", "title": "Написаха акт на мъж, карал електрическа тротинетка в столицата"}
{"url": "https://www.24chasa.bg/novini/article/7642679", "text": "Българите изпиват средно по 12,3 л алкохол годишно, показва международно проучване. Това ни нарежда на шесто място в света по изпит алкохол на глава от населението, а средното количеството на изпития твърд алкохол в България е 5,3 л. Според проучването естонците пият най-много - 14,3 л, а след тях с половин литър по-малко са чехите. След това застават германците и австрийците с 13 л годишно. Алкохолът в България е бил най-евтиният в Европейския съюз през 2018 г., показват данни на Евростат, разпространени в петък. В тях са включени спиртните напитки, виното и бирата. Равнището на цените в Румъния е същото като у нас, а след това Унгария и Чехия. Ако средното равнище на цените на алкохола в ЕС е 100, у нас цената е 74 единици. На другия край в тази класация е Финландия, където индексът на алкохолните цени е 182, следвана от Ирландия, където е 177. Според данните на Евростат българите харчат 1,7% от общите си разходи за пиене. Това са приблизително 1,2 млрд. лв., или близо 400 лв. на домакинство. Харчим с 0,1% повече от средното за Европейския съюз. Най-много средства за алкохол заделят в Естония, Латвия и Литва. Най-малко пък харчат испанците - под 1% от разходите. Според Националния статистически институт близо 15% от българите пият всеки ден или няколко пъти през седмицата, а пиещите веднъж в месеца са 30%. Всеки трети българин пък посочва, че не употребява алкохол. Статистика на Световната здравна организация показва, че българите пият най-много на Балканите. След нас са румънците със средно 10 л на човек, сърбите и македонците с 9 л, гърците - със 7 л, а турците пият най-малко - едва 2 л. Наблюдава се тенденция при намаляване на възрастта при децата, които употребяват алкохол. Често подрастващите опитват спиртни напитки още на 13 години, но предпочитано питие за тях е бирата. Това се отнася за младежите не само в България, но и в цял свят. Употребата на лек алкохол нараства у нас през последните години. За изминалото десетилетие българинът е увеличил консумацията на бира със 7,5 л. През 2008 г. сме изпивали по 16,1 л годишно, а през 2018 г. те нарастват до 23,6 л. Въпреки това производството на пиво от малц за страната ни е намаляло през последните 10 години от 553 000 литра на 499 000 литра.", "date": "2019.09.06", "title": "Българите пият по 12 литра годишно, първи сме на Балканите (Обзор)"}
{"url": "https://www.24chasa.bg/novini/article/7642269", "text": "Германското правителство заяви, че следи внимателно растящия брой мигранти, които пристигат на гръцките острови, предаде Асошиейтед прес. Правителственият говорител Мартина Фиц заяви, че увеличението на броя мигрантите, пристигащи на островите по море, \"трябва да се приеме сериозно\". Тя обаче подчерта, че броят им е значително по-малък от масовия приток на мигранти през 2015-2016 г., предава БТА. Германия прие най-големия дял от пристигналите в този период мигранти. Притокът към Гърция спадна след като Европейският съюз постигна споразумение с Турция за предотвратяване на пристиганията по море. Фиц заяви, че Германия е готова да помогне на Гърция сега чрез Европейския съюз и двустранно. Работници в пренаселен мигрантски лагер на остров Лесбос бяха нападнати от непълнолетни мигранти в сряда, които настояваха да бъдат прехвърлени във вътрешността на страната.", "date": "2019.09.06", "title": "Германия: Готови сме да помогнем на Гърция за бежанците"}
{"url": "https://www.24chasa.bg/novini/article/7642290", "text": "След като изследвали стотици кости, които датират отпреди 72 милиона години, учени от университета на Хокайдо заключили, че скелетът е на представител на неизвестен досега вид хадрозаври, тревопасни динозаври с човка на патица, които са живели в края на кредата. Кости от части от опашката били открити през 2013 г., а при по-късни разкопки учените са натъкнали на други кости от скелета. Новият вид е получил названието Kamuysaurus japonicus. Палеонтолозите смятат, че става въпрос за 9-годишен екземпляр, чието телесно тегло е било 4 или 5,3 тона в зависимост от това дали се е придвижвал на два или четири крака. Резултатите от изследването са публикувани в Scientific Reports.", "date": "2019.09.06", "title": "Учени откриха нов вид динозаври в Япония"}
{"url": "https://www.24chasa.bg/novini/article/7642335", "text": "Съд в Анкара, разглеждащ особено тежки престъпления, насрочи следващото изслушване по делото за убийството на руския посланик в Турция Андрей Карлов за 10 октомври, предават ТАСС и БТА. Съдията Хикмет Ердоган изслуша исканията на подсъдимите и техните адвокати за промяна на мярката за неотклонение и освобождаване на деветимата подсъдими, намиращи се в ареста, но взе решение да ги остави зад решетките. Първото заседание по делото се състоя в турската столица на 8 януари. Руският посланик в Анкара Андрей Карлов бе убит на 19 декември 2016 г. на откриване на фотоизложба в Анкара. Нападателят бе полицай - Мевлют Алтънташ, който бе ликвидиран. По делото за убийството на посланика има 28 заподозрени, включително лидерът на Фетхуллахистката терористична организация (ФЕТО) Фетхуллах Гюлен. Прокуратурата твърди, че Гюлен и неговата мрежа са се опитали да навредят чрез убийството на отношенията между Анкара и Москва.", "date": "2019.09.06", "title": "Насрочиха за 10 октомври следващото заседание по делото за убийството на Андрей Карлов"}
{"url": "https://www.24chasa.bg/novini/article/7642342", "text": "„Унгария е важен икономически партньор на България и е сред водещите чуждестранни инвеститори у нас. Съществува потенциал за развитие на търговията, както и за общи проекти, насочени към трети пазари”, заяви заместник министър-председателят по икономическата и демографската политика Марияна Николова на съвместна пресконференция в Будапеща с министъра на външните работи и търговията на Унгария Петер Сиярто. Тя отбеляза, че за 2018 г. двустранният стокообмен има ръст от 5.3%, като е достигнал 1,608 млрд. евро. Това съобщиха от правителствената пресслужба. Вицепремиерът Николова сподели, че диалогът между двете страни се базира на конструктивно взаимодействие. „Имаме сходни позиции по важни теми от дневния ред на ЕС като кохезионната политика и общата селскостопанска политика“, допълни тя. На свой ред министър Сиярто изтъкна, че по време на срещата с вицепремиера Николова са се обединили около редица двустранни и европейски теми и изрази увереност в бъдещото сътрудничество на двете страни. Сиярто подчерта важността на защита на външните граници на Европейския съюз и приветства усилията на България в тази посока. Заместник министър-председателят Марияна Николова е на двудневно посещение в Унгария, в рамките на което участва в среща на високо равнище за демографската политика", "date": "2019.09.06", "title": "Марияна Николова: Стокообменът ни с Унгария надхвърля 1,608 млрд. евро"}
{"url": "https://www.24chasa.bg/novini/article/7642363", "text": "В състезанието взе участие и заместник-министърът на външните работи Петко Дойков, който пробяга един от постовете в щафетата. „Софийския Екиден маратон се превърна в един от символите на приятелските отношения между България и Япония – заяви той. - Повече от 100 години след организирането на първия Екиден маратон в Япония, ние тук, в София, с желание и дух продължаваме тази традиция. А тази година имаме и конкретна причина за това – с нея отбелязваме 140 години от създаването на българската дипломатическа служба, а наред с това и 110 години от първите официални контакти между България и Япония.“ Двата отбора на МВнР се състезаваха в щафетата „Държавни структури“. В състава на заместник-министър Дойков бяха още Алексей Андреев, Деян Катрачев, Радо Ангелов, Дора Ангелова и Марио Дойков, а в другия тим - Адлен Юсеинова, Мартин Колев, Гергана Цекова Георги Хъшев, Георги Минков и Божидар Александров. Петко Дойков награди и първите три състава в дисциплината „Мъжка щафета“, където победители станаха състезателите от „Маратон Пловдив“. Отборът се оказа водач и в общото класиране, като състезателите му взеха общата дистанция от 42.195км за 2:11:36 ч.", "date": "2019.09.06", "title": "МВнР отбеляза своята 140-годишнина на Софийския Екиден маратон (Снимки)"}
{"url": "https://www.24chasa.bg/novini/article/7642532", "text": "Главният прокурор на Ню Йорк Летисия Джеймс обяви в петък, че ще започне антимонополно разследване на \"Фейсбук\" (Facebook) с цел да установи дали социалният медиен гигант злоупотребява с доминираща роля в индустрията и излага на риск личните данни на потребителите, предава  . \"Дори най-голямата платформа за социални медии в света трябва да спазва закона и да уважава потребителите\", се казва в официално изявление на генералният прокурор. \"Горда съм, че ръководя двупартийна коалиция от прокурори, която да разследва дали \"Фейсбук\" задушава конкуренцията и излага потребителите на риск“, добави г-жа Джеймс. Генералните прокурори на Колорадо, Флорида, Айова, Небраска, Северна Каролина, Охайо, Тенеси и на Окръг Колумбия също обявиха, че ще се присъединят към ръководният екип, разследващ \"Фейсбук\". След новината за стартиращото разследване акциите на Facebook Inc. се понижават с 2% в началото на днешната търговия на Уолстрийт.", "date": "2019.09.06", "title": "Главният прокурор на Ню Йорк започва разследване на фейсбук заради личните данни"}
{"url": "https://www.24chasa.bg/novini/article/7642549", "text": "Установена е самоличността на всичките футболни хулигани, които потрошиха заведение в Пловдив. Това съобщи на брифинг старши комисар Йордан Рогачев, директор на ОДМВР – Пловдив, предава  „ “. 8 от тях са задържани, като 6 от лицата – на територията на 6 РУ в Пловдив, 2-ма – на територията на ОДМВР-Варна. Едно лице е извън пределите на страната и е обявено за общодържавно издирване. „Неговата самоличност също е установена. Скоро ще бъде задържано и 10-тото лице“, каза Рогачев. Повдигнати са обвинения на двама от футболните хулигани по чл. 325 от НК, за хулигански прояви, те са задържани с прокурорска мярка за 72 часа. Единият от двамата е на 35 години, от Пловдив и е криминално проявен, отново за хулигански прояви. Лицата са установени чрез иззетите записи от камерите, веднага след подаване на сигнала. 9 от лицата са били маскирани. Прецизират се обвиненията и на останалите задържани. „Засега няма данни те да са били провокирани, за да извършат това деяние“, каза Рогачев. Установено е още, че няма пострадали, а щетите на заведението са за около 300 лева. „За това обвинение законът предвижда глоби“, каза старши комисар Йордан Рогачев.", "date": "2019.09.06", "title": "МВР: Установена е самоличността на футболните хулигани, потрошили пловдивско заведение"}
{"url": "https://www.24chasa.bg/novini/article/7642985", "text": "Руският президент Владимир Путин посети космодрума \"Восточний\" в Амурска област и призова да се ускори работата по завършване на проекта, белязан от големи корупционни скандали, предават Франс прес и БТА. \"Вече бяха извършени пет изстрелвания. Сега възможностите на \"Восточний\" могат и трябва да бъдат натоварени още повече\", добави Путин по време на посещението си. Той призова и за намаляване на разходите. Очаква се космодрумът \"Восточний\", разположен в Амурска област, да замести \"Байконур\", построен в Казахстан още по времето на СССР. Но още от началото на строежа започнаха закъснения и корупционни скандали, припомня АФП. ", "date": "2019.09.06", "title": "Путин посети космодрума \"Восточний\", призова да се ускори работата"}
{"url": "https://www.24chasa.bg/novini/article/7642988", "text": "Венецуелските прокурори заявиха, че в петък ще обвинят лидера на опозицията Хуан Гуайдо в \"държавна измяна\" за планиране да се откаже от иска на страната за спорна гранична зона, контролирана от Гвиана, предава AFP. Гуайдо, председател на Националното събрание, който е признат за президент от повече от 50 страни, се разследва за преговори за отказ от „историческите претенции, които страната ни има на територията на Езекибо“, заяви главният прокурор Тарек Уилям Сааб пред репортери, предава \" \". Езекибо е спорна територия между Венецуела и Гвиана още от 19 век, като по въпроса са провеждани много преговори, арбитражи и са посигани редица споразумения, които така или иначе не са решили териториалния спор.", "date": "2019.09.06", "title": "Венецуелски прокурори ще обвинят Хуан Гуайдо в държавна измяна"}
{"url": "https://www.24chasa.bg/novini/article/7642993", "text": "Американски изтребител при учебен полет случайно изстреля ракета над Аризона, която се взриви в пустинята далеч от град Тусон. Никой не е пострадал, предава CNN. Самолетът, A-10C Тъндърболт 2, е изпълнявал в четвъртък тренировъчна мисия около зоната за военни операции Джакал, разположен на около 100 километра североизточно от Тусон, предава \" \". Ракетата М-156, която беше изстреляна, падна в необитаем район и не причини никакви наранявания, щети или пожари, според Американските военно въздушни сили. \"Тази тренировъчна зона не е предназначена за използване на боеприпаси\", се казва в изявление от военновъздушната база Дейвис-Монтан. От ВВС твърдят, че разследват инцидента. CNN се обърна към въздушната база за повече информация, но засега все още няма отговор, уточняват от телевизията.", "date": "2019.09.06", "title": "Американски изтребител случайно изстреля ракета над Аризона"}
{"url": "https://www.24chasa.bg/novini/article/7642890", "text": "Безпрецедентна атака срещу личния живот на жената до десния кандидат за кмет на София Борислав Игнатов обедини политиците от всички цветове в четвъртък вечерта. По-рано сайтът ПИК на Недялко Недялков, един от синовете на поета Недялко Йорданов, публикува гнусни порноснимки на момиче, за което твърди, че е приятелката на Игнатов, а фотосите били правени, преди двамата да са двойка. Няма потвърждение на самоличността на момичето от снимките. Самият Игнатов не коментира атаката. “Не приемам опитите чрез публикуването на лични снимки на едно момиче да се уязви кандидат за кмет на София. С подобни похвати се прекрачват граници, които досега не са били преминавани. Не приемам такъв тип действия и категорично ги осъждам”, реагира във фейсбук премиерът и лидер на ГЕРБ Бойко Борисов. “В една кампания трябва да се уважава не само достойнството на всеки кандидат, но да не се посяга на достойнството на неговите близки”, каза кметът на София Йорданка Фандъкова пред “24 часа”. “Има граници, които не могат НИКОГА да бъдат прекрачвани - това са границите на човешкото достойнство. Опитът да се уязви един от кандидатите за кмет на София по такъв отвратителен начин е Казвам го като човек и жена! Изборите идват и заминават, но трябва да останем човеци!”, написа тя пък във фейсбук. “Предупредих отдавна, че кампанията ще е мръсна. От днес моята кампания изключва микрофоните си за ПИК”, коментира пък Мая Манолова, която също е кандидат за кмет на София. В защита на Игнатов и момичето застани и кандидатът на “Спаси София” Борис Бонев. “Вярвам, че съществува справедливост, и съм напълно убеден, че рано или късно тези подобия на хора, които живеят, за да мразят, ще получат това, което заслужават!”, написа той. “Да се използват гнусни инсинуации за личния живот на кандидат в политическа кампания е не само отвратително, гадно, низко и безгръбначно, но и неработещо и даже вредно за останалите кандидати. Казвам го като човек, правил доста кампании, включително и тази”, написа във фейсбук председателят на СОС Елен Герджиков, който в последните десетина години е и имиджмейкър на кампаниите на ГЕРБ. Крум Зарков от ръководството на БСП пък определи гнусната публикация като абсолютното дъно. И заплаши с изключване от листите всеки, който я сподели. “Безпрецедентната атака срещу личния живот на близки на нашия кандидат-кмет минава нова граница на търпимостта”, заяви отново в социалните мрежи пък лидерът на “Да, България” Христо Иванов. син на Недялко Йорданов”, призова пък блогърът Асен Генов. Той поиска и институциите да отнемат акредитациите на работещите за сайта. “Ако щабовете на Йорданка Фандъкова, Мая Манолова, Борис Бонев и другите кандидати в София не реагират, а доволно потриват ръце - това е съучастие в действията, извършвани от този говновоз, самообявил се за медия и работещите за Недялко Недялков така наречени журналисти. Бойко Борисов би следвало да отнеме акредитацията на ПИК за Министерския съвет. Същото важи и за Цвета Караянчева и Народното събрание. Доволното спотайване и хихикане как е ударил опонента няма да помогне”, написа още Генов. ЦИК, СЕМ, Комисията за защита на личните данни и прокуратурата да предприемат мерки срещу сайта, поиска пък социологът и бивш член на ЦИК Цветозар Томов. Според юристи сайтът може да бъде преследван наказателно за разпространение на порнографски материали. За това обаче е нужно да се самосезира прокуратурата. Това не е първо грубо нарушение на всякакви журналистически норми от този сайт. В него са публикувани позорящи снимки и на други политици, отправяни са обиди на база сексуална ориентация. Сайтът публикува и името на арестувано дете, за което прокуратурата твърдеше, че е възможно да се саморадикализира и да извърши терористичен акт.", "date": "2019.09.06", "title": "Борисов, десни и БСП след гадни снимки в сайт: Има граници, които не се преминават (Обзор)"}
{"url": "https://www.24chasa.bg/novini/article/7643026", "text": "Доброволците от Мизия, Тракия и Македония подпечатаха с кръвта си Съединението по бойните полета на Драгоман и Сливница, днес търсим гордост в миналото и често загърбваме своя дълг пред настоящето и бъдещето. Това каза президентът Румен Радев в тържествената си реч по повод на Съединението на Княжество България и Източна Румелия на площад „Съединение“ в Пловдив. Честването  на 134-та годишнина от Съединението на България приключи с красива заря, която озари небето над Пловдив. Направихме, каквото можахме и колкото можахме. Сега можем да чакаме съда на историята. С тези скромни слова смелият министър-председател Петко Каравелов описва паметните дни на 1885 година. Присъдата е ясна. Препотвърждаваме я с признателност година след година в Пловдив, за да почетем героизма на всички българи, осъществили това Съединение. На седмата година от Свободата българите проявиха зрялост и национална отговорност, еманципираха се и показаха, че няма да чакат Великите сили да се съберат, за да решават съдбата им. Извършиха смел исторически „скок“ и отхвърлиха несправедливостта, разкъсала снагата на Родината им. Защото нашите предци от Княжество България и Източна Румелия продължаваха да живеят с идела за сплотена, обединена и независима България. С тази мечта живееха всички без оглед на вяра и етнос, пол и възраст, занаят и политически пристрастия. В онзи миг политиците ни съумяха да бъдат на висотата на народа и неговите въжделения. Броени дни по-късно мобилизираните и доброволците от Мизия, Тракия и Македония, масово завърналите се българи от чужбина, подпечатаха с кръвта си Съединението по бойните полета на Драгоман и Сливница. Днес търсим гордост в миналото и често загърбваме своя дълг към настоящето и бъдещето. Идейната безпътица на първенците катастрофира в апатия, отчуждение и безверие. Отдавна не знаем какъв е идеалът ни, а съединението остава повече на думи. Все повече се призовава за ново Съединение, но се пропуска, че то минава през разделение. Епохата иска от нас да се разделим с всичко, което тежи и спира движението на нацията ни напред. Трябва да се разделим с беззаконието, с арогантността и апатията. Да отхвърлим нихилизма. Да съзнаем, че докато позволяваме на несправедливостта да царува, не можем да бъдем истински единни. Да помним, че най-страшна е присъдата на следващите поколения. Че истинската оценка за делата ни ще я дадат онези, които идват след нас. Но съдбата на нацията се кове тук и сега. Наш дълг е заедно да съградим достоен и справедлив живот в свободна, демократична и просперираща държава. Да живее Съединението! Да живее България!", "date": "2019.09.06", "title": "Румен Радев в Пловдив: Отдавна не знаем какъв е идеалът ни, а съединението остава повече на думи"}
{"url": "https://www.24chasa.bg/novini/article/7641349", "text": "Възрастна жена е загинала тази сутрин при катастрофа, съобщи ОДМВР - Велико Търнов . Произшествието е станало около 09,30 ч. на пътя Павликени - Свищов, в района на с. Батак. По първоначална информация лек автомобил \"Опел Корса\", управляван от 72-годишен мъж от Сухиндол, е навлязъл в лентата за насрещно движение и се е ударил в микробус. В резултат на това е пострадал водачът на корсата. Той е транспортиран във великотърновската болница с фрактура на крака. 70-годишната му съпруга е починала на място. Причините за произшествието са в процес на изясняване.", "date": "2019.09.06", "title": "70-годишна жена загина на място  в сблъсък между кола и микробус край Павликени (Обновена)"}
{"url": "https://www.24chasa.bg/novini/article/7641538", "text": "„Когато сме рамо до рамо, когато не се делим, само тогава успяваме. Това е най-големият урок от българската история, който трябва да препрочитаме. Много по-важен е от красивите думи, които ще чуем на днешния ден.“ Това заяви вицепрезидентът Илияна Йотова в град Неделино, където заедно с неговите жители и гости отбеляза Деня на Съединението. Вицепрезидентът посочи, че политическата конфронтация измести разговора за бъдещето развитие на България и апатията на хората към институциите и политиците е най-голямата криза в момента. „Без доверие няма как да градим единство“, отбеляза вицепрезидентът Йотова. „Няма как да успяваме, когато тежките думи на омразата и конфронтация заместват енергията да създаваме перспективата за България. В единението на народа е силата и мощта на една държава“, заяви вицепрезидентът. „Малко са примерите в българската история за такова могъщество на един народ. Преди 134 години нямаше значение кой е княз, кой комита, кой политик, кой общественик, кой обикновен човек. Всички застанаха като един, изправиха се срещу политически кроежи и интереси на Великите сили, за да защитят и отстоят обединението на българския народ“, подчерта в приветствието си Илияна Йотова. Вицепрезидентът изтъкна голямата роля на водачите, които успяха да вдъхнат вяра и самочувствие на българския народ, че може да се бори за своето единение, потъпкано от Берлинския конгрес. „Ако един договор може да разкъса територии, то няма сила, която да разкъса душите и волята на българите да бъдат заедно“, отбеляза Илияна Йотова. „Често пъти чуваме, че днес нямаме големи каузи. На тези хора аз казвам: Каква по-голяма кауза от тази да имаме модерна, просперираща и стабилна България, дом за всички българи. България, която подарява мечти на децата си и им дава шанс за развитие в родината“, заяви вицепрезидентът Йотова. Вицепрезидентът поздрави жителите на Неделино по повод 45 години от обявяването му за град. Илияна Йотова изтъкна родолюбивия дух на родопчани. „Вие сте добрият пример за всички българи за единство“, посочи вицепрезидентът. Държавата трябва да се върне в малките общини, с по-голяма грижа и внимание, за да има работа за младите хора, а не да заминават на гурбет, призова Илияна Йотова и подчерта, че Смолянският регион е най-бързо обезлюдяващият. Вицепрезидентът Йотова пожела успех на XVIII Национален фолклорен фестивал за двугласно пеене и народна песен с международно участие. „Родопите са непресъхващ извор на самородни таланти, които покоряват сърцата на хора от цял свят“, посочи Илияна Йотова. Вицепрезидентът определи неделинския двуглас, който извира от душите на неделинци, като живия символ на България. Кметът на община Неделино Боян Кехайов подари на Илияна Йотова кукла с традиционна неделинска носия, изработена от самодейците на Неделино.", "date": "2019.09.06", "title": "Вицепрезидентът: Без доверие няма как да градим единство"}
{"url": "https://www.24chasa.bg/novini/article/7641557", "text": "В края на посещението си в Мозамбик папа Франциск се обяви против отмъщението в проповед на препълнен стадион в столицата Мапуто, предаде Франс прес. \"Не може да се мисли за бъдещето, да се изгражда нация, общество, опиращо се на \"равнопоставеността\" на насилието, заяви папата пред присъстващите, които според организаторите са били 60 000 души. Изразявайки се на португалски, аржентинският папа заяви, че не бива никога да се следва древният закон \"око за око, зъб за зъб\". \"Никое семейство, никоя група съседи, никой етнос и още по-малко никоя държава нямат бъдеще, ако двигателят, който ги свързва, се състои от отмъщение и омраза. \"Равнопоставеността\" на насилието винаги е безкрайна спирала и цената й е много висока. Имате право на мир!\", заяви папата. Той също така посъветва мозамбикците да се пазят от всички в страната и извън нея, които искат да използват в свой личен интерес природните богатства на Мозамбик. \"Тъжно е, когато това се случва между братя от една и съща страна\", коментира Франциск. \"Мозамбик е страна с големи природни и културни богатства, но парадоксално голям брой от жителите й живеят под прага на бедността\", отбеляза папата, цитиран от Ройтерс. По данни на Световната програма на ООН за прехраната 80 процента от 30-милионното население на Мозамбик нямат пари да се нахранят подходящо. Мозамбик е в най-долната четвърт от класацията на \"Трансперънси интернешънъл\" за възприемането на корупцията. Преди проповедта си на стадиона папата посети болница за лечение на заразени с ХИВ майки и деца, която се управлява от католическа благотворителна организация, предаде Асошиейтед прес. Мозамбик е една от най-засегнатите от епидемията от СПИН страни в света. От Мозамбик папата замина на посещение в Мадагаскар.", "date": "2019.09.06", "title": "Папата се обяви против отмъщението в проповед пред десетки хиляди души в Мозамбик"}
{"url": "https://www.24chasa.bg/novini/article/7641574", "text": "Британската опозиционна Лейбъристка партия възнамерява на 9 септември отново да гласува против предложението на премиера Борис Джонсън за произвеждане на предсрочни парламентарни избори през октомври. Това заяви в интервю за Би Би Си външният министър в сянка на лейбъристите Емили Торнбъри. \"Ако гласуваме за избори, след това без значение какво предлага Борис Джонсън, той решава за коя дата да препоръча на кралицата да насрочи избори. Като се има предвид, че той се прояви като пълен лъжец, като човек, който каза, че по-скоро ще умре, отколкото да допусне възпрепятстване на излизане от ЕС без споразумение, нашият основен приоритет ще е да попречим на Брекзит без споразумение\", каза Торнбъри. На въпрос означава ли това, че лейбъристите за втори път за няколко дни ще откажат да гласуват за предсрочни избори, тя отговори утвърдително. Лейбъристката партия ще води преговори с други опозиционни партии за обсъждане на дата за парламентарни избори, каза Торнбъри, цитирана от Ройтерс. Премиерът Борис Джонсън иска вотът да се състои на 15 октомври, две седмици преди датата на излизането на Великобритания от ЕС. \"Трябва да сме напълно сигурни, че няма да се окажем в ситуация, в която изборите се използват за отклоняване на вниманието, докато правителството тихомълком ни изкарва от ЕС без споразумение\", заяви Торнбъри. Опозиционната Шотландска национална партия (ШНП) ще се съгласи на някаква дата за избори едва когато бъде сигурна, че Великобритания няма да напусне ЕС без споразумение, заяви лидерът на парламентарната група на ШНП Иън Блакфорд в интервю за Би Би Си. \"Искам да сваля Борис Джонсън от премиерския пост, но трябва да се уверим, че няма да напуснем ЕС без споразумение, това е първият приоритет\", каза Блакфорд.", "date": "2019.09.06", "title": "Британските лейбъристии в понеделник ще гласуват против предсрочни избори"}
{"url": "https://www.24chasa.bg/novini/article/7641414", "text": "Министър-председателят на Бахамските острови Хуберт Минис заяви, че правителството ще предостави безплатни полети за жители, пострадали от урагана от пета степен, който връхлетя страната, пише американският вестник The Washington Examiner. Полетите ще са на разположение за граждани на наводнените острови Гранд Бахама и Абако, предава  . Минис заяви, че е разговарял с държавната авиокомпания и ще бъдат установени въздушни коридори, през които да бъдат евакуирани жителите на островите, пометени от урагана. „Веднага след като самолетите започнат стандартни полети, ще увеличим (броя на) полетите за двата острова Абако и Гранд Бахама“, заяви премиера. „Тези, които искат да дойдат в столицата със своите семейства ще бъдат настанени. Те ще могат да летят до столицата безплатно“, добави той, като каза, че правителството ще поеме цената на билетите. Той също така заяви, че е провел „много добър“ разговор с президента на САЩ Доналд Тръмп във връзка с опитите за международна помощ за карибската страна и е бил изненадан, че президента е започнал разговора, като е изразил съболезнованията си за смъртта на брата на Минис, който почина по-рано. „Трябва да кажа, че от първия ден САЩ бяха на нашата територия и ни помагаха с всичко, от което имахме нужда. Ако не бяха те, нямаше да сме постигнали никакъв прогрес (по възстановяването).“ Минис обяви по-рано че жертвите от урагана са достигнали до 30 души, като това число се очаква да се повиши.", "date": "2019.09.06", "title": "Премиерът на Бахамите: Безплатни полети за жителите след урагана Дориан"}
{"url": "https://www.24chasa.bg/novini/article/7641418", "text": "34-годишен мъж почина в такси в Шумен. Станало ясно, че причината е дихателна недостатъчност, до която е довела гной в белия дроб, а вероятната причина за това е стара прободна рана, предава  . Близки на починалия мъж твърдят, че преди 3 седмици той участвал в сбиване в търговищкото село Ралица. При разправията обаче се оказало, че той бил ранен от остър предмет. Не е ясно дали това е станало от съперник или пък починалият е паднал върху острието, вероятно вила. От шуменската прокуратура потвърдиха, че се води досъдебно производство по случая. Действията по разплитането му продължават и ще стане ясно какви са причините, довели до фаталния инцидент и дали ще има обвиняем.", "date": "2019.09.06", "title": "Мъж почина в Шумен 3 седмици след сбиване"}
{"url": "https://www.24chasa.bg/novini/article/7641431", "text": "България се занимава с пренаписване на историята, говорейки за донесените от Червената армия т. нар. репресии, това е опасна тенденция, заяви в интервю за ТАСС говорителката на руското външно министерство Мария Захарова. Интервюто е дадено във Владивосток, където Захарова се намира на Източния икономически форум, в който участва и руският президент Владимир Путин, предава БТА. \"Ние прекрасно разбираме, че във всяка страна съществуват свои политически преференции и тенденции, - казва тя в интервюто си, цитирано от ТАСС, коментирайки изявлението на българското външно министерство. - Отчитайки, че това изявление бе направено по официална линия, нашето посолство (в София) реагира. Ние открито се изказахме, че е недопустимо да се изопачава историята.\" \"Това е абсолютно точен индикатор, че България пренаписва историята, - посочи Захарова. Това е опасна тенденция, защото тя е противозаконна.\" Във вторник българското МВнР излезе с официално изявление във връзка с провеждането в Руския културно-информационен център в София на изложба, посветена на 75-годишнината от освобождението на Източна Европа от нацизма, припомня ТАСС. В изявлението се казва, че \"щиковете на Съветската армия са донесли на народите в Централна и Източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави\".", "date": "2019.09.06", "title": "Захарова: България се занимава с пренаписване на историята - опасна тенденция"}
{"url": "https://www.24chasa.bg/novini/article/7641383", "text": "Стотици жители на Белащица, Гълъбово, Куклен, Марково, Брани поле, Брестник и Пловдив се обединиха навръх националния празник срещу кариерата за добив на мрамор и строителни материали, която е на метри от домовете им. Хората излязоха на протест в знак на несъгласие с удължаването на концесията на швейцарската фирма „Холсим“, чиято дейност изправя пред екологично бедствие селищата от района и унищожава природата на уникалните западни Родопи. Протестиращите се събраха на кръговото кръстовище на Кукленско шосе и околовръстен път с надеждата да ги чуят и на жълтите павета. С нови 15 години концесионера иска да удължи добива на инертни материали в печално известната кариера край Белащица, която е обект на непрекъснати протести на жителите на района вече повече от 2 години. Над 500 пешеходци, почти километрова колона от автомобили и близо 100 мотора участват в протеста днес. Жителите на селата събират подписи с искане за спиране на кариерата, като за по-малко от час над 300 души подкрепиха искането. От 9-и септември протестите стават безсрочни, а проявите ще включват блокиране на пътища и демонстрации пред институции. „Ние сме българи, искаме държавата да защити правата ни и природните ресурси на България”- казаха протестиращите. „10 хиляди души са заложници на двете каменни кариери, които се експлоатират от 50-60 г. Те са само на 800 м от населените места и едва на 12 км от центъра на Пловдив“, коментира Юлия Бочева от инициативният комитет на протестиращите. Шествието тръгна в 10 часа от центъра на пловдивското село Белащица по маршрут, пресичащ селата Белащица и Браниполе, до кръговото кръстовище на околовръстния път на Пловдив и Кукленско шосе. С плакати \"Нова концесия в Белащица и регионът е сигурен път към екокатастрофа\", \"СТОП на старите и НЕ на новите кариери!\", \"Не на концесиите в Белащица! Природата и здравето са приоритет номер 1\",”Спрете геноцида на кариерата!”, участниците в протеста изминаха маршрута до околовръстния път в посока Асеновград. Водачите на спрените автомобили коментираха –„Хората имат право, ние сме с тях! Знаем какво се случва до Белащица! Прахолякът е всекидневие.” Всеки човек, пребиваващ в района, се сблъсква с редовно превишаване на показателите на емисиите прах във въздуха при преработване на суровината, най-вече заради неизползването на изискваните по договор хидрофорни уредби за потискане на прахоотделянето. Освен това липсва ежедневно оросяване на използваните пътища и площадки, категорични са местните. Концесионерът не осъществява почистване и измиване на пътя от републиканската пътна мрежжа в района на кариерата, което е задължение на инвеститора. Жителите от района се оплакват от шум, прах, а в почвите са регистрирани замърсявания. Установени са щети за биологичното разнообразие от флората и фауната, които не се компенсират чрез задължителната поетапна биологична култивация на отработените площи. Камионите, които излизат от предприятието, замърсяват пътната настилка с кал, прах, малки и големи камъни, като по този начин създават реална предпоставка за пътни произшествия, каквито има често. Дейностите свързани с добива на подземни богатства могат да доведат до рязко спадане на подпочвените води, до нарушаване функционирането на изградени помпени станции и намаляване дебита на помпените машини за питейна вода. „Извършени са над 40 проверки, издадени са 6 предписания. Имаме издадени 5 акта на двете кариери. Два се обжалват”, заяви Стефан Шилев, директор на РИОСВ-Пловдив. Протестиращите за пореден път изтъкнаха изключително тежко нарушение на Закона за концесиите от страна на „Холсим“, а именно - излизането извън границите на концесията, констатирано с наказателно постановление на Министерство на енергетиката от 21 май, тази година. Актът за 50 000 лв. се обжалва от фирмата. Швейцарската посланичка също е запозната с действията на швейцарската компания на българска земя, но това не доведе до разрешаване на проблема каза Емил Георгиев от „Екогласност”. От началото на дейността и до момента концесионерът не е извършил на нито един квадратен метър рекултивация на концесионните площи. Местните хора недоумяват защо няма адекватна реакция от държавните институции, но са твърдо решени да продължат битката си.", "date": "2019.09.06", "title": "Започва безсрочен протест срещу кариерата край Белащица"}
{"url": "https://www.24chasa.bg/novini/article/7641440", "text": "Творци отправиха предизвикателство към пътуващите, като прекръстиха София на Западен Пловдив. Табелата се появи на входа на столицата от магистрала „Тракия”, предава  . „От 4 години плануваме тази акция. Една закачка към софиянци. Да видим какво ще е тяхното чувство за хумор. Оказа се, че на хората не им прави никакво впечатление”, коментира Николай Илчевски. „Тези, които реагират с клаксоните си, предполагам, че реагират повече на знамето”, допълва Емил Христаков.", "date": "2019.09.06", "title": "Сложиха табела „Западен Пловдив” на входа на София"}
{"url": "https://www.24chasa.bg/novini/article/7641442", "text": "Два изтребителя-бомбардировачи Су-34 са се сблъскали в небето над областта Липецк, Русия, поради грешки на пилотите, предава ТАСС, като се позовава на руските сили за сигурност в региона. \"Сблъсъкът в района на Липецк на двата самолета се дължеше на грешки на пилотите. Сега детайлите на произшествието се проверяват от специална комисия, която ще определи степента на вина на всеки от екипажите (екипажът самолета Су-34 се състои от командир и навигатор)\", заяви източник на агенцията, предава  . Той добави, че инцидентът се оценява като сериозен авиационен инцидент. \"Един от самолетите е повреден много сериозно и ще бъде върнат в завода. Вторият самолет е повреден в по-малка степен и може да бъде възстановен на летището\", казва събеседникът на агенцията, отбелязвайки, че \"пилотите може да трябва да компенсират за щетите.\"", "date": "2019.09.06", "title": "Два руски изтребителя СУ-34 се сблъскаха в небето над Липецк"}
{"url": "https://www.24chasa.bg/novini/article/7641444", "text": "Върховният съд в Лондон отхвърли съдебното обжалване срещу решението на премиера на Великобритания Борис Джонсън да разпореди преустановяване на дейността на парламента от следващата седмица, предава AFP. \"Искът се отхвърля\", каза Иън Бърнет, най-високопоставеният съдия в Англия и Уелс, пред съда след преглеждането на жалбата, подкрепена от бившия премиер Джон Мейджър, предава БТА. Съдът обаче разреши делото да бъде върнато във Върховния съд за ново обжалване, което ще бъде изслушано на 17 септември. Делото беше заведено от Джина Милър, която преди това спечели дело във Върховния съд, което принуди правителството да търси одобрението на парламента, преди да започне двугодишния процес на преговори с Европейския съюз. „Моят екип и аз няма да се откажем от борбата за демокрация “, каза Милър извън съда след изслушването. \"Ние се застъпваме за всички. Ние се застъпваме за бъдещите поколения. Да се откажем сега би било пренебрегване на нашето задължение\", каза тя.", "date": "2019.09.06", "title": "Отхвърлиха жалбата срещу решението на Джонсън да спре дейността на парламента"}
{"url": "https://www.24chasa.bg/novini/article/7641460", "text": "Много интензивните сексуални контакти на миниатюрни торбести животни, които се срещат единствено в северозападната част на Австралия, са станали причина за преждевременната смърт на цяло поколение мъжки екземпляри от вида, заявиха учени, цитирани от Франс прес. Специалисти по торбестите белки Dasykaluta rosamondae, които са с размерите на мишки и се срещат единстевено в областта Пилбара, уверяват, че интензивният секс потиска имунната система на мъжките екземпляри и води до увеличаване на смъртните случаи сред тях, предава БТА. Женските се съвкупляват често и с различни мъжки екземпляри през размножителния сезон. \"Това означава, че мъжкарите трябва да имат голямо количество сперма с добро качество, за да се справят с конкуренцията на другите мъжки екземпляри\", заяви ръководителката на изследването Дженъвийв Хейс от университета на Западна Австралия. Учените смятат, че става въпрос за рядък пример за един-единствен репродуктивен цикъл през целия живот. Следователно тези бозайници в редица случаи умират преди раждането на потомството им. \"Много мъжки екземпляри бяха уловени в рамките на изследването, но не и веднага след сезона на любовта - поясни Хейс. - Това навежда на мисълта, че мъжкарите умират след размножителния сезон.\"", "date": "2019.09.06", "title": "Учени: Интензивният секс е виновен за преждевременната смърт на торбести\nживотни"}
{"url": "https://www.24chasa.bg/novini/article/7641469", "text": "Световният шампион по скоростно катерене Марчин Дженски отбеляза поредното си постижение след като изпревари асансьор. Полякът изкачи 23 метра за 12,12 сек и преодоля разстоянието по-бързо от машината, предаде  Дженски е един от най-бързите катерачи в света и спортът му набира популярност преди олимпийските игри в Токио през 2020 г.", "date": "2019.09.06", "title": "Катерач изпревари асансьор"}
{"url": "https://www.24chasa.bg/novini/article/7641472", "text": "„Ако днес Каракачанов, който всяка сряда сяда отляво на премиера Борисов, смята, че трябва да се скача на Бойко, да посочи за какво и да скача”. Това написа в личната си страница във Фейсбук лидерът на АТАКА Волен Сидеров след изказване на вицепремиера и министър на отбраната Красимир Каракачанов. Ето и целия пост във Фейсбук на Сидеров: “Каракачанов казал, че нямам дупе да скоча на Бойко, прочетох някъде. Вярно е, че в сравнение с неговото дупе, моето е незабележимо. И въпреки това, с това невидимо в сравнение с Каракачановото, дупе, аз съм скачал на Бойко неведнъж, даже ме арестуваха по този повод. Ако днес Каракачанов, който всяка сряда сяда отляво на премиера Борисов, смята, че трябва да се скача на Бойко, да посочи за какво и да скача. От метър разстояние това е лесно. Скачай, Краси!” Припомняме, че вчера Сидеров призова за оставката на Каракачанов, ако правителството иска да оцелее. Лидерът на АТАКА критикува ", "date": "2019.09.06", "title": "Сидеров отговори на Каракачанов: Скачай ти, Краси! Определено по дупе ме биеш"}
{"url": "https://www.24chasa.bg/novini/article/7641480", "text": "Силните ветрове и проливните дъждове, които ураганът Дориан носи със себе си, достигнаха югоизточното крайбрежието на Съединените щати. Засегнати от Дориан, който преди дни помете Бахамите, в момента са щатите от Джорджия до Вирджиния, предаде  Въпреки че ураганът отслабна до първа категория, лошото време не подмина Съединените щати. Местни медии съобщават за ветрове със скорост от 145 километра в час и поройни дъждове, които създават опасност от наводнения. Стотици хиляди домакинства са без ток, а на места - в Северна Каролина са се образували малки торнадата - около 20 на брой, които обаче са кратки и бързо отслабват. Преди Съединените щати, Дориан премина през Бахамските острови със скорост на вятъра от 295 километра в час и нанесе сериозни материални щети. По-рано в интервю за Си Ен Ен бахамският премиер Хюберт Минис съобщи, че броят на жертвите му е достигнал 30 души, а \"стотици, дори хиляди хора\" са изчезнали след природното бедствие. Най-сериозно пострадаха островите Абако, който Дориан застигна като ураган от 5 най-висока категория. Живеещите там са разтревожени заради последиците от бурята, която прекъсна комуникациите, както и водата, и електричеството на места. \"Честно казано мисля, че с Абако е свършено. Няма да се възстановим поне още 10 години, тъй като всичко е напълно разрушено. За да има пари, нужни са хора, които да инвестират, но едва ли някой ще го направи заради опустошенията\", каза една от потършевшите жени, чиято къща е сред 13 хилядите постройки, разрушени от бедствието. \"Ако искат да го възстановим - ще се върнем, но не виждам откъде ще започнат. Всички са разстроени - без електричество, без вода, без нищо ...няма логика. Остров Абако е призрачен град\", добави друг пострадал от Дориан.", "date": "2019.09.06", "title": "Ураганът Дориан остави без ток стотици хиляди домакинства в САЩ"}
{"url": "https://www.24chasa.bg/novini/article/7641512", "text": "Маскиран мъж е нахлул рано тази сутрин в дома на председателката на руската Централна избирателна комисия Ела Памфилова край Москва и я нападнал с тейзър - електрошоково устройство, предадоха Ройтерс и ТАСС, цитирайки съобщения на руското МВР. Нападението идва само два дни преди очакваните с голям интерес регионални избори в Руската федерация, включително и в Москва, предаде БТА.  Председателката на руската Централна избирателна комисия Ела Памфилова зави, че все още изпитва болки, след като беше нападната с електрошок в дома си, предаде ДПА. \"Маскираният проникнал през прозорец на верандата на дома, няколко пъти ударил стопанката на дома с тейзъра, след което избягал\", съобщи говорителката на министерството Ирина Волк. Полицаи пристигнали бързо на местопроизшествието по подаден сигнал и установили, че потърпевша е именно Памфилова. За цел на нападението засега се смята грабеж, съобщи за ТАСС друг източник от правоохранителните органи. Според него обаче от дома на Памфилова не е изчезнало нищо -. това е заявила самата тя. Памфилова засега не желае да коментира нападението, но се чувства добре и може да участва в публични мероприятия. Обирджията, по предварителна информация, не знаел кой е стопанин на дома и в момента се издирва. Случаят се разследва и е взет под контрол от ръководството на МВР. Руският следствен комитет заяви, че нападението може да е свързано с професионалната й дейност. ", "date": "2019.09.06", "title": "Председателката на руската ЦИК нападната с електрошок в дома й, 2 дни преди изборите"}
{"url": "https://www.24chasa.bg/novini/article/7641527", "text": "Камион се е преобърнал на пътя Гоце Делчев – Сатовча в района на село Дъбница. Инцидентът е станал преди минути, научи  При инцидента няма жертви, няма данни и за пострадали хора. Към момента пътят не е затворен, няма и затруднения в преминаването през участъка. Очаква се в по-късните часове на деня трафикът в района да стане по-интензивен.", "date": "2019.09.06", "title": "Камион се преобърна край Гоце Делчев"}
{"url": "https://www.24chasa.bg/novini/article/7641530", "text": "Предупреждението на Турция, че може да отвори вратите към Европа за бежанците, \"не е нито заплаха, нито блъф\", каза днес по време на посещение в Италия турският вицепрезидент Фуат Октай, съобщи Анадолската агенция, цитирана от БТА.  \"Това не е нито заплаха, нито блъф. Това е реалност\", заяви Октай, ден след като турският президент Реджеп Тайип Ердоган предупреди, че Турция може да \"отвори вратите си\", за да пусне сирийските бежанци да достигнат до Европа, ако Анкара не получи подкрепата, която очаква. Днес Октай каза, че убеждението, че Турция ще понесе нов приток на мигранти, е \"погрешно\". \"Турция не е защитник на никоя друга страна, нито техен мигрантски център. Тя не е страната, която ще плати сметката за кризите, които (другите страни) създават\", допълни той.", "date": "2019.09.06", "title": "Фуат Октай: Не е блъф, че Турция ще отвори вратата към Европа за бежанците"}
{"url": "https://www.24chasa.bg/novini/article/7641577", "text": "Ог десетилетия лингвистите се опитват да разберат защо езици, които се говорят от Западна Европа до Делхи, принадлежат към една и съща група езици, наречени индоевропейски, предаде Франс прес. Най-широкомащабното ДНК изследване върху древни хора дава отговор на този въпрос - \"виновни\" са миграциите на популации номади от евразийските степи преди 5000 години на запад - към Европа и на изток - към Азия. \"Миграциите на хора от 10 000 години, постепенното преминаване към заседнали начин на живот и развитието на земеделието са от основно значение, за да се опознаят лингвистичните промени - заяви един от ръководителите на изследването Вагхиш Нарасимхан от Харвардския университет. - Извършени са много ДНК изследвания и археологически проучвания, но малко от тях фокусират вниманието върху тези промени.\" Международен екип от генетици, археолози и антрополози изследвал геномите на 5234-ма души, живели в древността в Централна Азия и индийския субконтинент, като по този начин увеличил с една четвърт броя на секвенираните човешки геноми. Индоевропейските езици имат нещо общо помежду си, що се отнася до синтаксиса и речника. Изследване от 2015 г. установи, че са дошли в Европа от степите в Централна Азия. Но за появата им в Азия имаше дебати. Някои учени подкрепяха хипотезата, че индоевропейските езици са дошли от Анадола в Турция. Сравняване на ДНК от жители на индийския субконтинент и на Турция обаче показа, че общото между тях е съвсем малко. Друг показател, потвъждаващ хипотезата за общ произход в степите, е свързан с откриването на генетично сходство между хората, говорещи индоевропейски езици, и балтийско-славянските популации. Популациите, които сега говорят тези езици, произхождат от подгрупа от степите, която мигрирала в Европа преди 5000 години и след това се върнала на изток към индийския субконтинент през следващите 1500 години. Хората, които говорят дравидски езици, най-вече в Южна Индия и югозападната част на Пакистан, притежават съвсем малко ДНК от степите, докато населяващите северните части на субконтинента са с повече ДНК от степите. Резултатите от изследването са публикувани в сп. \"Сайънс\".", "date": "2019.09.06", "title": "ДНК изследване изяснява произхода на\nиндоевропейските езици"}
{"url": "https://www.24chasa.bg/novini/article/7641720", "text": "Близки и приятели на известния български борец Никола Динев, който почина на 1-ви юни тази година в Испания, ще изпълянт последното му желание да бъде погребан в любимия му град Сливен. В неделя, 8-ми септември, от 9 ч. ще бъде поклонението пред урната с праха над Динев, а по-ксъно прахът му ще бъде разпръснат над Сливен от височините на местността \"Сините камъни\".  Очаква се на церемонията да дойде и неговият най-голям противник на тепиха - Александър Томов.  Никола Динев има в биографията си две световни и 5 европейски титли по борба в най-тежката категория в класическия стил.  Освен това той заслужи и куп отличия в свободната борба, джудото и самбото. Последното си интервю Никола Динев даде през пролетта за в. \"24 часа\", когато гостува за последно на брат си в Стара Загора. ", "date": "2019.09.06", "title": "Пръскат праха на Никола Динев над Сливен"}
{"url": "https://www.24chasa.bg/novini/article/7641189", "text": "Поздравявам всички българи за днешния голям празник! Съединението на Княжество България с Източна Румелия е една голяма и справедлива победа за нас. Това написа в профила си във Фейсбук премиерът Бойко Борисов по повод Съединението. \"Благодарение на нея и на всички герои, борили се за българските национални идеали, днес живеем в една свободна страна, равна на другите европейски държави, чието мнение е значимо и важно. Честито и на пловдивчани за празника на техния древен, вечен, развиващ се и модерен град!\", пише още министър-председателят.", "date": "2019.09.06", "title": "Борисов: Поздравявам всички българи днес - Съединението е голяма и справедлива победа за нас"}
{"url": "https://www.24chasa.bg/novini/article/7641195", "text": "Канцлерът на Германия Ангела Меркел заяви, че страната е отворена за китайски инвестиции и тя ще приветства всички китайски компании, които възнамеряват да инвестират в Германия, предава Ройтерс. Въпреки това тя заяви, че в момента Берлин проверява своите инвестиции в някои конкретни стратегически сектори и инфраструктура. Ангела Меркел заяви това по време на визита в Пекин, предава \"Фокус\". Всичко това се случва на фона на търговската война между САЩ и Китай, като по-рано Пекин и Вашингтон взаимно си наложиха допълнителни мита върху поредица вносни стоки. Все пак има надежда за затопляне на отношенията между Китай и Белия дом, след като по-рано беше обявено, че ще се проведе среща между търговски представители на двете страни.", "date": "2019.09.06", "title": "Меркел: Германия е отворена за китайски инвестиции"}
{"url": "https://www.24chasa.bg/novini/article/7641199", "text": "Стотици бяха евакуирани в Калифорния заради горски пожар. Огънят се разпрострял върху 9 000 декара само за едно денонощие, предава  . Това довело до евакуацията на 1200 души от град Мюриета, на около 130 км югоизточно от Лос Анджелис. За гасенето на огъня бяха изпратени самолети и хеликоптери. Полицията обикаля най-застрашените квартали къща по къща, за да се увери, че никой не е останал в опасната зона.", "date": "2019.09.06", "title": "Стотици евакуирани заради голям горски пожар в Калифорния"}
{"url": "https://www.24chasa.bg/novini/article/7641209", "text": "При възстановяването на българската държава през 1878 година има хаос в паричното обращение, тъй като по нашите земи се е плащало с всевъзможни монети от европейски и по-далечни държави. Преди гласуването на закона, с който се създава българският лев като парична единица на страната, бюджетите за 1879 и 1880 година са написани във френски франкове, припомня пред   Инес Лазарова, която отговаря за музейната експозиция на БНБ. Законът, позволяващ сеченето на монети и определящ лъв, е приет две години след освобождението, а първите български монети са медни, отсечени в Бирмингам: \"На тях е изборазен Българският държавен герб след 1880-та година.\" Сеченето на сребърни и златни монети, които са с по-високи номинали, идва по-късно и се правят от най-големите европейски монетни дворове. С 50 стотинки е можело да се купи цяло агне. Първите български банкноти са осигурени със златно покритие, равно на една трета от номиналната стойност на банкнотата. През 1885 - годината на Съединението, е приет и законът за БНБ, с който се дава правото на банката да емитира и банкноти . Те са осигурени със златно покритие, равно на 1/3 от номиналната стойност: \"В някогашна тримилионна България една такава банкнота от 20 лева се е падала средно горе-долу за 11 човека, а банкнотата от 50 лева, което казахме, че е било доста пари - на 150 човека.\" В наши дни има три възпоменателни монети, посветени на Съединението, емитирани от БНБ - през 1989, 2010 и 2015 година: \"На гърба на монетата са изобразени участниците в Българския таен централен революционен комитет и отдолу в позлатен кръг са лъвчето, знамето на Голямоконарската чета и девизът: \"Съединението прави силата\"\", обясни при представянето на монетата преди четири години главният касиер на БНБ Стефан Цветков.", "date": "2019.09.06", "title": "Каква е била валутата в Княжество България преди и след обединението с Източна Румелия?"}
{"url": "https://www.24chasa.bg/novini/article/7641214", "text": "Над 200 души живеят в пострадалия блок при пожара в Бухово. Техните апартаменти са или опожарени, или наводнени след спасителната акция, предаде  . Вчера част от тях бяха допуснати до домовете си, за да спасят малкото останала покъщнина. Сградата продължава да е опасна. Мария живее на последния етаж в изгорелия блок. Тя разказа, че не е успяла да се качи до апартамента си след инцидента. Не са ѝ разрешили, защото има шанс от пропадане на носещи стени. „Когато започна пожара си бяхме вкъщи, даже си готвех, а дъщеря ми гледаше телевизия в хола. Изведнъж моят син извика: „Мамо, гориш”. Като се показах на прозореца цялата сграда беше пламнала”, спомня си жената. Тя сподели, че трудно са се евакуирали заради задушливия дим. Спасили са се благодарение на доброволец, който се е притекъл на помощ. „Нищо не ни остана, голи и боси сме. Дъщеря ми е на 13 г., синът ми е на 10 г., който с каквото може да ни помогне – ще бъдем благодарни”, призова Мария. Хората разказаха, че това е втори подобен пожар в тази сграда. Според тях, първият път не са взети необходимите мерки.", "date": "2019.09.06", "title": "Жена за пожара в Бухово: Синът ми извика \"Мамо, гориш\", нищо не ни остана - голи и боси сме"}
{"url": "https://www.24chasa.bg/novini/article/7641225", "text": "Горски пожари обхванаха северната испанска област Галисия, предаде  . По данни на местните власти активните огнища са четири, а огънят е засегнал 450 хектара. Със стихията се борят 13 хеликоптера и четири самолета. За момента не се съобщава за пострадали хора.", "date": "2019.09.06", "title": "Горски пожари в Галисия"}
{"url": "https://www.24chasa.bg/novini/article/7641227", "text": "Турският сондажен кораб \"Фатих\" се е придвижил вчера към целта на втория си сондаж, който е трети за Турция в кипърската изключителна икономическа зона, съобщава днес в електронното си издание кипърският вестник \"Филелефтерос\". Първият сондаж на \"Фатих\" продължи от 3 май до 4 септември, тоест 120 дни. Вестникът коментира, че има индикации, че при първия сондаж са възникнали доста проблеми, защото подобна дейност отнема около 40 дни, предаде БТА. Според турските изчисления вторият сондаж на \"Фатих\" ще продължи до 1 ноември. Той е на място с дълбочина на водата 1200 метра, а целта му се намира на 3100 метра. Междувременно другият турски сондажен кораб \"Явуз\" продължава сондажните дейности в кипърския континентален шелф. Вчера в Анкара турският президент Реджеп Тайип Ердоган заяви, че Турция планира да купи и трети сондажен кораб. Действията на Турция по търсене на находища на въглеводороди в кипърската изключителна икономическа зона бяха осъдени от Европейския съюз и САЩ. Заради тях ЕС наложи санкции срещу Анкара. Турция не признава обхвата на кипърската изключителна икономическа зона, както и легитимността на правителството на Република Кипър, и действа в района с концесии от правителството на признатата само от Анкара Севернокипърска турска република.", "date": "2019.09.06", "title": "Турция започва трети сондаж в кипърската изключителна икономическа зона"}
{"url": "https://www.24chasa.bg/novini/article/7641256", "text": "В центъра на   са били привържениците на футболни агитки. Трима души са задържани, предава  . Нападението е станало на 31 август, а заведението се намира в квартал „Изгрев”. „Около 10-12 човека нахлуха. Сложиха си маски на главите и се запътиха към фенове на „Локомотив” – Пловдив. Те са били от сутринта тук, държали са се прилично”, разказа Калина Ненова, управител на заведението. „Пийваха, хапваха, пееха си тихичко песни във възхвала на „Локомотив””, разказва Димитриа Ненова. Тогава обаче нахлуват нападателите и се запътват право към тях. „Започнах да търся паник бутона. Беше една вихрушка от маси и столове върху главите на момчетата”, разказва Калина Ненова. По-късно станало ясно, че в заведението е имало и три момчета – фенове на „Ботев”-Пловдив. „Най-вероятно те са се обадили на тази агитка и са ги извикали”, разказва Димитриа.", "date": "2019.09.06", "title": "Трима задържани за погрома в пловдивско заведение"}
{"url": "https://www.24chasa.bg/novini/article/7641303", "text": "Китайският телекомуникационен гигант „Чайна мобайл\" (China Mobile) съобщи, че е поставил над 20 000 базови станции за 5G мрежата в 52 града в цялата страна. До края на годината компанията планира да започне предоставянето на 5G търговски услуги в повече от 50 града, като в същото време ще инвестира 24 млрд. юана (3,4 млрд. долара) за ускоряване изграждането на 5G мрежата в около 300 града, предава  . До момента „Чайна мобайл\" е инсталирала над 3500 базови станции в Пекин, като в ход е изграждането на още.", "date": "2019.09.06", "title": "„Чайна мобайл\" е изградила над 20 000 базови станции за 5G мрежата в 52 града"}
{"url": "https://www.24chasa.bg/novini/article/7641267", "text": "Земетресение е било почувствано тази сутрин в 8,43 часа на гръцкия остров Закинтос в Йонийско море, съобщи \"Елефтерос типос\". По данни на гръцкия институт по геодинамика трусът е бил с магнитуд от 3,7, а епицентърът му е бил в морето на 24 километра югозападно от острова на дълбочина от 15 километра, предава БТА. През нощта в същия район са регистрирани още 4 земетресения с магнитуд малко над 2.", "date": "2019.09.06", "title": "Земетресение край гръцкия остров Закинтос"}
{"url": "https://www.24chasa.bg/novini/article/7641270", "text": "Българското правителство години наред милиарди отделя за здравеопазване. Това каза премиерът Бойко Борисов по време на 29-ият Конгрес на Световното дружество на кардиохирурзите и гръдните хирурзи, предаде  . \"Първо ми позволете да си поздравя българския народ с този прекрасен празник - Съединението на България. На тази дата сме доказали на великите сили, че българският народ може да се обедини и сам да решава своята съдба\", започна своето слово министър-председателят. Той обърна внимание, че в зала 3 на НДК, където се провежда конгресът, преди месеци завършило миналата председателството на България на Европейския съвет. \"Българското правителство години наред милиарди отделя за здравеопазване. Над 8 % от БВП. Инвестирахме много в образование, квалификация, стипендии на млади учени, в сграден фонд и оборудване, което може да се съревновава с най-добрите в света. Няма нещо, което да е излязло в света в медицинската техника и в България да го няма\", подчерта министър-председателят. \"За радост машините има и кой да ги управлява в лицето на прекрасните много добре подготвени български хирурзи, техните екипи, сестри, лекари, санитари в сферата на гръдната хирургия, сърдечната и съдовата. Благодарение на вашия професионализъм, не само че оцеляват хората в този страшен бич, тези заболявания, но и максимално бързо ги връщате в тяхната семейна среда, а и на работа, което е изключително важно да продължаваме да държим високия ръст на БВП, който произвежда България. Фактът, че и вчера въпреки конкуренцията проф. Кехайов събраха десетки страни на своя конгрес, днес на 29-тия конгрес на сърдечните и съдови хирурзи, това е огромно признание за българската медицина, за лекарите, сестрите, санитарите, за всички, които работят тази професия. Поздравявам тези над 40 страни, които са изпратили на днешния конгрес свои представители. Благодаря на проф. Начев за поста, който е символичен за това, което Бълагрия прави в тази сфера. Разбира се, едно светило като проф. Джеймисън е сред нас. На този изключителен празник, който имаме българите още веднъж добре дошли и успех на конгреса\", заяви още премиерът.", "date": "2019.09.06", "title": "Борисов: Българското правителство години наред милиарди отделя за здравеопазване"}
{"url": "https://www.24chasa.bg/novini/article/7641276", "text": "Силата на урагана Дориан е отслабнала до първа категория, след като той достигна до бреговете на американският щат Северна Каролина, съобщава AFP, като се позовава на информация на метеоролози от САЩ. По последна информация ветровете на бурята са достигали до близо 150 км/ч, предава  . „Бавното отслабване (на бурята) се очаква в следващите няколко дни. Въпреки това Дориан остава силен ураган, като центъра му се движи близо до бреговете на Северна Каролина“, заявиха от Националния център по ураганите, базиран във Флорида.", "date": "2019.09.06", "title": "Ураганът Дориан отслабна до първа категория"}
{"url": "https://www.24chasa.bg/novini/article/7641282", "text": "С национален бюлетин Гърция издирва 23-годишната българка Анна-Мария Василева. Следите й се губят от 17 август т.г. от района на Евосмос в Солун. Облечена е в сини дънки, бяла блуза и черни кецове. Със синя раница и малко куче в ръце, предаде  . Животът й е в опасност, се казва в съобщението на гръцките власти. Според информация от личният й профил във фейсбук, девойката е от София. Всички, които знаят нещо за 23-годишата, любезно се умоляват да се свържат с услугата Silver Alert 24 часа в денонощието на горещата линия SOS 1065 в Гърция.", "date": "2019.09.06", "title": "Българка е изчезнала в Гърция, в неизвестност е от 17 август"}
{"url": "https://www.24chasa.bg/novini/article/7641291", "text": "Съединението на България днес е символ на силния български дух за свобода, за обединение и за единение. Това каза пред   председателят на 44-ото Народното събрание Цвета Караянчева. „Много поуки трябва да извлечем от Съединението. Когато започва този неподражаем исторически акт със своята значимост, в него се включват много и различни хора, включва се целият народ – управници, либерали, консерватори, войници, селяни, занаятчии, чиновници. те сътворяват това чудо. Съединението ни показва, че когато сме заедно, можем да надвием всичко. Когато се вслушваме един в друг, когато се съберем като пръчките на Хан Кубрат, когато сме заедно, можем да бъдем изключително полезни на родината си“, заяви председателят на народното събрание. Цвета Караянчева добави, че каузата България днес трябва да ни обедини. Политиците са представителите на българския народ в парламента и е важна връзката между народа и неговия народен представител, обясни тя. В тежки моменти, свързани с националното единение, ние имаме силата и желанието да се обединяваме, каза още Цвета Караянчева. Тя отбеляза, че България днес има висок международен престиж, затова българите трябва да имат по-високо самочувствие. България е единствената страна в Европа, която не е променяла името си през годините, припомни тя.", "date": "2019.09.06", "title": "Караянчева: Съединението днес е символ на силния български дух за свобода и единение"}
{"url": "https://www.24chasa.bg/novini/article/7641307", "text": "Държавното валутно управление на Китай (SAFE) даде лиценз на три частни борсови посредници за извършване на пилотни услуги за сетълмънт и продажба на валута, предаде  . CITIC Securities, Huatai Securities и China Merchants Securities ще могат да осъществяват спот сделки и продажба на валута самостоятелно и от името на клиенти в условия на контролиран риско. Те също така имат право да участват в междубанкови сделки на валутния пазар. В съобщение на управлението се посочва, че този ход ще помогне за балансираното развитие на бизнеса с юани и чуждестранни валути на местните компании за ценни книжа и ще насърчи качеството на финансовия сектор. Пилотните услуги за сетълмент и продажба на валута от този тип фирми ще помогне за увеличаване на участниците на валутния пазар, разнообразяване на транзакциите и подобряване на пазарния механизъм за формиране разменния курс за юана, се казва още в съобщението.", "date": "2019.09.06", "title": "Три брокерски агенции за ценни книжа получиха лиценз за продажба на валута"}
{"url": "https://www.24chasa.bg/novini/article/7641315", "text": "Руският президент Владимир Путин заяви, че страната му приветства китайските инвестиции и очаква повече положителни резултати от двустранното сътрудничество. В четвъртък той се срещна с китайския вицепремиер Ху Чунхуа в кулоарите на петия Източен икономически форум (ЕЕФ) във Владивосток, предава  . Тази година се навършват 70 години от установяването на руско-китайските дипломатически отношения, каза Путин и добави, че засилването на сътрудничеството помежду им в различни области е от особено значение и има огромен потенциал. Координацията между Москва и Пекин играе важна роля в съвременния свят и руската страната е на мнение, че икономическите и търговските връзки трябва да продължат да се разширяват и укрепват, подчерта президентът. Ху Чунхуа заяви, че Китай е готов да работи с Русия, за реализиране на постигнатите договорености. През последните години икономическите и търговските връзки се разширяват и задълбочават, и страните работят активно за реализиране на целта от 200 млрд. долара обем на двустранната търговия до 2024 г. В допълнение към търговията с традиционни райони, Китай подкрепя търсенето на нови области на растеж, осъществяването на големи проекти от стратегическо значение, допълнително улесняване на търговията и инвестициите, разширяване на търговията със селскостопански продукти, трансграничния електронен бизнес и търговията с услуги, каза още вицепремиерът. Освен с президента Путин, Ху Чунхуа имаше среща и с вицепремиера Юрий Трутнев, с когото обсъди конкретни въпроси на сътрудничеството между североизточните китайски провинции и руският Далечен изток.", "date": "2019.09.06", "title": "Путин: Русия приветства китайските инвестиции"}
{"url": "https://www.24chasa.bg/novini/article/7640758", "text": "Доналд Тръмп хвърли в паника Алабама с твърдения, че щатът е сериозно заплашен от урагана Дориан. На брифинг в Овалния кабинет в Белия дом президентът на САЩ показа карта на Националния център за наблюдение на ураганите, на която се вижда, че Дориан може да премине над Флорида. На картата обаче е дорисуван на ръка полукръг, обхващащ и част от Алабама, тоест също изложена на риск. В неделя Тръмп написа в туитър, че Алабама наред със Северна, Южна Каролина и Джорджия “най-вероятно ще бъде ударена по-тежко от очакваното”. Метеорологичната служба на Алабама отвърна, че няма такова нещо. Ураганът Дориан отново набра сила и вече е от трета категория. Той опустоши Бахамските острови, където уби най-малко 20 души. ", "date": "2019.09.06", "title": "Тръмп паникьоса Алабама с карта менте за ураган (Обзор)"}
{"url": "https://www.24chasa.bg/novini/article/7640691", "text": "Борис Джонсън продължи да понася удари от страна на депутатите в Камарата на общините и в сряда. След като във вторник те поеха контрол върху дневния рад на парламента, късно вечерта на следващия ден приеха закон, който задължава британския премиер да поиска от ЕС отлагане на Брекзит до 31 януари 2020 г. Веднага след това депутатите не подкрепиха и искането му за предсрочни избори. Лейбъристите се въздържаха при гласуването. Така резултатът в полза на изборите бе 298 на 55 гласа, но 136 гласа не достигнаха, за да му бъде дадена зелена светлина. За това са нужни две трети от гласовете на 650-те членове на камарата. Джонсън настоява предсрочните избори да се проведат на 15 октомври, няколко дни преди Европейския съвет, насрочен за 17 и 18 октомври. Тъй като лейбъристите настояват законопроектът за отлагането на Брекзит първо да бъде окончателно приет, преди да се обсъждат предсрочните избори, то за тях ще се гласува отново в понеделник, съобщи лидерът на Камарата на представителите Джейкъб Рийс-Мог. Това ще е вторият опит на премиера Джонсън да прати британците пред урните. Текстът на закона, предназначен да предотврати Брекзит без споразумение с ЕС, бе приет с 327 срещу 299 гласа. В него се казва, че премиерът има време до 19 октомври да прокара сделка в парламента или депутатите да одобрят Брекзит без сделка. След изтичането на този срок той ще трябва да поиска отлагане на Брекзит до 31 януари 2020 г. Необичайно законопроектът посочва дори думите в писмото, което Джонсън трябва да изпрати до председателя на Европейския съвет. Преди да влезе в сила обаче, законопроектът трябва да бъде одобрен и от Камарата на лордовете, което те обещаха да направят най-късно до 17 ч местно време в петък. Според АП е възможно някои членове на горната камара на парламента, които са привърженици на “твърд” Брекзит, да направят всичко възможно да протакат гласуването. Както е известно, от следващата седмица работата на парламента ще е блокирана до 14 октомври по искане на Борис Джонсън. Отхвърлянето на идеята за предсрочни избори в сряда вбеси премиера и той не успя да скрие своята жлъч към лидера на лейбъристите Джереми Корбин. “За първи път в историята опозицията гласува, за да покаже доверие в правителството на Нейно Величество”, каза Джонсън. “Мога само да размишлявам какви са причините, които стоят зад колебанието на Корбин, но очевидният извод е, че той не мисли, че ще спечели”, допълни премиерът. Според редица британски издания дори да реши да подкрепи предсрочните избори, Корбин почти със сигурност ще настоява провеждането им да е след 31 октомври. Това е датата, на която Джонсън настоява Великобритания да излезе от ЕС, независимо дали това ще стане със сделка, или не. Джо Джонсън - брат на британския премиер Борис Джонсън, обяви, че подава оставка от правителството, където заемаше пост на държавен секретар, и от парламента, където беше депутат. Той посочи, че поставя националния интерес над семейната лоялност, предаде АФП. “За мен беше чест да представлявам Орпингтън (Югоизточна Англия) в продължение на 9 години и да служа в правителствата на трима премиери”, написа Джо Джонсън в туитър. Той разкри, че през последните седмици е бил разкъсван между семейната лоялност и националния интерес. “Това е неразрешимо напрежение и е време други да поемат ролите ми на депутат и член на правителството”, добави 47-годишният политик. Той подкрепя идеята за втори референдум за Брекзит, а на референдума от 2016 г. гласува за оставане на Великобритания в ЕС. Брат му, премиерът Борис Джонсън, пък иска Великобритания да напусне ЕС възможно най-скоро, припомнят агенциите. Оставката на Джо Джонсън идва веднага след като брат му Борис изключи от Консервативната партия 21 депутати, които отказаха да подкрепят стратегията му за Брекзит.  Британското правителство се отказа от плановете си да сложи край на свободата на движение на гражданите на ЕС веднага след евентуален Брекзит без сделка, предаде ЕС. Те ще получат временно разрешение да останат във Великобритания за срок от три години, съобщи министерството на вътрешните работи. Гражданите на страните от Европейската икономическа зона, която включва ЕС, Исландия, Лихтенщайн и Норвегия, плюс тези на Швейцария, които се установят в Обединеното кралство от Брекзит до края на 2020 г., ще получат статут на временен имигрант за срок от три години. Целта на тази инициатива е да “гарантира на компаниите сигурността, че ще могат да набират и запазват своя персонал след Брекзит”, обяснява Хоум офис в комюнике. Ще се кандидатства “по проста процедура в интернет”, уверява вътрешното министерство. ", "date": "2019.09.06", "title": "Депутатите отхвърлиха идеите на Борис Джонсън за твърд Брекзит и избори (Обзор)"}
{"url": "https://www.24chasa.bg/novini/article/7640712", "text": "Ръстът на брутния вътрешен продукт (БВП) през второто тримесечие на 2019 г. е 3,5% на годишна база и се запазва на същото ниво, както и ръстът през първото тримесечие. Тези данни бяха разпространени в четвъртък от Националния статистически институт (НСИ). Това става две седмици след като експресните данни на НСИ показваха годишен ръст на БВП през второто тримесечие на 2019 г. с 0,2 процентни пункта по-нисък - само 3,3%. Окончателните ревизирани данни излизат след около месец. Спрямо първото тримесечие ръстът на БВП е 0,8%. Премиерът Бойко Борисов отбеляза излизането на данните във фейсбук профила си половин час след като те бяха публикувани, и написа: “Ние като управляващи непрекъснато полагаме усилия животът на хората в България да става по-добър. Призовавам и другите политици да не бъдат толкова черногледи, а да се опитат да допринесат за растежа на българската икономика”. Предварителните данни надвишават съвсем малко последната прогноза на финансовото министерство, която е за ръст от 3,4%, но за цялата 2019 г., а не за отделните тримесечия. Първоначално хората на министър Владислав Горанов предполагаха, че ръстът през 2019 г. ще е 3,7%, но след данните за забавяне на икономиката в основните ни външнотърговски партньори от ЕС ревизираха надолу очакванията си. Най-голям принос за икономическия ръст у нас през второто тримесечие има индивидуалното потребление, следвано от износа на стоки и услуги. Брутната добавена стойност през второто тримесечие се увеличава с 3,4% на годишна база, като това се дължи основно на операциите с недвижими имоти, където брутната добавена стойност се увеличава на годишна база с 6,7%, на финансовите и застрахователни дейности, където увеличението е 6,2%,IT сектора, където е 3,3%, и други отрасли.", "date": "2019.09.06", "title": "Ръстът на икономиката се запазва на 3,5% (Обзор)"}
{"url": "https://www.24chasa.bg/novini/article/7640796", "text": "Тазгодишните 10-класници са първите, които завършват първи гимназиален етап по новата образователна структура и ще се явят на Национално външно оценяване (миниматура) в края на годината. Всички задължително ще се явят на изпити по български език и литература и по математика. По желание са миниматурите по чужд език и по IT Резултатите ще бъдат отразени в удостоверението за завършен първи гимназиален етап. Реално обаче на тези миниматури няма да има скъсани деца. Дори и с нула точки те могат да продължат обучението си в 11-и и 12-и клас, обясниха експерти от образователното министерство. Оценките от всички национални външни оценявания в края на етап - след 4-и, 7-и и 10-и клас, се вписват в документа за завършен етап с точки и не се приравняват към оценки. “Учениците, които се обучават в обединените училища, които са от 1-и до 10-и клас, с резултата от външното оценяване ще кандидатстват за свободни места в профилираните и професионалните гимназии за 11-и клас. Само тези ученици кандидатстват за приемане във втори гимназиален етап. При приемането им оценките от изпитите заедно с бележки от документа за завършен първи гимназиален етап, определени от педагогическия съвет на приемащото училище, се прави бал. За останалите оценките показват придобити компетентности в областта на българския език и литература и математиката. В края на 10-и клас част от 16-годишните може въобще да не продължат Надяваме се никой да не го направи, разбира се, но трябва да знаем каква е функционалната и математическата им грамотност в края на задължителното образование.” Това обясни за “24 часа” Евгения Костадинова, шеф на дирекция “Съдържание на предучилищното и училищното образование” в МОН. За децата, които учат в нормални гимназии до 12-и клас, изпитът ще се яви реално пробна матура, която да им покаже на какво ниво са, обясниха експерти от министерството. Задължителните изпити са с времетраене 90 минути (два учебни часа). Какво са научили учениците от 8-и до 10-и клас по български език и литература, се проверява писмено чрез тест с 23 задачи Въпросите по български език включват съдържание от учебните програми в 8-и, 9-и и 10-и клас, а по литература - от 9-и и 10-и клас. ( .) Включени са автори и творби от “История славянобългарска” на Паисий Хилендарски до “Нежната спирала” на Йордан Радичков. Именно с този разказ се разрази скандал между наследниците на Радичков и издателство “БГ учебник”, което в своята христоматия по литература публикува преразказ на разказа на Радичков. Обемът на учебното съдържание, който е включено, е коментиран на срещи с асоциацията на учителите по български език и литература още миналата година, обясни Александър Трингов, експерт по български език и литература в Министерството на образованието и науката. Учениците ще трябва да напишат на изпита и резюме на научен или медиен текст, резюме на съдържанието на откъс от изучен повествователен текст, заявление или CV. Тестът по математика също ще включва задачи от 8-и до 10-и клас. Изпитът по чужд език ще дава европейски сертификат на ученика, ако бъде издържан с повече от 60%, предвижда още методиката на образователното министерство. Какво точно ще е нивото на сертификата за владеене на чужд език обаче, ще зависи от конкретния резултат на всеки ученик.", "date": "2019.09.06", "title": "Изпит от Паисий до Радичков на новата матура (Обзор)"}
{"url": "https://www.24chasa.bg/novini/article/7641149", "text": "Президентът на Мексико Мануел Лопес Обрадор приветства вчера предложението на излежаващия доживотна присъда в САЩ наркобос Хоакин Гусман, известен като Ел Чапо, да дари богатството си на коренното население на страната, предаде ДПА. Адвокатът на Гусман Хосе Луис Гонсалес Меса каза в сряда, че според клиента му богатството му не принадлежи на САЩ и трябва да бъде върнато на Мексико и предадено на общностите на коренното население, съобщиха всекидневникът \"Универсал\" и други медии. На редовната си пресконференция Лопес Обрадор каза, че идеята му допада и я приветства, предава БТА. Бившият лидер на наркокартела Синалоа, смятан преди за един от най-могъщите престъпници в света, излежава доживотна присъда в САЩ, след като беше признат за виновен за трафик на десетки хиляди килограми наркотици за САЩ. Прокурори оцениха богатството му на около 13 милиарда долара. Не е известно къде са тези пари, нито друга собственост и бизнес на Ел Чапо. Коренното население е около 10 процента от населението на Мексико, което е 125 милиона, и е сред най-бедните и маргинализиарни групи в страната.", "date": "2019.09.06", "title": "Наркобосът Ел Чапо предлага да дари богатството си на хората в Мексико"}
{"url": "https://www.24chasa.bg/novini/article/7641151", "text": "Президентът на Чили Себастиан Пинера обяви вчера създаването на работна група от служители вп правителствени агенции, учени и индустриалци, която да работи за преодоляване на най-тежката суша от 60 години, която тази година е мъчителна заради рекордно ниските валежи, предаде Ройтерс. Чилийското правителство обяви недостиг на вода в повече от 50 общини в три региона в централния пояс на страната и извънредно положение в повече от 100 общини, предава БТА. Кабинетът обеща да отдели 58 милиона долара за създаване на водоизточници и транспортиране на вода нуждаещи се хора в селските райони. Пинера каза пред журналисти, че недостигът на вода и сушата са станали по-продължителни и тежки и това има многообразни измерения: намаляване на валежите на цялата територия, спад в нивото на реките, по-малко вода в резервоарите и по-малко сняг в планините. Чилийските власти вече доставят вода на 380 000 души на най-засегнатите райони Чеилийската метеорологична служба съобщи, че в столицата Сантяго е паднал само една четвърт от средното количество дъжд, регистрирани през последните 30 години. Властите в Хондурас обявиха в цялата страна режим на извънредно положение заради тежката суша, предаде ТАСС като се позова на президента Хуан Орландо Ернандес. Държавният глава написа в Туитър, че тази година ефектът от сушата е бил много сериозен и недостигът на вода се е отразил на селското стопанство и всекидневния живот. Най-засегнати от сушата да източни, централни и южни райони на централноамериканската държава.", "date": "2019.09.06", "title": "Извънредни мерки заради сушата в Чили и Хондурас"}
{"url": "https://www.24chasa.bg/novini/article/7641153", "text": "Председателят на бразилския Сенат обяви, че е подписал споразумение с Върховния съд за насочването на 1 милиард реала (245 милиона долара) от парите, дадени като подкупи, и установени по голямото дело \"Автомивка\", за защита на горите в Амазония, предаде Ройтерс. \"Благодаря на всички институции, които участваха в тези преговори\", написа сенатор Дави Алколумбре в Туитър, предава БТА. Бразилското правителство стана обект на остри критики в чужбина заради своята вяла реакция на бушуващите пожари в амазонските дъждовни гори, смятани за защитна стена срещу климатичните промени.", "date": "2019.09.06", "title": "Бразилия ще ползва конфискувани пари, давани за подкупи, за защита на Амазония"}
{"url": "https://www.24chasa.bg/novini/article/7641155", "text": "Европейският съд по правата на човека осъди Полша да плати 100 000 евро на двама роднини на отвлечен и убит млад мъж, предадоха ДПА и Франс прес. Става дума за 25-годишния Кшищоф Олевник, отвлечен през 2001 г. син на полски предприемач. През юли 2003 г. семейството на Олевник плаща откуп от 300 000 евро на похитителите му, но те не го освобождават. Той е убит през 2003 г., както се оказва по-късно, месец или два след плащането на откупа, отбелязват полски медии. Тялото му е намерено през 2006 г., предава БТА. Убийството на Олевник бе последвано от самоубийства в затвора между 2007 и 2009 г. на тримата основни заподозрени за отвличането му. Случаят предизвика политически скандал и доведе до оставка през 2009 г. на министъра на правосъдието и уволнението на няколко високопоставени прокурори и служители на администрацията на затвора. В решението си ЕСПЧ изтъква, че според доклад на полския парламент от 2009 г. в следствените действия на полицията е имало явни грешки и разследването се е водело прекалено бавно. Според ЕСПЧ полските власти не са предприели адекватни действия за опазването на живота на Олевник. Действията по разследване на убийството му също са били неадекватни и неефективни, посочва съдът. На основание нарушаване на член втори от Европейската конвенция за правата на човека (който урежда правото на живот) ЕСПЧ присъди 100 000 евро на роднини на загиналия, завели дело срещу Полша в базирания в Страсбург съд.", "date": "2019.09.06", "title": "Европейският съд по правата на човека осъди Полша да плати 100 000 евро за убит млад мъж"}
{"url": "https://www.24chasa.bg/novini/article/7641157", "text": "Американският министър на отбраната Марк Еспър каза, че европейските съюзници на САЩ трябва да обмислят самостоятелно финансиране на проекти в своите държави, след като Пентагонът пренасочи средства за изграждане на граничната стена с Мексико, предаде Ройтерс. Американското военно ведомство обяви в сряда, че ще оттегли финансиране на проекти, планирани в САЩ и Европа, за да използва 3,6 милиарда долара за съоръжението по границата с Мексико, предава БТА. Министър Еспър подчерта, че става дума за споделяне на тежестта. Някои от засегнатите проекти са в Европа. Един от тях е в Испания, където бяха предвидени 21,6 милиона долара за пристанищни съоръжения. Друг е на стойност 59 милиона долара за склад за муниции в Словакия. Проектите, за които се отказва финансиране, включват също училища за децата на военни в Германия и Великобритания. Пренасочването на средства беше остро критикувано от американските законодатели, които изтъкват, че това излага на риск националната сигурност и заобикаля становището на Конгреса. Администрацията на президента на САЩ Доналд Тръмп многократно призова държавите от НАТО да дават поне 2 процента от своя БВП за отбрана. По-рано тази седмица вицепрезидентът на САЩ Майк Пенс каза, че съюзниците трябва да \"останат нащрек\" заради намесата на Русия в избори и да работят за независими от Русия енергийни доставки.", "date": "2019.09.06", "title": "САЩ: Европа да финансира проекти, от които се оттегляме заради стената с Мексико"}
{"url": "https://www.24chasa.bg/novini/article/7641159", "text": "Бразилският министър на икономиката вчера каза, че Брижит Макрон, съпругата на френския президент, наистина е \"много грозна\", отправяйки нова нападка срещу първата дама на Франция, която вече беше обект на атака от президента на Бразилия Жаир Болсонаро, предаде Франс прес. \"Президентът го каза и това е истината. Тази жена наистина е грозна\", заяви министър Пауло Роберто Нунес Гедес, една от основните фигури в бразилския кабинет, след като наскоро президентът Болсонаро косвено коментира г-жа Макрон като иронично изрази съчувствие към съпруга й и предизвика възмущение във Франция и Бразилия, предаде БТА. Има много истина в това, което каза Болсонаро, подчерта Гедес на среща с бизнесмени в североизточния град Форталеза и получи бурни аплодисменти, посочва АФП. След кратка пауза, министърът добави с усмивка, че няма грозни жени, а само такива, гледани от неподходящ ъгъл. Заради възмущението, Болсонаро в крайна сметка изтри коментара си от Фейсбук, направен в разгара на противопоставянето между Бразилия и Франция във връзка с пожарите в Амазония.", "date": "2019.09.06", "title": "Бразилски министър подкрепи Болсонаро: Брижит Макрон наистина е много грозна"}
{"url": "https://www.24chasa.bg/novini/article/7641172", "text": "Властите на Бахамските острови обявиха, че до момента жертви на урагана Дориан са станали най-малко 30 души, съобщи по американската телевизия Си Ен Ен премиерът на островната държава Хюбърт Минис. Той каза още, че местни авиопревозвачи предоставят на някои жители на островите безплатни билети, за да могат да напуснат зоната на бедствието, предава БТА. Минис съобщи, че от САЩ е пристигнала спасителна група от 60души и че без чуждестранната помощ жертвите са щели да бъдат много повече. По последни данни на националния център за наблюдение на ураганите в САЩ, Дориан се намира на около 95 километра южно от американския крайбрежен град Уилмингтън, щата Северна Каролина и се движи в североизточна посока със скорост 4,4 км/час. Максималната скорост на вятъра е повече от 44,7 м/сек. Прогнозите предвиждат през днешния ден Дориан да е по крайбрежието на Северна Каролина,съпроводен с бурни ветрове, проливни дъждове и риск от наводнения, предаде Франс прес. На студенти от Бахамските острови, пострадали от урагана, се предлагат безплатни общежития и обучение в университет в американския щат Вирджиния, предаде Асошиейтед прес. Хамптън юнивърсити обяви вчера, че студенти от университета на Бахамските острови може да учат безплатно през есенния семестър. В момента Дориан се движи към Източния бряг на САЩ като ураган от втора категория. Очаква се в следващите дни да започне да губи сила.", "date": "2019.09.06", "title": "Ураганът Дориан взе най-малко 30 жертви на Бахамските острови"}
{"url": "https://www.24chasa.bg/novini/article/7641174", "text": "Представителни военни формирования от Сухопътните войски, Военновъздушните и Военноморските сили, 68-а бригада \"Специални сили\" и Националната гвардейска част ще участват в тържествата, посветени на 134-ата годишнина от Съединението на Княжество България с Източна Румелия, в цялата страна, съобщиха от Министерството на отбраната. Военнослужещите ще отдадат воински почести на загиналите за национално освобождение и обединение. Тази вечер в Пловдив ще се проведе тържествената проверка (заря). Тя ще започне в 20.30 ч. на площад \"Съединение\" и в нея ще участват представителни блокове от Сухопътните войски, Военновъздушните сили и 68-а бригада Специални сили. В Стара Загора в 10.30 ч. военнослужещи от 2-ра механизирана бригада ще поднесат венци и цветя пред паметника на \"Защитниците на Стара Загора\" . В Ямбол в 10.30 ч. представителни подразделения от Сухопътните войски и Военновъздушните сили ще участват в ритуала по издигането на националното знаме и в шествието до Паметника на загиналите за национално освобождение, където военнослужещите ще поднесат венци и цветя. В Плевен в 11.00 ч. военнослужещи от Сухопътните войски ще отдадат военни почести пред паметника на загиналите от 4-и пехотен Плевенски полк в Сръбско-българската война. В Горна Оряховица в 11.00 ч. военнослужещи от военно формирование 22 790 от Сухопътните войски ще поднесат венци пред \"Паметния знак на загиналите във войните\". В Шумен в 10.00 ч. представителни части от 29-и механизиран батальон от Сухопътните войски ще поднесат венци и цветя пред паметника на загиналите във войните шуменци. В Русе в 11.00 ч. военнослужещи от военно формирование 32 420 на Сухопътните войски ще поднесат венци пред паметника на загиналите български воини в Сръбско-българската война. В същия час в градовете Враца и Сандански военнослужещи от Бригадно командване - Благоевград ще положат венци и цветя пред паметниците на загиналите във войните за национално обединение. В Сливен в тържествата, посветени на 134-ата годишнина от Съединението на България ще се включат военнослужещи от Центъра за подготовка на специалисти. В 20.00 ч. те ще отдадат воински почести и ще поднесат венци и цветя пред паметника на Хаджи Димитър в града. В Чирпан военнослужещи от военно формирование 24 620 на Сухопътните войски ще участват в тържествения ритуал по издигане на националния флаг и ще поднесат венци пред паметника на Съединението. В Хасково в 11.30 ч. военнослужещи от военно формирование 52 740 от състава на 2-ра механизирана бригада на Сухопътните войски ще участват в ритуала по полагане на венци и цветя пред паметника на Незнайния воин на площад \"Свобода\". Във Варна в 9.30 ч. Представителният духов оркестър и почетен караул от Военноморските сили ще участват в ритуала по полагане на венци и цветя пред Паметната плоча на Княз Александър I Батенберг. Военнослужещи от ВМС ще се включат в шествието до \"Паметника на приморци, загинали в Сръбско-българската война 1885 г.\" и в 10.00 ч. с военен ритуал ще отдадат почит към загиналите във войните за Съединението на България. В Бургас в 10.30 ч. представителни части от Военноморските и Военновъздушните сили ще участват във военния ритуал за тържественото издигане на националното знаме на площад \"Атанас Сиреков\" пред сградата на Общината. В 11.00 ч. военнослужещите ще поднесат венци и цветя пред \"Паметника на 24-и Черноморски полк\" в града. В Неделино в 11.00 ч. военнослужещи от Националната гвардейска част ще участват в тържествена церемония по полагане на венци пред паметника \"Света Неделя\". Гвардейците ще участват и в тържествената церемония за отбелязване на 134-ата годишнина от Съединението на България във Видин от 11.00 ч. пред паметника на Скърбящия воин. В София в 11.30 ч. военнослужещи от Националната гвардейска част ще участват в церемонията по поднасяне на венци пред Мавзолея-костница на княз Александър Първи Батенберг. В 12.00 ч. пред сградата на Администрацията на президента ще се извърши тържествена смяна на почетния гвардейски караул.", "date": "2019.09.06", "title": "Отбелязваме 134 години от Съединението на Княжество България с Източна Румелия"}
{"url": "https://www.24chasa.bg/novini/article/7641176", "text": "Трима мъже и една жена са кандидати да оглавят Международната агенция за атомна енергия (МААЕ), органът на ООН, натоварен със задачата да контролира ядрените дейности на Иран и спазването на иранската ядрена сделка, предаде Франс прес. Словашкото правителство съобщи за АФП, че е номинирало Марта Жиакова за поста. Сега тя е ръководител на словашката агенция за ядрена енергия, предава БТА. Ласина Зербо от Буркина Фасо също каза пред АФП, че кандидатства за поста, след като неговата страна, по думите му, е поискала от него да се включи в надпреварата. Той допълни, че е подкрепян от африканските държави. Зербо сега е ръководител на Организацията към Договора за всеобхватна забрана на ядрените опити, органа на ООН, който следи дали се спазва забраната на ядрените опити и чието седалище е също във Виена, както това на МААЕ. Аржентинският посланик в Австрия и експерт по ядрените въпроси Рафаел Гроси също обяви кандидатурата си в края на юли. За поста ще се бори и румънецът Корнел Феруца, който беше дясната ръка на Юкия Амано, починал по-рано тази година. След кончината на Амано Феруца бе назначен за временен ръководител на МААЕ, а преди това е заемал редица постове в организацията. МААЕ има желание да назначи нов генерален директор през октомври. Той ще встъпи в длъжност през януари догодина.", "date": "2019.09.06", "title": "Трима мъже и една жена в борба за поста на генерален директор на агенцията за атомна енергия"}
{"url": "https://www.24chasa.bg/novini/article/7641178", "text": "Международният валутен фонд обяви, че е одобрил промяна в устава си, за да отпадне изискването за възраст за поста управляващ директор, което премахва последното препятствие пред номинацията на българката Кристалина Георгиева, предаде Франс прес. В изявление МВФ припомня, че от 1951 г. общите разпоредби забраняваха назначаването на кандидат на възраст 65 години или повече на поста управляващ директор и не позволяваха на титуляра да изпълнява функциите си след навършване на 70 години, предава БТА. Измененията в общите правила, одобрени от управителния съвет, които влизат в сила незабавно, приравняват условията за назначаване на управляващ директор към тези за членове на съвета на директорите, председателстван от управляващия директор, и за председателя на Групата на Световната банка, които не са обект на никаква възрастова граница, посочва базираната във Вашингтон институция. Промяната, одобрена непосредствено преди приключване на процедурата по предлагане на кандидатури, ще позволи да бъде приета тази на Кристалина Георгиева. Понастоящем тя е втори по ранг служител в Световната банка и навърши 66 години на 13 август. За момента Георгиева е единственият известен кандидат. Тя беше номинирана като кандидат на ЕС на 2 август, след гласуване, подчертало разделенията в общността.", "date": "2019.09.06", "title": "МВФ премахна последното препятствие пред кандидатурата на Кристалина Георгиева"}
{"url": "https://www.24chasa.bg/novini/article/7641180", "text": "Суданският министър-председател Абдала Хамдок днес сформира кабинет, първи след отстраняването през април на дългогодишния лидер Омар Башир, предаде ДПА. Хамдок обяви кабинет от 18 министри на пресконференция, излъчвана по телевизията, и каза, че остава да направи още две назначения, предава БТА. Правителството беше съставено като част от споразумението за тригодишна подялба на властта, подписано миналия месец от военните, от една страна, и граждански партии и протестни групи, припомня Ройтерс. Сред министрите има 4 жени, включително първата суданка външен министър - дипломатката Асма Мохамед Абдала. \"Силно желаем в преходното правителство да участват жени заради ролята, която изиграха в суданската революция\", каза Хамдок. Ибрахим Бадауи, бивш икономист от Световната банка, беше назначен за финансов министър. Мадани Абас Мадани - лидер на гражданската коалиция, договорила споразумението за преход с военните, става министър на промишлеността и търговията, подаде Ройтерс. Премиерът подчерта, че се е стремил към справедливо регионално представителство, за да се гарантира, че кабинетът ще работи хармонично. В съответствие с политическото споразумение между армията и опозицията начело на вътрешното ведомство и на това на отбраната застанаха военни. Политическото споразумение предвижда съюзът \"За свобода и промени\" да излъчи премиера и повечето министри, с изключение на двата портфейла, дадени на военните. Икономистът ветеран Хамдок каза, че в живота на суданците започва нов етап. Той подчерта, че приоритет на новото правителство е слагане край на войната и изграждане на траен мир, предаде Франс прес.", "date": "2019.09.06", "title": "За първи път в Судан: жена ще е външен министър"}
{"url": "https://www.24chasa.bg/novini/article/7641182", "text": "Българката Кристалина Георгиева затвърди вчера статута си на фаворит за ръководната позиция в Международния валутен фонд, след като бившият британски финансов министър Джордж Озбърн оттегли кандидатурата си заради липса на подкрепа преди днешния краен срок за подаване на кандидатури, пише лондонският в. \"Файненшъл таймс\". Тласък на кандидатурата на Георгиева даде решение на най-висшия ръководен орган на МВФ, който одобри отпадане на изискванията за възраст, предава БТА. Служители, запознати с процеса на избор, казаха, че няма признаци за поява на друга кандидатура, посочва изданието.", "date": "2019.09.06", "title": "\"Файненшъл таймс\": Георгиева циментира позицията си на фаворит за лидерския пост на МВФ"}
{"url": "https://www.24chasa.bg/novini/article/7641185", "text": "Изпитите след десети клас, които ще се проведат за първи път през новата учебна година, задължителни за всички ученици ще са тези по български език и по математика. Има и два изпита по желание - по чужд език и дигитална компетентност. Това посочи зам.-министърът на образованието Таня Михайлова пред Би Ти Ви. Ако на изпита по чужд език ученикът има резултат над 60 процента, тогава оценката ще се приравни към ниво на владеене и резултатът ще бъде вписан в дипломата за завършено средно образование. Целта на изпитите е да се установи функционалната грамотност на учениците, каза още Михайлова.", "date": "2019.09.06", "title": "Зам.-министър Михайлова: Задължителни са изпитите след 10 клас по български и математика"}
{"url": "https://www.24chasa.bg/novini/article/7641187", "text": "Бившият президент на Зимбабве Робърт Мугабе почина на 95-годишна възраст, съобщи в Туитър настоящият държавен глава на африканската държава Емерсън Мнангагва, цитиран от Ройтерс. Мугабе е починал в Сингапур, където често се лекуваше през последните години, съобщи пред Ройтерс източник, запознат с въпроса, предаде БТА. \"С невероятна тъга съобщавам за кончината на бащата- основател на Зимбабве и бивш президент, другаря Робърт Мугабе\", писа Мнангагва. За кончината на първия лидер на страната след получаването на независимост потвърдиха и от семейството му, като посочиха, че той е имал сериозни проблеми със здравето си. Мугабе беше един от лидерите на 7-годишната въоръжена съпротива срещу режима на бялото малцинство в страната, наричана тогава Южна Родезия. След свалянето на расисткия режим на Ян Смит през 1980 г. той застана начело на страната, първо като премиер, после като президент, и остана на този пост до 2017 г., когато бе свален от власт от въоръжените сили на Зимбабве след остри критики срещу неговото близо 40-годишно авторитарно управление и острата икономическа криза в страната.                                                                                                                                                                                                                                                         ", "date": "2019.09.06", "title": "Бившият президент на Зимбабве Робърт Мугабе почина на 95 години"}
{"url": "https://www.24chasa.bg/novini/article/7641295", "text": "Новото международно летище на китайската столица „Дасин\" ще може да обслужва полети от 15 септември, преди официалното му откриване, планирано за 30 същия месец. След продължила шест месеца оценка, летището ще получи скоро лиценз за работа от Китайската администрация за гражданска авиация и веднага след това ще посрещне първите полети, съобщи Циен Юенюен, началник на отдела за оперативно управление на аеропорта, предава  . От авиокомпанията China Southern Airlines започнаха да рекламират във вторник в WeChat пост първия си полет до новото летище, насрочен около 20 септември. Днес летището трябва да премине шестия си цялостен тест, който ще оцени допълнително готовността му за работа и ще маркира възможните проблеми. От 19 юли насам летището премина успешно 750 теста, включващи над 500 полета и с участието на 50 000 пътници. Летището разполага с над 400 пункта за самостоятелно чекиране, което означава, че над 80 процента от регистрациите ще бъдат чрез самообслужване и ще изискват пътниците да се редят за не повече от 10 минути. То има и интелигентни канали за проверка на сигурността, които са в състояние да обработват по 260 пътници на час. На летището ще се използва технология за лицево разпознаване при качването на самолетите, което ще направи ненужно използването на хартиени бордни карти. Новото летище „Дасин\" се очаква до 2025 г. да обслужва 72 милиона пътници годишно, а до 2040 г. техният брой ще нарасне до 100 милиона.", "date": "2019.09.06", "title": "Новото пекинско летище „Дасин\" ще може да обслужва полети от 15 септември"}
{"url": "https://www.24chasa.bg/novini/article/7641340", "text": "Документи за регистрация в Общинската избирателна комисия подаде днес Мая Манолова и Инициативният й комитет. Предупредих отдавна, че кампанията ще е мръсна. Днес на деня на Съединението не е момента да говорим за това. Днес няма да коментирам партии. Ще отговоря на всеки един въпрос по време на кампанията, каза Манолова. Искам да поздравя всички българи за празника. Показали сме, че когато сме заедно, независимо кой седи срещу нас, можем да го победим. Очаквам тази кампания да е за обединение на всички българи и разчитам на една феърплей кампания, каза още тя. Манолова подчерта, че утре в 12 ч. ще очаква всички, които искат да се включат в кампанията, да дойдат в Южния парк. \"Кампанията тръгва. Вече имаме банкова сметка, която днес по-късно ще обявим на моя сайт. Ще приемаме малки дарения от граждани. Отказваме да се възползваме от възможността от подкрепа от корпорации и фирми. Ще приемаме единствено и само дарения от граждани. Зад мен като граждански кандидат стоят гражданите, не олигарсите, не фирмите\", допълни тя.", "date": "2019.09.06", "title": "Манолова подаде документи за регистрация в Общинската избирателна комисия"}
{"url": "https://www.24chasa.bg/novini/article/7641343", "text": "Причината да има голямо различие в поведението на отделните породи кучета, е в човека - той е оформил мозъците им бавно така, че да служат на целите му, съобщи в. \"Дейли мейл\". Поведенческите нюанси в различните породи кучета са резултат от търсенето на идеалното куче пазач, ловец, овчар или любимец за гушкане. Затова отделните породи кучета, макар и да принадлежат към един вид, вече могат да бъдат разграничени по сивото вещество с магнитноядрен резонанс, предава БТА. Разликите се проявяват под формата на любвеобилността на лабрадора, яростната упоритост на териера и непоколебимия бдящ поглед на добермана. Селективното развъждане често се сравнява с еволюцията, която в случая се ускорява от човека. Учени от няколко американски университета, сред които Харвард и Стоуни Брук, изследваха 95 кучета от различни породи с магнитноядрен резонанс, за да установят ефекта от селективното развъждане. Резултатите им показват, че значителните вариации в структурата на мозъка не са свързани с размера на тялото и формата на главата. Специалистите са установили шест основни мозъчни мрежи, всяка от тях свързана със специфични поведенчески черти.", "date": "2019.09.06", "title": "Учени: Човекът е оформил мозъците на кучетата, за да се държат по специфичен начин"}
{"url": "https://www.24chasa.bg/novini/article/7641347", "text": "Близо 60 пожарникари с 23 коли водят битка срещу огнена стихия, разгоряла се в нощта срещу петък край град Каристос, в южната част на гръцкия остров Евия, съобщава БГНЕС. В операцията са се включили и хеликоптер и два самолета цистерни, които изсипват вода върху огнището. Към момента няма информации за пострадали хора и сериозни материални щети.", "date": "2019.09.06", "title": "Нов пожар гори на гръцкия остров Евия"}
{"url": "https://www.24chasa.bg/novini/article/7640887", "text": "Мръсни снимки на приятелката на кандидата за кмет на София на \"Демократична България\" арх. Борислав Игнатов, публикувани от агенция ПИК, предизвикаха масово възмущение в социалните мрежи. Включиха се и политици от всички бои. \"Не приемам опитите чрез публикуването на лични снимки на едно момиче да се уязви кандидат за кмет на София. С подобни похвати се прекрачват граници, които досега не са били преминавани. Не приемам такъв тип действия и категорично ги осъждам\", написа и премиерът и лидер на ГЕРБ Бойко Борисов. \"Има граници, които не могат НИКОГА да бъдат прекрачвани – това са границите на човешкото достойнство. Опитът да се уязви един от кандидатите за кмет на София по такъв отвратителен начин, е не само недостойно, то убива смисъла от всичко, което правим. Казвам го като човек и жена! Изборите идват и заминават, но трябва да останем човеци!\" Това написа в профила си кметицата на София Йорданка Фандъкова, която е кандидат за четвърти мандат. \"В една кампания трябва да се уважава не само достойнството на всеки кандидат, но да не се посяга на достойнството на неговите близки, каза Фандъкова пред \"24 часа\", който я потърси след емоционалния й пост. Успях в годините, в които съм в политиката да запазя семейството си извън медийното любопитство. Изборите идват и свършват, но след тях ние продължаваме да бъдем най-ценни за близките си.\" \"Битката за кметското място в София е жестока, но тя трябва да се води САМО и единствено в полето на аргументите, идеите и решенията! Никога няма да приема нечестната игра, ударите под кръста и унижението на човешкото достойнство. Вярвам, че съществува справедливост и съм напълно убеден, че рано или късно тези подобия на хора, които живеят, за да мразят, ще получат това, което заслужават!\" Това бе реакцията на кандидата за кмет на София от \"Спаси София\" Борис Бонев. Крум Зарков, член на ИБ на БСП и зам.-председател на парламентарната група също се възмути, подозирайки политически опоненти: \"Намирам за абсолютно дъно, за нетърпима мерзост, за най-долнопробно поведение, да атакуваш политическия си опонент с личните снимки на негови близки. Нито секунда няма да търпя в листата си споделящите подобни публикации, а всеки тиражиращ ги тук или в живия живот заслужава единствено презрение. На потърпевшите декларирам цялото си съчувствие и солидарност.\"", "date": "2019.09.06", "title": "Фандъкова, Борисов, Зарков след гнусни снимки: Има граници, които не се прекрачват!"}
{"url": "https://www.24chasa.bg/novini/article/7641311", "text": "Китайската навигационна система за глобално позициониране „Бейдоу\" вече разполага с 39 сателита в орбита и се очаква да бъде завършена през 2020 г., съобщи Ян Джун, заместник-директор на Китайската служба за спътниково управление, на приключилата вчера в Шанхай двудневна конференция за аерокосмически иновации, предава  . Тази година Китай планира да изстреля още пет до седем сателита, и два до четири през 2020 г., с което „Бейдоу\" ще стане напълно функционална. Ян каза също, че екипът, разработващ и управляващ „Бейдоу\" винаги е приемал иновациите и развитието като движещи сили за изграждането на системата, работейки за постоянно подобряване на точността на позициониране и въвеждането на нови функции, като глобална комуникация с кратки съобщения, максимално увеличаване на изображения за целите на спасителни операции, в електронната търговия и производството на мобилни интелигентни терминали. Екипът на „Бейдоу\" насърчава активно интеграцията на глобалните навигационни услуги, като китайската система е съвместима с американската GPS и европейската GLONASS и участва в различни организации като Международната организация за гражданска авиация и Международната морска организация. В бъдеще „Бейдоу\" ще бъде допълнително интегриран с интернет, интернет на нещата, 5G и големи данни, според Ян Джун. Китай започна работа по създаването на „Бейдоу\" през 90-те години на миналия век. В 2000 т. системата започна да обслужва Азиатско-тихоокеанския регион със сателитите си от първо поколение (BDS-1), а от 2012-та към нея се присъединиха и сателити от второ поколение (BDS-2).", "date": "2019.09.06", "title": "„Бейдоу\" вече с 39 сателите в орбита"}
{"url": "https://www.24chasa.bg/novini/article/7641362", "text": "Стотици граждани се събраха на тържествено отбелязване на 134-ата годишнина от Съединението пред Мавзолея-костница на княз Александър Батенберг, предаде  . Всички те носят български трибагреници и цветя. На събитието присъстват кметът на Столична община Йорданка Фандъкова, кандидатът за кмет на София Мая Манолова и народни представители от ГЕРБ, сред които Тома Биков. В програмата за празничното честване на годишнината участват актрисата Силвия Лулчева, Националната гвардейска част, вокален ансамбъл „България“ с диригент акад. Валентин Бобевски. В двора прозвучаха патриотични български песни, сред които \"Шуми Марица\", \"Край Босфора шум се вдига\" и други. В района е засилено полицейското присъствие за спокойното протичане на мероприятието.", "date": "2019.09.06", "title": "Стотици отбелязват 134-ата годишнина от Съединението пред мавзолея на Батенберг (Снимки)"}
{"url": "https://www.24chasa.bg/novini/article/7641371", "text": "\"Днес празнуваме 134 години от Съединението на Източна Румелия с Княжество България. Българите сами постигаме обединението на двете - прецедент в новата ни история. Международните сили разбират, че на Балканите има смел и независим народ, достоен за уважение. Днес той отново има нужда от пробуждане на своята изконна сила. Днес не става дума за съединяване на две изкуствено разделени територии, а за обединение на дух, енергия и сили в името на обща цел. Вазов казва, че Съединението е най-лесната революция, защото вече е била приета в душите на хората. Това ни трябва сега - с душата си да повярваме, че сме народ, който може сам да гради съдбата си. И да го направим. Честит празник, българи!\". Това написа във фейсбук лидерът на БСП Корнелия Нинова по случай днешния празник.", "date": "2019.09.06", "title": "Корнелия Нинова: Да повярваме, че сме народ, който може сам да гради съдбата си"}
{"url": "https://www.24chasa.bg/novini/article/7641373", "text": "Свикнали сме лесно да се делим и да вървим сами,но нека си припомним Съединението като урок за настоящето. Това каза кметът на Столична община Йорданка Фандъкова по време на тържественото честване на Съединението в столицата, предаде  . \"Скъпи съграждани, уважаеми госпожи и господа народни представители, колеги, скъпи деца, ваши превъзходителства. 6 септември 1885 г. е дата, която ни казва, че най-важната работа за България трябва да я вършим без колебания, без отлагане и самите ние. Днес може би е трудно да си представим шокът от разделението. Днес, когато сме свикнали лесно да се делим, да вървим сами. Нека си припомним историята като урок за настоящето. Съдбата на Отечеството ни е в собствените ни ръце, в дружните ни ръце, в дружните ни усилия, във вярата ни, че сме един народ, обединен от каузата за общото добруване. Съединението е чисто българско завоевание, без въшни побудбидители, крепители и защитници. То е едно истинско българско чудо, защото едва ли някой по света е предполагал с каква решителност българският народ ще действа за защита на своята държава и национален идеал след дългите векове на гнет\", заяви още Фандъкова. Тя посочи, че Съединението е символ на несменимият стремеж на българина да живее достойно в своя държава, обединен от своите сънародници, приет за равен и достоен за другите европейски народи, както мечта Васил Левски. \"Съединението прави силата\" е девизът на нашата държавност. Водачите в онези исторически месеци проявяват забележително държавническо поведение. Забравят за разделението на наши и ваши, за дребните си политически борби и лични амбиции. Опозицията активно работи за постигането на националния идеал заедно с правителството. Вечно ще бъдат признателни на княз Александър Първи, на Захари Стоянов, Иван Андонов, военноначалниците Данаил Николаев, Рачо Петров, Атанас Узунов, Анастас Бендерев, държавниците Петко Каравелов, Стефан Стамболов, Георги Странски, дипломатът Иван Гешов. Всички те и мнозина други вложиха целите свои дарби, усилия и мъжество, за да се случи Съединението. Да не забравяме и огромната роля на героичната българска армия, която в последната Българо-Сръбска война защити държавата и българските идеали и постави света пред свършен факт. Честит празник\", каза още Фандъкова.", "date": "2019.09.06", "title": "Фандъкова: Свикнали сме лесно да се делим, но нека си припомним Съединението"}
{"url": "https://www.24chasa.bg/novini/article/7641376", "text": "Европейският съюз трябва да се научи да действа \"уверено и решително\",за да противостои на Китай, Русия и САЩ, каза снощи и.д. премиерът на Белгия Шарл Мишел, който от 1 декември ще поеме поста на председател на Европейския съвет, наследявайки поляка Доналд Туск, предаде ТАСС. Мишел говори на закрита конференция на посланиците на ЕС в Брюксел, а речта му е публикувана днес в европейското издание на вестник \"Политико\", предаде БТА. \"Евросъюзът трябва да действа уверено и решително, за да не стане жертва на търговските войни на президента на САЩ Доналд Тръмп, за да защитава интересите и ценностите си срещу все по-настъпателния Китай и за да се противопостави на засилващите се предизвикателства за сигурността от страна на Русия\", каза той. Мишел все пак посочи, че Вашингтон ще остане \"най-силният международен съюзник на ЕС\". Той изрази и увереността си, че \"Европейският съюз трябва да играе водеща роля на световната арена\", тъй като \"ако ЕС не успее да направи това, други ще го направят\". Като основни приоритети на сегашните усилия на ЕС той нарече постигането на лидерство и демонстрация пред целия свят на пример в борбата с глобалните изменения на климата, разрешаването на противоречията по единната миграционна политика и политиката за предоставяне на убежище. Мишел се изказа за необходимостта най-скоро да се постигне споразумение между страните от ЕС за проектобюджета на съюза за следващия 7-годишен период (2021-2027 г.). Той призна, че проточилото се излизане на Великобритания от общността е едно от главните предизвикателства пред ЕС и потвърди намерението да се минимизират загубите от този болезнен процес, да се запазят максимално близки връзки с Обединеното кралство.", "date": "2019.09.06", "title": "Бъдещият шеф на Европейския съвет разкри приоритетите на ЕС"}
{"url": "https://www.24chasa.bg/novini/article/7641378", "text": "На година в Белгия се губят по един милиард евро заради любопитството, което водачите проявяват, докато преминават покрай катастрофа в насрещното движение на магистрала. Това съобщават местни медии, като се позовават на официални данни. Изчислено е, че когато види катастрофа на пътя, белгийският водач губи по 12 секунди средно, за да огледа внимателно какво се е случило. Тези секунди натрупват задръствания, отнемат от полезното време за извършване на друга дейност, водят до допълнителни удари между автомобилите и щети, предава БТА. Специалисти предлагат да бъде въведен опитът на Холандия и Великобритания, където при катастрофа на пътя пристигналите на място спасители разпъват паравани. Уточнява се, че ако водачите нямат възможност да видят повече от стената на паравана, любопитството им се изчерпва за четири секунди.", "date": "2019.09.06", "title": "Белгийците губят по един милиард евро годишно от излишно любопитство"}
{"url": "https://www.24chasa.bg/novini/article/7641396", "text": "Един човек е бил убит, а трима са били ранени при стрелба в квартал в Прищина, съобщават местните власти, цитирани от косовския вестник Gazeta Express. Мотивът за атаката все още не е ясен. Говорител на Университетската болница на Косово потвърди, че четирима души са били докарани в спешния център в критично състояние, като един от тях е починал от раните си, предава  . „Трима други в момента получават лекарска помощ“, заяви той. Косовската полиция също потвърди инцидента. „Днес получихме информация за стрелба на улица в Прищина. Нашите патрули веднага пристигнаха на местопрестъплението, където откриха четирима ранени, които веднага бяха изпратени в болница“, заяви говорителя на полицията Флореи Ахмети.", "date": "2019.09.06", "title": "Загинал и трима ранени при стрелба в Прищина"}
{"url": "https://www.24chasa.bg/novini/article/7641398", "text": "Държавният секретар на САЩ Майк Помпейо говори в интервю за сътудничеството между Москва и Вашингтон в борбата с тероризма, съобщава РИА Новости, като се позовава на американската медия The Daily Signal. Според него тясното сътрудничество с Русия в областта на борбата с тероризма е помогнало за спасяването на живота на американски граждани, предава  . \"Работих много тясно (с Русия) в областта на борбата с тероризма. Имахме много тясно сътрудничество. Убеден съм, че в резултат на това сътрудничество и на съвместната ни работа сме спасили живота на американски граждани. Също така съм убеден, че спасихме живота на руснаци и чужди граждани\", заяви държавният секретар. Помпейо все пак отбеляза, че е необходимо поддържането на диалог с Кремъл. \"Във всички отношения има такъв елемент, когато някой казва, че има неща, с които не е съгласен, но има и области, в които нашите интереси съвпадат, въпреки че ценностите ни са много различни\", подчерта Помпейо.", "date": "2019.09.06", "title": "Помпейо: Благодарение на работата ни с Русия сме спасили живота на американци и руснаци"}
{"url": "https://www.24chasa.bg/novini/article/7641707", "text": "Споразумение с Великобритания за избягване на Брекзит без сделка засега изглежда \"невъзможно\", заяви в петък премиерът на Финландия Анти Рине, чиято страна е ротационен председател на Съвета на ЕС, предаде  \"Надявам се, че можем да стигнем до ситуация, в която това може да бъде решено, без да настъпи хаос, но изглежда, че сега това не е възможно, тъй като положението в Обединеното кралство е \"доста объркано\", посочи Анти Рине пред репортери след среща с председателя на Европейския парламент Давид Сасоли в Хелзинки. Той също така подчерта, че \"няма смисъл\" да се предоставя на Великобритания още едно отлагане на Брекзит, тъй като \"това изглежда не води до никъде\" и е малко вероятно мнозинство сред останалите държави-членки на ЕС да подкрепи удължаване на член 50 от Лисабонския договор с още три месеца - до 31-ви януари 2020-а година.", "date": "2019.09.06", "title": "Анти Рине: Споразумение за Брекзит със сделка засега изглежда невъзможно"}
{"url": "https://www.24chasa.bg/novini/article/7641710", "text": "Европейската статистическа агенция сравни цената на алкохолните напитки в страните от ЕС. Тя установи, че пристрастяването към алкохола е най-скъпо във Финландия, а най-евтино e в Румъния и България, предаде БГНЕС. „При сравнение на равнището на цените в страните от ЕС със среден ценови индекс (100), резултатите показват, че цените на алкохолните напитки (спиртни напитки, вино и бира) са най-високи във Финландия (с ценови индекс 182), следвани от Ирландия (177 ) и Швеция (152)“, се казва в изявление на агенцията, която анализира цените за 2018 г. Петте най-скъпи държави в тази категория също включват и Гърция и Великобритания. Цените са най-ниски в България и Румъния (и двете с индекс на равнище на цените 74). Под средния европейски ценови индекс също са Франция, Литва, Германия, Полша, Испания, Чехия и Унгария.", "date": "2019.09.06", "title": "ЕС: България с най-ниски цени на алкохола в Европа"}
{"url": "https://www.24chasa.bg/novini/article/7641810", "text": "Лондонският Висш съд отхвърли оспорване на решението на премиера Борис Джонсън да преустанови работата на парламента преди Брекзита, но посочи, че делото може да се прехвърли във Върховния съд за последно обжалване, предаде Ройтерс. В края на август Джонсън обяви, че ще спре работата на парламента от средата на септември до средата на октомври, точно преди насрочената дата за излизане на Великобритания от ЕС на 31 октомври. Той аргументира решението си с желанието на правителството да представи новата си законодателна програма, предава БТА. Това накара активистката Джина Милър, която преди две години спечели друго дело срещу правителството за Брекзита, да сезира съда. Впоследствие към нейния иск се присъединиха бившият премиер консерватор Джон Мейджър и опозиционни политически партии. След обявяването на съдебното решение Милър заяви, че парламентът не трябва да почива в такъв решаващ момент за британската демокрация. \"Върховният съд насрочи 17 септември за гледане на обжалването. Моят юридически екип и аз няма да спрем борбата за демокрация\", каза Милър.", "date": "2019.09.06", "title": "Съд отхвърли оспорване на решението на Борис Джонсън да спре работата на парламента"}
{"url": "https://www.24chasa.bg/novini/article/7641561", "text": "Трима петричани остават в ареста с обвинение за трафик на дрога в Гърция през ГКПП Кулата. Окръжният съд в Благоевград в петък уважи искането на прокуратурата и постанови мярка \"задържане под стража\" за Андрей В. Сотир А. и Евелин Л. Те бяха арестувани преди два дни при специализирана полицейска операция на ГКПП Кулата-Промахон. При проверка на лек автомобил \"Ауди\", който е бил на изходящо трасе към южната ни съседка бяха открити два пакета с общо 186 грама хероин, а водачът и спътникът му влязоха в ареста. В хода на работата по случая бяха претърсени и стопански постройки в землището на Петрич. Там бе намерен 1040 грама сух канабис. Стопанинът на постройките също бе задържан, като съпричастен към разпространението и извършения трафик към Гърция.", "date": "2019.09.06", "title": "Трима в ареста за трафик на дрога към Гърция"}
{"url": "https://www.24chasa.bg/novini/article/7642114", "text": "Главният прокурор на румънската Дирекция за разследване на престъпленията на организираната престъпност и тероризма (ДРПОПТ) Феликс Банила съобщи на пресконференция днес, че разследването срещу Георге Динка, заподозрян в убийството на две момичета в южния град Каракал, е разширено, а съпругата му също е разследвана за съучастие в убийство, предаде информационният сайт Зиаре. Случаят с отвличането и убийството на двете момичета потресе Румъния и предизвика критики по отношение на реакцията на властите след изчезването им. 18-годишната Луиза Меленку е обявена за изчезнала на 15 април, а 15-годишната Александра Мачешану - на 24 юли, предава БТА. Банила заяви, че след изслушване на множество свидетели по делото прокурорите са разширили наказателното преследване срещу Динка, включвайки обвинения в изнасилване на други три жени. Той напомни, че Георге Динка е признал, че е убил Александра Мачешану и Луиза Меленку, но твърди, че не ги е изнасилил. Той също така е отхвърли обвиненията в трафик на хора. Разследващите органи са открили в дома на Динка, наречен в медиите \"Къщата на ужасите\", овъглени парчета от кости и текстил, както и метални копчета, ципове, фиби, обеци и други предмети. Феликс Банила добави, че ДРПОПТ е поискала помощ от властите в Италия и САЩ в разследването и че е разпоредила проверка на банковите сметки на заподозрения, на неговата съпруга и децата му, както и на притежаваните от него фирми. Той посочи, че съпругата му Елена Динка е разследвана за съучастие в убийство след сезиране от майката на Луиза Меленку.", "date": "2019.09.06", "title": "Румъния поиска помощ от САЩ и Италия за разследването на убийствата в Каракал"}
{"url": "https://www.24chasa.bg/novini/article/7642234", "text": "Мъжете в Япония са на четвърто място по дълголетие в света, а жените - дори на второ. Но може би това не трябва да ни учудва, при положение че японското разбиране за икигай (от “ики” - да живея, и “гай” - причина) е толкова вкоренено в културата и начина на мислене, че е неотделима част от всекидневния им живот и всяко действие в професионалния успех, в личните връзки, в хобитата, които японците култивират в изумителни детайли. В “Малка книга за икигай” (ИК “Сиела”) японецът Кен Моги отвежда на вдъхновяваща разходка из миналото и настоящето на Япония, сред жителите на Страната на изгряващото слънце, техните традиции, радости и скърби – всичко, което формира техния уникален светоглед. Датско изследване разкрива, че гените обуславят само около 10% от това колко дълго ще живеем. Останалите 90% зависят от начина ни на живот. Така се ражда и концепцията за Сините зони - места в света с рекордно висока средна продължителност на живота. Една от тези зони е Окинава в Япония, чието население се радва на най-голяма продължителност на живота от всички останали. Когато учените разговарят с местните жители в опит да разберат причината, една дума се появява непрекъснато: икигай. Но какво е икигай? Според сто и две годишен майстор по карате това е да поддържа уменията си в бойните изкуства. Стогодишен рибар все още продължава да излиза три пъти седмично за риба, за да изхранва семейството си. Как обаче можем да открием собственото си усещане за икигай и как да го използваме за по-дълъг и по-щастлив живот? Икигай е постижим и е достъпен за всеки от нас, пропит с ликуване от разнообразието на живота. Ако следваме стълбовете му, описани от Моги, до края на книгата вече ще сме успели да намерим онова, което ще ни кара да се будим, готови за предизвикателствата на всеки следващ ден. В “Инспекцията” (ИК “Сиела”) на Джош Малерман 12-годишни момчета живеят в отдалечена от цивилизацията кула и никога не са я напускали. Изолацията им е абсолютна, наложена от техния наглед грижовен и авторитетен Б.А.Щ.А. Дръзкият и морално спорен експеримент върви по план… докато един ден момчетата не започват да си задават въпроси. Готови ли са обаче за суровата истина, която ги очаква в края? Спомнете си за “Повелителят на мухите”.", "date": "2019.09.06", "title": "Японската философия за икигай - ключ към дълъг живот"}
{"url": "https://www.24chasa.bg/novini/article/7642233", "text": "Германското министерство на околната среда внесе законопроект за забрана на найлоновите торбички в супермаркетите, предаде ДПА. Забраната ще засегне торбичките, в които се пълнят стоки в обектите за търговия на дребно, но не се отнася за пликчетата, в които се слагат плодове и зеленчуци, предава БТА. Ще бъдат забранени и т.нар. торбички от органични пластмаси, които според министърката на околната среда Свеня Шулце не са решение за опазването на околната среда. По данни на министерството в Германия човек използва по около 20 такива торбички годишно. През 2016 г. министерството отправи призив към магазините да не дават найлонови торбички безплатно. Това доведе до значително понижаване на употребата им от 68 торбички на човек през 2015 г. до 24 през 2018 г.", "date": "2019.09.06", "title": "Предлагат забрана за найлонови торбички в супермаркетите в Германия"}
