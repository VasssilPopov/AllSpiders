{"url": "https://www.24chasa.bg/novini/article/6478617", "text": "50 години от създаването на ортопедичната катедра отбеляза вчера столичната военна болница. “През нея са минали най-изтъкнатите ортопеди у нас. Тя отдавна се превърна в еталон за учебна и лечебна дейност в България”, поздрави и.д. шефът на болницата проф. Венцислав Мутафчийски. “ВМА е стълб в здравеопазването. Благодаря ви, че продължавате да работите, въпреки “токсичната система”, обърна се и зам. здравният министър Мирослав Ненков . Катедра \"Ортопедия, травматология и реконструктивна хирургия\" е сред малкото, която сертифицира специалистите, поставящи изкуствени стави, а от този месец, съвместно с “Пирогов” провеждат и обучение за нов вид операции на таз, разказ доц. Неделчо Цачев, началник на катедрата. За професионализма и приноса си към развитието на ортопедията  у нас на празничната церемония бяха нагрдаени лекарите от ВМА ген. Румен Златев, доц. Владимир Русинов, д-р Владимир Иванов, д-р Крум Крумов, д-р Данаил Лилянов, д-р Борислав Златев, д-р Димитър Ангелов, д-р Евгени Червенков, д-р Валери Бенкин и доц. Неделчо Цачев. Отличие получиха и настоящият директор на \"Пирогов\" проф. Асен Балтов, началникът на клиниката по ортопедия и травматология на \"Софиямед\" проф. Андрей Йотов и доц. Антони Георгиев, също част от \"Софиямед\". Голяма част от кариерата и опита си всички те са придобили във ВМА. Наградени бяха и медицинските сестри и санитари, работещи в трите клиники в катедрата.", "date": "2017.10.03", "title": "Катедрата по ортопедия на ВМА на 50 години"}
{"url": "https://www.24chasa.bg/novini/article/6478855", "text": "Столичната община разтрогва договорите за 3 обекта заради лоши ремонти и некачествена поддръжка на улици. Те са за ремонта на бул. “Шипченски проход” и за 2 от зоните за текущ ремонт, съобщи кметът на София Йорданка Фандъкова. Ще се разтрогне договорът с “Пътища и съоръжения” за бул. “Шипченски проход” и за поддръжката на улици в районите “Оборище”, “Сердика”, “Подуяне” и “Нови Искър”. С “ПСТ груп” пък ще се развали договорът за поддръжка на зоната, в която са “Овча купел”, “Банкя”, “Красно село” и “Красна поляна”. Така фирмите ще загубят около 9,4 млн. лв., които трябваше да получат при изпълнение на ангажиментите си към общината. За лошо изпълнение на първия етап от ремонта на “Шипченски проход” общината наложи и 130 000 лв. глоба и не призна дейности за 550 хил. лв. “Категорична съм и безкомпромисна за харченето на публични средства. Не аз правя асфалта, но когато работата е некачествена, не само налагаме санкции, но и разваляме договори. Искам да предупредя всички фирми, че ще следим много внимателно работата им”, отсече Фандъкова. За 2 г. на 6-те фирми, отговарящи за текущи ремонти, са наложени 780 хил. лв. глоби.", "date": "2017.10.03", "title": "Фандъкова къса 3 договора заради лоши ремонти, фирми губят 9,4 млн."}
{"url": "https://www.24chasa.bg/novini/article/6478818", "text": "Новият състав на Висшия съдебен съвет (ВСС) ще стартира процедура за избор на шеф на Върховния административен съд (ВАС) отначало, след като президентът Румен Радев не подписа указа за назначаването на Георги Чолаков, избран от старите съдебни кадровици. Това декларираха Севдалин Мавров и Цветинка Пашкунова - 2-ма от 22-мата нови членове на ВСС, които встъпиха в длъжност във вторник на церемония в Съдебната палата. “Трябва да се повтори процедурата, много ще е трудно да гласуваме, без да сме изслушвали кандидати. Няма да е обективно”, каза Пашкунова, която влезе в съвета от Върховния касационен съд (ВКС). Колегата ѝ Боян Магдалинчев, избран от парламентарната квота и бивш зам.-шеф на ВАС, обаче е на мнение, че ВСС е длъжен и ако той не събере нужните 17 гласа “за”, чак тогава да се обяви нова процедура. Ако вотът за Чолаков се препотвърди, президентът е длъжен да го назначи за председател. При нова процедура тепърва ще се номинират кандидати, те ще представят концепциите си, ще бъдат изслушвани от ВСС и чак тогава ще се гласува за един от тях. При този вариант нов председател на ВАС може да има най-рано около Нова година. Мандатът на сегашния Георги Колев изтича на 22 ноември. Чолаков бе избран за шеф на 11 септември с 20 гласа “за” след битка за поста с колежката му Соня Янкулова. Президентът не присъства вчера на встъпването на новия ВСС. Той многократно вече заяви, че изборът на Чолаков трябва да бъде препотвърден от новите кадровици. Решението на Радев ще бъде обявено официално днес. Той поздрави новоизбраните с адрес, прочетен от министъра на правосъдието Цецка Цачева. “Дай боже да започнем нещо, което да е по-успешно”, пожела си Севдалин Мавров. Този ВСС е осмият състав на кадровия орган на третата власт. Интересното е, че 11 от тях са жени и 11 мъже. “Да върнем доверието на гражданите в правораздаването”, поиска от тях Цецка Цачева. Те са избрани по нови правила след ремонт в Закона за съдебната власт. 11-мата от магистратската квота са избрани пряко от колегите си. Безапелационно на първи тур съдиите вкараха от раз Цветинка Пашкунова. Фаворит на прокурорите стана окръжният обвинител на Перник Пламен Найденов. Зам. главният прокурор по разследването Евгени Диков бе единствената кандидатура на следователите, която мина с мнозинство. 11 членове избра и Народното събрание с повече от 160 гласа “за”. Там най-силен вот получи Вероника Имова от ВКС. ВСС се състои от общо 25-има членове. Състава му допълват тримата големи в съдебната власт - шефовете на ВКС и ВАС и главният прокурор, които са членове по право. Междувременно стана ясно, че засега нито един от отишлите си вече съдебни кадровици не е взел обезщетение за 5-годишния си стаж във ВСС, което се равнява на 5 заплати. През март т.г. кадровиците тълкуваха - че след края на мандата трябва да вземат обезщетение за прослужено време като съдиите, прокурорите и следователите. След вълна от негодувание на магистрати администрацията на ВСС е отказала да изплаща обезщетения за стаж в кадровия орган. Доскорошният зам.-шеф на Върховния административен съд (ВАС) Боян Магдалинчев стана представляващ ВСС. Кандидатурата му бе предложена от шефа на ВАС Георги Колев. За Магдалинчев гласа си дадоха 13 съдебни кадровици. Подкрепа той получи и от главния прокурор Сотир Цацаров, както и от почти цялата прокурорска колегия без Даниела Машева. Другата кандидатура на Цветинка Пашкунова събра 9 гласа. Тя бе издигната от шефа на Върховния касационен съд Лозан Панов. Трима кадровици не подкрепиха никого. Магдалинчев е дългогодишен съдия. Баща е на наказателната съдийка Виолета Магдалинчева, която осъди бандата за отвличания Наглите. Магдалинчев бе избран за член на ВСС от парламентарната квота като номинация на ГЕРБ. Представляващият ВСС има представителни функции, той се грижи за връзките с другите власти. Първото заседание на кадровия орган започна с водосвет. ", "date": "2017.10.03", "title": "Членовете на новия ВСС се разделиха за избора на шеф на ВАС, вижте ги всичките"}
{"url": "https://www.24chasa.bg/novini/article/6478812", "text": "Фонд “Земеделие” отпуска 7,5 млн. лв. за профилактика на животните. С помощта ще се покриват до 100% от разходите на фермерите. Средствата ще се изплащат след решение на УС на фонда до 10 работни дни след представяне на заявка от БАБХ. С 3,5 млн. лв. да се компенсират щетите от природни бедствия за 2017 г., е решено още на заседанието на УС на фонда. Ресурсът е разпределен по схемата за държавна помощ за щетите по земеделските култури, причинени от климатични условия през тази година. Предвид големия обем поразени площи през 2017 г. в сравнение с други години фондът е решил на този етап да се изплатят компенсации за някои култури. Досега практиката беше обезщетенията да се изплащат на следващата година. Осигурени са 141 000 лв. помощ de minimis за производители на череши за компенсиране на щети от климатични условия през 2017 г. Размерът на помощта е 200 лв. на декар и се отпуска при 100% измръзване или пропаднали площи. От 9 октомври 2017 г. животновъдите ще могат да кандидатстват за подпомагане по схемата de minimis, която е за земеделски стопани, отглеждащи млечни и месодайни крави, биволици, овце майки и кози майки. ", "date": "2017.10.03", "title": "Над 10 млн. лв. за фермери дадени за ден"}
{"url": "https://www.24chasa.bg/novini/article/6478980", "text": "Турция възнамерява да създаде собствена космическа агенция за обезпечаване на сигурността на страната, заяви премиерът Бинали Йълдъръм по време на церемония за откриване на завод за производство на части за хеликоптери в окръг Ерзурум, съобщава в. \"Миллиет\", цитиран от БТА. Решението за създаване на космическа агенция беше взето с цел да обезпечим развитието и сигурността в републиката с помощта на космическите и авиационните технологии, както и за установяване и използване на природните ресурси за благото на народа, отбеляза той. Йълдъръм добави, че законопроект в тази насока е внесен за разглеждане в парламента.", "date": "2017.10.03", "title": "Премиерът Йълдъръм: Турция възнамерява да създаде собствена космическа агенция"}
{"url": "https://www.24chasa.bg/novini/article/6479039", "text": "Министърът на отбраната на САЩ Джеймс Матис заяви днес, че Вашингтон ще помисли за евентуалното си оставане в ядреното споразумение с Техеран, освен ако бъде доказано, че иранците не го спазват или че то не съвпада с националните интереси на САЩ, предаде Ройтерс, цитиран от БТА. Матис е изразявал подкрепа за идеята на президента Доналд Тръмп за преразглеждане на ядрената сделка с Иран, ограничаваща неговите ядрени програми. Въпреки това позицията на шефа на Пентагона е доста по-позитивна от тази на Тръмп, който през 2015 г. окачестви като \"смущаващо\" споразумението между шестте световни сили и Иран, отбеляза Ройтерс. \"Ако можем да потвърдим, че Иран живее според споразумението, ако можем да определим, че това е от наш най-голям интерес, тогава със сигурност ще останем в него\", каза Матис на слушания в Сената. Той е убеден, че \"отсъствието на признаци за противното\" би накарало президента да помисли дали САЩ да останат страна в споразумението. Преди това Матис бе запитан от сенатор дали според него оставането на САЩ в споразумението съвпада с интересите на националната сигурност. Матис отговори утвърдително. Засега няма официален коментар от Белия дом след изявленията на министъра на отбраната. Ако до 15 октомври Тръмп не удостовери, че Иран спазва споразумението, започва да тече 60-дневен срок, през който Конгресът трябва да реши дали да наложи отново на Техеран санкциите, които бяха отменени заради споразумението, добавя Ройтерс.", "date": "2017.10.03", "title": "Джеймс Матис: САЩ обмисля да остане в ядреното споразумение с Иран"}
{"url": "https://www.24chasa.bg/novini/article/6478924", "text": "Черногорецът, който има и австралийско гражданство, представен в медиите на Балканите като наркобос в този район, бе оставен днес в ареста в Черна гора заради трафик на наркотици към Австралия, предаде АФП. Улич, който е пристигнал в Австралия през 1974 г., е получил там австралийско гражданство. През 2004 г. той се е върнал в Черна гора, където се е установил в лозарски район, според неговия адвокат. Следователите в двете страни го подозират, че е организирал износ към Австралия от няколко страни на 60 килограма метаамфетамин между юли 2007 г. и май 2008 г., според полицията. Според неговия адвокат Милош Вуксанович, тъй като Черна гора и Австралия нямат споразумение за екстрадиция, Васо Улич би трябвало да бъде съден в Черна гора. Прокуратурата го обвинява, че е организирал по телефона трафик на наркотици, обясни неговият адвокат. Вече повече от десет години моят клиент живее мирно със своето семейство. Той отглежда лозя, произвежда вино и ракия, според адвоката.", "date": "2017.10.03", "title": "Оставиха в ареста черногореца, пренасял наркотици към Австралия"}
{"url": "https://www.24chasa.bg/novini/article/6478939", "text": "Доверието на американците расте към медиите, но намалява към правителството на президента Доналд Тръмп. Това сочи публикувано днес проучване, цитирано от Ройтерс. Според изследването, което агенцията е провела съвместно с института Ипсос, делът на пълнолетните лица, които казват, че имат \"голямо\" или \"известно\" доверие в медиите, се е повишил миналия месец до 48 процента от 39 процента през ноември миналата година. По-рано тази година президентът Тръмп нарече цялата медийна индустрия \"враг на американския народ\", припомня Ройтерс, цитиран от БТА. През същия период делът на тези, които \"нямат никакво\" доверие към медиите, е намалял от 51 до 45 процента. Според изследването доверието към Тръмп се движи в обратна посока. В края на януари Ройтерс и Ипсос, които след изборите през 2016 г. проверяват на всеки няколко месеца доверието към най-важните институции в САЩ, са отчели, че 52 процента от американците изпитват \"голямо\" или \"известно\" доверие към ръководената от новия президент изпълнителна власт. През май делът на одобряващите е спаднал до 51 процента, а в последното проучване - до 48 процента. Тръмп встъпи в длъжност през януари. За сравнение през ноември миналата година 57 процента от американците са изпитвали същите равнища на доверие към довършващото мандата си правителство на предишния президент Барак Обама. Според изследването изменението на показателите за доверието не се дължи на партийни пристрастия, предвид факта, че на власт е президент републиканец. Посочва се, че между януари и септември делът на хората, които са имали \"голямо\" или \"известно\" доверие към изпълнителната власт, е намалял с 6 процента сред републиканците и с 3 пункта сред демократите. Тази година делът на хората, изразили сходни равнища на доверие към медиите, е нараснал с 3 процента сред републиканците и с 11 пункта сред демократите, се казва още в изследването. То е било проведено сред 14 300 човека.", "date": "2017.10.03", "title": "Изследване: Доверието на американците към медиите расте"}
{"url": "https://www.24chasa.bg/novini/article/6478783", "text": "Български компании отново са в топ 100 на фирмите от Източна Европа за 2016 г. Агенцията за бизнес информация SeeNews прави класация за десета поредна година. “Лукойл Нефтохим Бургас” е с най-добро представяне и запазва петото си място в общата класация. На 12-а позиция е “Аурубис България”, която бе на седмо място през миналата година. 16-ото място е за “Лукойл България”. 17 български банки са се състезавали в сектора. “Уникредит Булбанк” е на 6-о място, а Банка ДСК - на 13-о. 19 наши застрахователи също са сред 100-те най-добри в региона. В категорията за най-голям застраховател “Лев Инс” е на 20-о място, измествайки от него миналогодишния ни представител “Армеец”. На 22-о място е “Булстрад Виена иншурънс груп”. Компаниите са класирани по общ приход, общите активи са били водещи при подреждането на банките, застрахователите са оценени по брутно записани премии. Освен България в топлистата са включени фирми от Албания, Босна и Херцеговина, Косово, Македония, Молдова, Словения, Сърбия, Румъния, Черна гора и Хърватия. Освен основните три класации агенцията подрежда и най-печеливши и динамични компании, такива с най-голяма загуба, както и най-успешните индустрии и компании с най-голям приход на глава от населението. Анализът на агенцията показва, че търговци на дребно и производители на автомобили са се развивали най-динамично. Петролните и газови компании, които иначе традиционно доминират, продължават да търпят загуби. Общата нетна печалба на 100-те най-големи компании се е увеличила с 39% в сравнение с 2015 г. ", "date": "2017.10.03", "title": "BG фирми, банки и застрахователи в топ 100 на Източна Европа"}
{"url": "https://www.24chasa.bg/novini/article/6478947", "text": "Генералът от корпуса на морската пехота на САЩ Джоузеф Дънфорд, председател на съвета на началник щабовете на страната съобщи, че смята, че основната пакистанска разузнавателна служба – Директоратът за междуслужбено разузнаване има връзки с терористични организации, предаде Reuters. „Ясно ми е, че Директоратът има връзки с терористични организации“, заяви ген. Дънфорд по време на изслушване пред Сената, цитиран от \"Фокус\". Той посочи раздразнението си, че Пакистан няма желание да действа срещу ислямистките организации като Талибаните в Афганистан и мрежата „Хакани“.", "date": "2017.10.03", "title": "Американски генерал обвини разузнаването на Пакистан във връзки с терористи"}
{"url": "https://www.24chasa.bg/novini/article/6478795", "text": "45-годишен мъж да бъде изолиран в инфекциозно отделение на болница в Разград заради съмнение, че е заразен с болестта синя пъпка, нареди прокуратурата. Повод стана съобщение на сайта на “Дарик нюз” от 2 октомври, че човекът може да има кожна форма на антракс. Мъжът отглеждал овце в с. Трапище. 10 от тях починали, но при аутопсията на две заболяване не е открито. Проби от овцевъда и животните са изпратени в лаборатория в София. Районната прокуратура в Разград е завела преписка и е разпоредила на полицаи от Лозница да заведат пациента в болницата при спазване на всички мерки за безопасност. ", "date": "2017.10.03", "title": "Изолират мъж в болница заради синя пъпка"}
{"url": "https://www.24chasa.bg/novini/article/6478917", "text": "България е в топ 10 на страните, в които се консумира най-много алкохол в света. У нас човек изпива средно по 13,6 литра твърд алкохол на година, сочат данни на Световната здравна организация. Най-много твърд алкохол се пие в Литва. В прибалтийската република средно човек изпива по 18,2 л алкохол на година, пише руският в. “Аргументи и факти”. На второ място в класацията е Беларус, където се употребяват по 16,4 л годишно. Трета е Молдова с 15,9 литра. Русия е на 4-о място с 13,9 литра. Румъния е на пето място в алкохолната класация с 13,7 литра годишно, колкото пият и в Чехия. Хърватия и България, които заемат 7-о и 8-о място, изостават само с по 100 милилитра. Белгийците са девети с 13,2 литра. Челната десетка завършва с Украйна, в която средната употреба на глава от населението е 12,8 литра. Страните, които следват, са Естония, Великобритания, Словакия, Полша, Латвия, Унгария, Южна Корея, Сърбия, Уганда и Намибия. ", "date": "2017.10.03", "title": "Българите 7-и сред най-големите пиячи"}
{"url": "https://www.24chasa.bg/novini/article/6478811", "text": "Българското газохранилище “Чирен” започва газовия сезон в Европа с почти пълен капацитет - 83%. Към 1 октомври в съоръжението са нагнетени 456 млн. куб. м, докато общият капацитет на хранилището е 550 млн. куб. м. Това показват актуалните данни за съхранението на природен газ у нас, публикувани от “Булгартрансгаз”. Плановете на дружеството са към 15 октомври обемът на нагнетения газ в хранилището да е почти 503 млн. куб. м. Максималният дневен добив на “Чирен” е 3,2 млн. куб. м, което е недостатъчно, тъй като дневните нужди на България през зимата са около 10 млн. куб. м. Миналата година започна изграждането на нови сондажи, които да удвоят капацитета на хранилището до 1 млрд. куб. м и да покрият нуждите на страната ни през зимния сезон. ", "date": "2017.10.03", "title": "Газовото ни хранилище е почти пълно"}
{"url": "https://www.24chasa.bg/novini/article/6478808", "text": "Норвежката компания LINK Mobility Group е приключила сделката за българската “Войском”. Цената е 3,82 млн. евро. “Войском” развива бизнес с SMS и гласови услуги, като има договори с трите мобилни оператора у нас. Собствеността на фирмата е свързана с Мартин Батков, брат на адвокат Тодор Батков. LINK е една от водещите компании в мобилния сектор в Скандинавия. ", "date": "2017.10.03", "title": "Братът на Батков продаде “Войском” за 3,4 млн. евро"}
{"url": "https://www.24chasa.bg/novini/article/6478771", "text": "Френската първа дама Брижит Макрон, съпруга на президента Еманюел Макрон, посети във вторник ЮНЕСКО за среща с генералната директорка на организацията Ирина Бокова. Двете обсъдиха някои от темите, които са ключови за дейността на агенцията за култура, наука и образование на ООН - за ролята на жените в съвременния свят, за равенството на половете и за основополагащата роля на образованието като път за решаване на конфликтите и предотвратяване на радикализацията на младите.", "date": "2017.10.03", "title": "Френската първа дама гостува на Ирина Бокова в ЮНЕСКО"}
{"url": "https://www.24chasa.bg/novini/article/6478767", "text": "Съвместната пресконференция дадоха премиерът на България Бойко Борисов, министър-председателите на Гърция Алексис Ципрас и на Румъния Михай Тудосе и президентът на Сърбия Александър Вучич в резиденция \"Евксиноград\" край Варна. На четиристранната среща се обсъждат темите за по-голямата свързаност на Балканите, за развитието на общи инфраструктурни проекти, за предстоящото българско председателство на Съвета на ЕС, както и актуални въпроси, свързани със сигурността и стабилността в Европа.                                                                                                                                                                                                                                                                           ", "date": "2017.10.03", "title": "Вижте пресконференцията на Борисов, Вучич, Ципрас и Тудосе (Видео)"}
{"url": "https://www.24chasa.bg/novini/article/6478746", "text": "Държавният глава Румен Радев ще бъде на официално посещение в Република Полша на 4 и 5 октомври 2017 г., по покана на своя полски колега президента Анджей Дуда. Това съобщиха от прессекретариата на президента.  Във Варшава президентите на България и Полша ще проведат среща „на четири очи“, след което ще се състоят пленарните разговори между официалните делегации на двете държави. По време на разговорите се очаква да бъдат обсъдени перспективите за задълбочаване на двустранните отношения между България и Полша, търговско-икономическото сътрудничество и партньорството в областта на образованието, науката и културата, въпроси от дневния ред на Европейския съюз, приоритетите на предстоящото Българско председателство на Съвета на ЕС, отношенията в областта на отбраната и сътрудничество в рамките на НАТО, въпроси на глобалната сигурност и миграцията. В рамките на посещението си президентът Радев ще проведе срещи с министър-председателя Беата Шидло, маршала на Сейма Марек Кухчински и заместник-председателя на Сената Михал Северински. Президентите Румен Радев и Анджей Дуда ще открият във Варшава Полско-български икономически форум с участието на голям брой български фирми. В Българския Културен Институт в полската столица, президентът Румен Радев ще участва в откриването на изложба и концерт.", "date": "2017.10.03", "title": "Радев ще бъде на официално посещение в Полша"}
{"url": "https://www.24chasa.bg/novini/article/6478752", "text": "„Това не е само училище на бъдещето, това е „училище за мечтатели“. Пожелавам си заедно да работим за това всички деца в страната да имат такива кабинети и учители, които да ги правят победители в най-важната напревара в света – тази на талантите и човешкия капитал “, съобщиха от пресцентъра на Министерство за Българското председателство на Съвета на Европейския съюз. Това каза министър Лиляна Павлова при откриването на Центъра за иновативно обучение във варненското ОУ „Петко Р. Славейков“, за което беше специално поканена от училищната общност в града.  В новия център малките ученици ще работят с таблети и очила за виртуална реалност, а учителите ще им преподават уроците с лаптопи и чрез най-съвременна техника - интерактивни дъски, сензорни екрани, мултимедийни проектори и модерна озвучителна система. Преподавателите са специално обучени как да използват модерните технологии и облачните услуги за подобряванекомуникацията в училищната общност. Шест класни стаи са превърнати в приказни „домове“: на математиците, на разказвачите на приказки, на изкуствата, на природолюбителите, на пътешествениците и на спортистите. Коридорът, който води до тях, е улица, на която са намерили място галерия, театър и библиотека. В класните стаи са премахнати подиумите и учителят „е свален“ при децата, вместо да ги поучава от високо. В същото време обаче той запазва своята вдъхновяваща роля на съветник и ментор, обясни директорът на ОУ „Петко Р. Славейков“ Таня Петрова. Тя и създателите на кабинета са се постарали цялото вътрешно пространство да е богато декорирано с помощта на известни дизайнери, художници и архитекти. В Центъра за иновативно обучение са вложени 320 000 лв., половината от които са дарение от фондация „Америка за България“ в рамките на инициативата „Училища на бъдещето“. Другата половина от средствата са събрани с усилията на родители и ученици чрез организиране на базари и различни инициативи. „Реализираното на тази инициатива е още едно доказателство, че ако всички работим заедно – резултатът е по-добро бъдеще на децата ни. Това училище от бъдещето ме кара още по-силно да вярвам в девиза на страната ни и на Българското председателство, че съединението прави силата“, каза Лиляна Павлова. Тя припомни, че мотото на предизборната й кампания миналата година в града беше: “Варна-град на знанието”. “Градът е известен с качественото висше образование, има 40 000 студенти, 5 университета и възможности за развитие. Трябва обаче да инвестираме в средното образование и вие сте примера как то да бъде модернизирано”, каза министър Павлова. Министърът за Българското председателство припомни, че темите за младежта и сигурността са сред основните приоритети на страната ни, както и иновациите и образованието. „Започваме от ранното детско развитие с насърчаване на предприемачеството и въвеждането на всички технологии в образователните системи. Надежда и увереност, че тези приоритети няма да останат само досиета и че сме на прав път и в крак с бъдещето ми дава и днешното събитие“, каза още министър Павлова.", "date": "2017.10.03", "title": "Лиляна Павлова откри училище на бъдещето"}
{"url": "https://www.24chasa.bg/novini/article/6478765", "text": "Българската петролна и газова асоциация (БПГА) изразява подкрепата си към депутата от ГЕРБ Делян Добрев. Това се казва в декларация на организацията, в която участват големите компании от сектора. Смятаме, че в качеството му на депутат и председател на Комисията по енергетика в Народното събрание, г-н Добрев е полезен за обществото, твърдят от асоциацията. \"Неговите компетенции в областта на енергетиката са безспорно доказани. Приносът му за развитието на държавата - също. Българската петролна и газова асоциация е водила ползотворен диалог с Делян Добрев и в качеството му на министър на икономиката, енергетиката и туризма в първото правителство на премиера Бойко Борисов, така и след това в качеството му на депутат от управляващото мнозинство. Българската петролна и газова асоциация категорично подкрепя запазването на г-н Добрев на поста председател на Комисията по енергетика в Народното събрание. Загубата на експерти от такъв ранг няма да е от полза нито за държавата, нито за нейните граждани, нито пък за представителите на енергийния бранш\", се казва в декларацията на БПГА.", "date": "2017.10.03", "title": "Бизнес организация подкрепя Делян Добрев"}
{"url": "https://www.24chasa.bg/novini/article/6478760", "text": "Заместник-председателят на ГЕРБ и председател на Комисията по вътрешна сигурност и обществен ред в Народното събрание Цветан Цветанов се срещна днес с представители на Американската търговска камара за Европейския съюз, съобщиха от пресцентъра на ГЕРБ. Американската търговска камара за ЕС /AmCham EU/ представлява американски компании, ангажирани с Европа по отношение на търговия, инвестиции и въпросите на конкуренцията. Целта й е да осигури ориентиран към растеж бизнес и инвестиционен климат в Европа.  Основен акцент на разговорите бяха приоритетите на българското председателство на Съвета на Европейския съюз. Бяха обсъдени и теми като европейската перспектива пред Западните Балкани, охраната на европейските граници и киберсигурността. „Времето беше кратко и не ни позволи да обсъдим всички теми, които искахме. По инициатива на нашите гости ще проведем следваща среща помежду си в Брюксел“, посочи Цветан Цветанов. В края срещата Цветан Цветанов сподели, че времето не е позволило да бъдат обсъдени всички теми, обект на взаимен интерес. Той отбеляза обаче, че по инициатива на неговите гости ще бъде организирана нова среща помежду им в Брюксел.", "date": "2017.10.03", "title": "Цветанов се срещна с представители на Американската търговска камара за ЕС"}
{"url": "https://www.24chasa.bg/novini/article/6478770", "text": "Творците задават високия хоризонт и придвижват напред стремежа да върнем на водеща позиция в съвременния свят хуманистичните идеали и духовните ценности. Близостта на взаимоотношенията между държавите и народите се основава не само на политическите контакти и договори, а зависи и от личностите на големия творчески дух и култура. Това заяви държавният глава Румен Радев на церемонията по връчване на орден „Св. Св. Кирил и Методий“ на художествения ръководител и директор на Мариинския театър на Санкт Петербург Валерий Гергиев на „Дондуков“ 2, съобщиха от прессекретариата на президента. Държавното отличие беше връчено в знак на признание за големите заслуги на Валерий Гергиев в областта на културата и изкуството и за приноса му за укрепване на културните връзки между Република България и Руската федерация.  „Маестро Гергиев е мащабна фигура за световната музикална сцена. Четвърт век с неподражаема виртуозност и артистичност дирижира оркестъра на Мариинския театър. Работи с най-прочутите филхармонични оркестри в света. Има творческо сътрудничество с най-престижните световни оперни театри”, заяви президентът и подчерта, че критиката определя Валерий Гергиев като най-търсения диригент в света. „Като приятел на България бих желал да продължа да изпълнявам своята мисия – да развивам културните отношения между нашите страни. Смятам, че бихме могли сериозно да допринесем за тази кауза, като поканим големи български театри и оркестри в Русия“, заяви по време на церемонията Валерий Гергиев и призова за повече общи каузи, които да стимулират творческия дух у младите поколения в двете държави.", "date": "2017.10.03", "title": "Радев връчи орден \"Св.Св. Кирил и Методий\" на директора на Мариинския театър на Санкт Петербург (Снимки)"}
{"url": "https://www.24chasa.bg/novini/article/6478822", "text": "Британският министър на външните работи Борис Джонсън похвали днес премиера Тереза Мей за поетото задължение да издейства успешен Брекзит и добави, че водещите министри от правителството са обединени зад всяка дума от нейните планове спрямо Европейския съюз, предаде Ройтерс, цитиран от БТА. Джонсън, който преди миналогодишния референдум агитираше за напускане на ЕС, бе раздразнил напоследък колегите си от кабинета с изявленията си, че се бори за истински \"твърд Брекзит\", отбелязва агенцията. Пред активисти на Консервативната партия в Манчестър външният министър похвали Мей и за това, че е извела партията до победа на предсрочните избори въпреки изгубеното мнозинство в Камарата на общините. \"Вие победихте, ние победихме. Тереза Мей победи\", каза Джонсън и добави, че цялата страна е в дълг към нея заради \"нейната непоколебимост в извеждането на Великобритания към [. . .] голяма Брекзит сделка\". Пред конгреса на Консервативната партия Борис Джонсън се придържаше почти изцяло към предварително подготвения текст на речта си. След това Мей неколкократно бе попитана от репортери дали ще уволни Джонсън, но тя игнорираше въпросите, отбелязва Ройтерс.", "date": "2017.10.03", "title": "Борис Джонсън похвали Тереза Мей на конгреса на консерваторите"}
{"url": "https://www.24chasa.bg/novini/article/6478821", "text": "Няма окончателно решение в ПГ на ГЕРБ за оставката на Делян Добрев. Това съобщи председателят на групата на ГЕРБ в Народното събрание Цветан Цветанов пред журналисти, цитиран от \"Фокус\", след заседание на депутатите от управляващата партия във връзка с казуса. „Първо искам да пожелая на всеки политик, който реши да вземе такова решение, да получи такава подкрепа от партията, която го е издигнала и партията, която му е гласувала това доверие. Както и вчера при тази емоционална среща с всички структури на област Хасково, искам да кажа голямо благодаря на Делян Добрев за авторитета, който е създал на партията“, каза Цветанов. Той поясни, че заседанието на групата на ГЕРБ в Народното събрание е било изключително тежко. „Като разбира се, всичките упреци бяха за нечистоплътната игра, която заигра БСП. Това, което колегите казаха е, че утре трябва да има един дебат. Това ще бъде за първи път, когато народен представител иска своята оставка да има политически дебат. Не е нормално един достоен човек като Делян Добрев да бъде маскарен по този начин. Не е нормално за един достоен народен представител да бъде изфабрикувано всичко срещу него“, коментира Цветанов. Според него в политиката преди всичко трябва да има нормалните човешки отношения и да се отстоява принципната политическа позиция с политиките, а не с компроматната война. „Да, те са по-добри в компроматните войни и те може би ще имат някакъв превес, но не и електорален, защото ГЕРБ доказа, че през всичките тези години, ние сме били винаги първи“, каза Цветанов. Той посочи, че ПГ на ГЕРБ нямат окончателно решение за оставката на Делян Добрев. „Народните представители имат самочувствието, че могат да отстояват принципна позиция. Те казах, че това е несправедливо и няма човек, който да срещнем на улицата и да каже, че това не е политическа интрига, която завъртяха БСП“, каза Цветанов. \"Момичето, което се возеше на мотора на един лидер, направи така, че Делян Добрев да се обяснява\", допълни Цветанов. „Вчера, когато тази тема беше много актуална в Хасково, аз казах, че „мотористът“ 2013 г. в предизборна кампания внесе анонимен сигнал срещу мен. Смятате ли, че това беше правилно и справедливо? Това обаче беше политическата репресия, която те могат да правят. Всички стоят зад Делян и ние ще се съобразим с неговото решение. Тук не очаквайте да има политическо решение специално за неговата оставка. Това, което ние сме разговаряли с премиера, и това, което сме взели като политическо решение е той да остане областен ръководител на партията“, каза Цветанов. По думите му неговата оставка е личен негов акт, който той отстоява. Цветанов поясни, че на заседанието на ПГ на ГЕРБ Делян Добрев е взел четири пъти думата пред своите колеги, за да им каже ,че иска да излезе с достойнство от създадената от БСП ситуация.", "date": "2017.10.03", "title": "Цветанов: Няма окончателно решение в ПГ на ГЕРБ за оставката на Добрев"}
{"url": "https://www.24chasa.bg/novini/article/6478837", "text": "Групировката \"Ислямска държава\" публикува днес видеозапис, на който според нея са показани двама руски военни, пленени от бойците й в района на сирийския град Дейр аз Зур, където Русия оказва подкрепа на сирийската армия срещу джихадистите, предаде Ройтерс, цитиран от БТА. Руското министерство на отбраната отрича руски военнослужещи да са били пленявани, съобщиха ТАСС и Интерфакс. Засега руското министерство на отбраната и на външните работи не са отговорили на запитвания на Ройтерс за коментар. На 42-секундния видеозапис, разпространен от информационната агенция на \"Ислямска държава\" Амак, в помещение за кратко се появяват двама мъже със сиви дрехи. Единият, който е с брада, е с белезници. Другият е видимо с охлузвания по лицето. Ройтерс отбелязва, че засега не може да потвърди автентичността на записа. Мъжът с брадата говори на руски, а другият мълчи, а под тях вървят субтитри на арабски. Записът е с дата 3 октомври, но няма други доказателства кога е бил направен. Говорейки пред камерата, мъжът с брадата посочва името си, датата на раждане и името на родното си село в Южна Русия. После казва: \"При контраофанзива на \"Ислямска държава\" бях пленен\". Той заявява, че е бил пленен с още един мъж, и казва и неговото име, дата на раждане и роден окръг. В края на миналия месец Амак съобщи, че джихадистите са пленили двама руснаци по време на боеве в района на Дейр аз Зур. Тогава руското министерство на отбраната отрече това твърдение.", "date": "2017.10.03", "title": "\"Ислямска държава\" обяви с видеозапис, \nче е пленила двама руснаци"}
{"url": "https://www.24chasa.bg/novini/article/6478868", "text": "Министерството на финансите и държавната администрация ще удържи от заплатите на каталунските чиновници днешната им надница заради общата стачка в цяла Каталуния, съобщи в. \"Паис\", цитиран от ТАСС. В администрацията на каталунските автономни власти има 180 000 служители, предаде БТА. Значителна част от тях подкрепиха стачката. В средата на септември правителството на Испания реши да вземе нови мерки по контрола върху разходите на Каталуния. Този механизъм предвижда Мадрид контролира разходите на регионалните власти. Днес в Каталуния има обща стачка, обявена в знак на протест срещу възпрепятстването на референдума за независимост. В масови митинги в Барселона участваха близо 300 000 души. Стачката бе организиран от най-големия синдикат Общата конфедерация на труда в знак на протест срещу ограниченията на испанската държава на демократичните свободи и \"държавното насилие\" по време на референдума за независимост на Каталуния в неделя.", "date": "2017.10.03", "title": "Удържат днешната надница от заплатите на каталунските чиновници заради стачката"}
{"url": "https://www.24chasa.bg/novini/article/6478894", "text": "България, Гърция и Румъния ще работят заедно за присъединяването на Сърбия към ЕС и за политически и икономически стабилитет на Балканите. Това стана ясно след четиристранната среща между премиерите Бойко Борисов, Алексис Ципрас, Михай Тудосе и президентът на сърбия Александър Вучич. \"На фона на всички трагедии, разтърсили Централна Европа, една от най-важните задачи пред Балканите е да излъчваме стабилност, да продължаваме да полагаме усилия за увеличаването на доходите на гражданите на нашите държави, за развитието на бизнеса и за пълен просперитет\", очерта основните насоки на разговорите между четиримата държавни мъже Бойко Борисов. Той допълни, че мястото на Сърбия категорично е в Европейския съюз и нейното приемане ще бъде от полза за мира и сигурността не само на полуострова, а и в целия съюз. \"Фактът, че президентът на Сърбия е между нас, показва, че макар и все още неприсъединени, ние всичките настояваме и знаем, че естественото й място е в ЕС, и между Гърция, България, Румъния, Хърватия, Словения, Австрия и Унгария не може да стои държава, неприета в ЕС. Всички ние полагаме усилия този процес да бъде ускорен и ще е от полза за сигурността, мира и на Балканите, и на цяла Европа\", каза Борисов. Той допълни, че четирите държави са равноправни партньори в проекти, свързани с инфраструктурата - жп линии, магистрали, както и в енергетиката и икономиката и това е единствения начин да се докаже, че са отговорни политици, готови да загърбят противоречията, в името на стабилността и просперитета на региона. Президентът на Сърбия Александър Вучич благодари за подкрепата, която получава от колегите, но допълни, че в ЕС има двоен стандарт и сравни референдума в Каталуния с признаването на независимостта на Косово. \"Въпреки това, ние ще продължим да осъществяваме трудните реформи и ще успеем да допринесем за добруване на Балканите\", допълни Вучич. Гръцкият министър-председател Алексис Ципрас обясни, че четирите държави са решили да има тясно сътрудничество в редица сфери - енергийна, икономика, транспортни връзки, както и в управлението на кризи и в сферата на сигурността. \"Разговаряхме за много мащабни развойни проекти, които, ако се случат, ще се промени целият ни хоризонт\", каза още гръцкият премиер. Според него общото бъдеще не може да бъде изградено върху национализма, но не може да бъде изградено и върху проекти на трети страни за нашия регион. \"Ние не направихме нищо друго освен да разширим сътрудничеството между България и Румъния със Сърбия\", каза премиерът на Румъния Михай Тудосе. По думите му нашите държави имат един и същ интерес, и стратегически, и икономически, но и на добросъседство, така че е логично продължение Сърбия да се присъедини към ЕС. \"Убеден съм, че имаме много прагматично партньорство. Вече имаме срокове и цели проекти, които да следваме, вярвам, че всички ще разберат, че този екип не е срещу нещо или някого\", обобщи Тудосе.", "date": "2017.10.03", "title": "България, Гърция и Румъния работят за присъединяването на Сърбия към ЕС"}
{"url": "https://www.24chasa.bg/novini/article/6478913", "text": "Не е редно УС на АБТТА да излиза с еднозначно мнение при положение, че самите членове не са постигнали съгласие. Това каза за „Фокус“ Лъчезар Тодоров, управител на „Тера Тур Сервиз“ и член на АБТТА във връзка със становище на УС на Асоциация на българските туроператори и туристически агенти (АБТТА), че снемат доверието си от министър Николина Ангелкова. „Трябва да направим уточнение, че това е позиция на Управителния съвет, а не на Асоциацията. Доколко Управителният съвет има право да излезе с такава позиция е въпрос на тълкования на устава на АБТТА. В него много ясно е записано, че Управителният съвет се занимава предимно с организационни и административни въпроси, а тогава, когато става въпрос за важни насоки в работата, би трябвало да координират позицията си с членовете на АБТТА“, обясни Тодоров. „Това, което мога да кажа фактологически, е, че получихме това решение на Управителния съвет с писмото преди около седмица като приключен факт, в уведомителен режим. Веднага изразих моята лична позиция и на фирмата, която представлявам, една от учредителите на АБТТА, че не сме съгласни с това становище“, коментира още той. „Дали се уронва авторитетът на Асоциацията? Със сигурност да. Не е добре да има такова разминаване. Имаме нееднозначна оценка очевидно за работата на министър Николина Ангелкова. Не е редно една от най- големите асоциации в туристическия бранш, и без това има твърде много асоциации в бранша, да излиза с едно еднозначно мнение при положение, че самите членове не са съгласни помежду си“, коментира Лъчезар Тодоров. По думите му това, което е важно да се каже, е, че твърде дълго време този сектор е бил прекалено разединен и е лошо да продължава да бъде такъв. „За мен по-важно в този момент е да използвам всичко добро, което направи Министерство на туризма през последните години, да се обединим около него и да се опитаме да го правим още по-добре. Това би трябвало да бъде позицията“, заяви той.", "date": "2017.10.03", "title": "Шапка на туристическа асоциация пише срещу Ангелкова, но членове не са съгласни"}
{"url": "https://www.24chasa.bg/novini/article/6478898", "text": "В полския град Гданск Петър Стоянов, президент на България (1997-2002 г.) поздрави с тържествена реч Лех Валенса на прием снощи по случай рождения ден на легендарния полски политик. Стоянов е говорил от името на източноевропейски политици по молба на инициативния комитет за събитието. Пред \"24 часа\" Петър Стоянов разказа, че в речта си е казал: \"След терористичните атаки в Ню Йорк на 11 септември 2001 г. беше популярен лозунгът \"Ние всички сме американци\". През август 1980 г., когато \"Солидарност\" постигна своя голям успех, ние, източноевропейците, си казахме \"Всички сме поляци\". Бяхме толкова вдъхновени и окуражени от примера на \"Солидарност\". \"Примерът на Валенса и \"Солидарност\" винаги е бил вдъхновение за хората от моето поколение, които никога не приеха голямата лъжа на комунизма\", казва Петър Стоянов. \"Солидарност\" е първият независим профсъюз в Източна Европа по време на комунизма. Лех Валенса, неговият създател, бе президент на Полша от 1990 г. до 1995 г. Сега Валенса е на 74 години. Летището в Гданск носи неговото име. На приема в Гданск в понеделник са били много от старите членове на \"Солидарност\". Имало е 2-метрова торта, изпратена от кметството на Гданск. Петър Стоянов е подарил на Данута, съпругата на Валенса, огромен букет от бели и червени рози. Той я е поздравил за куража да бъде неотлъчно до мъжа си през всичките тези години. Днес Петър Стоянов участва заедно с Валенса на конференция на тема \"Солидарността - новите европейски условия\".", "date": "2017.10.03", "title": "Петър Стоянов към Лех Валенса:\nПрез 1980 г. си казвахме \"Всички сме поляци!\""}
{"url": "https://www.24chasa.bg/novini/article/6478682", "text": "Израелският министър на отбраната Авигдор Либерман заяви днес, че сирийският президент Башар Асад печели гражданската война в страната си и призова САЩ да са по-активни с оглед на засилването в позициите на съюзниците на Дамаск Иран и Хизбула, предаде Ройтерс. \"Виждам как се точи дълга международна опашка от желаещи да ухажват Асад, включително западни държави, включително умерени сунити. Изведнъж всеки поиска да се сближава с Асад. Това е безпрецедентно. Понеже Асад печели, всеки се е наредил на опашката\", каза Либерман пред израелския новинарски портал \"Вала нюз\", цитира БТА. Той заяви също, че се надява САЩ да възприемат по-активна роля на сирийската сцена и в Близкия изток като цяло. \"Изправени сме пред руснаци, иранци, но и пред турците и Хизбула, а с това не е лесно да се справяш, и то ежедневно\", посочи Либерман. Израелският министър на отбраната не даде подробности какви действия очаква от правителството на президента Доналд Тръмп, пред което Израел лобира за гаранции, че силите на Иран и Хизбула няма да бъдат допуснати близо до границите му или да създадат свои бази в Сирия. \"САЩ са изправени пред доста по-малко предизвикателства, но като цяло - колкото по-активни са САЩ, толкова по-добре за Държавата Израел\", каза Либерман.", "date": "2017.10.03", "title": "Израел: Асад печели войната в Сирия, призоваваме за по-голяма активност на САЩ"}
{"url": "https://www.24chasa.bg/novini/article/6478669", "text": "Българска банка за развитие одобри 10 търговски банки за партньори в рамките на новата он-лендинг програма на ББР по плана \"Юнкер\", съобщиха от банката, цитирани от БТА. Това са Алианц Банк България, Българо-aмериканска кредитна банка, Банка ДСК, Банка Пиреос България, Инвестбанк, обединените ОББ и СИБанк, Общинска банка, Първа инвестиционна банка, Търговска банка Д и Юробанк България. Предстои партньорите по схемата да бъдат одобрени и от Европейската инвестиционна банка. Средствата по програмата за индиректно финансиране на българския бизнес са осигурени от Българска банка за развитие и ЕИБ в рамките на Инвестиционния план за Европа. Програмата е насочена към малките, средни и междинни компании с персонал до 3 000 души, които са клиенти на банките-партньори по схемата. Кредитните институции ще отпускат ново инвестиционно, проектно и свързаното с тях оборотно финансиране от 3 до 24 млн. лв., а Българска банка за развитие има готовност да поеме до 100 процента от риска по заемите. Българските компании ще се ползват от възможността за дългосрочен достъп до финансирането, при максимален краен срок за погасяване до 2032 г, а приложимият лихвен процент ще се формира от база 6M EURIBOR + надбавка от 2 до 4 на сто. Така максималният лихвен процент по предоставен днес заем не би надхвърлял 3,7 на сто годишно.", "date": "2017.10.03", "title": "Българската банка за развитие одобри и 10-те банки, партньори по плана \"Юнкер\""}
{"url": "https://www.24chasa.bg/novini/article/6478697", "text": "Условна присъда получи пироман от Кнежа заради палеж на кола във врачанско село. По обвинение на районната прокуратура в Бяла Слатина, местния съд призна за виновен Максим Д., който през април м.г. запалил чужд автомобил във врачанското с. Алтимир. Подсъдимият бил в селото и след като приключил работа, след което получил заплатата си. Първоначално останал в стопанския двор, където се почерпил с другите работници, а по-късно започнал да обикаля с автомобила си „Ауди 80” из селото. На една от уличките спрял и изпушил цигара с марихуана. Преминавайки през селото, подсъдимият забелязал паркирания пред една от къщите лек автомобил „Рено сценик” и решил да го запали. В колата си той имал пластмасова бутилка пълна с бензин. Подпалвачът спрял, отишъл до чуждата кола и я полял със запалителната течност, след което подхвърлил горящо парче хартия към колата. Автомобилът избухнал в пламъци, при което Максим се изплашил и решил да се скрие в дома си в Кнежа. Той веднага се качил в колата си и без да включва фаровете отпътувал на висока скорост от селото, обаче бил забелязан от свидетели и полицейски служители. От заключението на назначената в досъдебната фаза съдебно-оценителна експертиза е установено, че стойността на запаления автомобил възлиза на 4 000 лв. Колата била напълно унищожена, тъй като газовата му уредба гръмнала. С присъда на районния съд в Бяла Слатина на подсъдимия Максим Д. е наложено наказание от десет месеца лишаване от свобода с тригодишен изпитателен срок. Съдът е намерил за основателен и доказан иска на гражданския ищец и е осъдил подсъдимия да заплати сумата от 4.000 лв. - обезщетение за причинени имуществени вреди от непозволено увреждане заедно с лихвата.", "date": "2017.10.03", "title": "Условна присъда получи пироман за подпалена кола"}
{"url": "https://www.24chasa.bg/novini/article/6478701", "text": "Британският министър за въпросите, свързани с Брекзит Дейвид Дейвис заяви, че страната иска да договори споразумение за излизането си от ЕС, но е готова и да си тръгне от преговорите и без такова. Той предупреди, че всяка грешка в преговорите може да доведе до загуби в милиарди лири, предаде Reuters, цитира \"Фокус\". Дейвис заяви, че правителството не иска провал на преговорите, но и че „задълбочено се планират“ всички възможни сценарии. „На преговорния фронт ние целим добра сделка. Това и очакваме да постигнем. Въпреки това, ако резултатът от преговорите не е споразумение, от което Великобритания се нуждае, то ние сме готови за възможности“, посочи Дейвис. „Това прави всяко отговорно правителство. Всичко друго би било отклоняване от задълженията“, добави той.", "date": "2017.10.03", "title": "Великобритания готова да излезе от преговорите за Брекзит и без споразумение"}
{"url": "https://www.24chasa.bg/novini/article/6478126", "text": "", "date": "2017.10.03", "title": "Стоичков нападна испанския кабинет: Непростимо е да биете жени и деца в Каталуния (Видео)"}
{"url": "https://www.24chasa.bg/novini/article/6478348", "text": "Отряди за самозащита в Малави са убили от миналия месец шестима души, които местни жители подозирали, че са пили или са се опитали да пият човешка кръв при ритуали с черна магия, съобщи днес полицията, цитирана от Франс прес и БТА. Предполагаемите \"вампири\" били пребити до смърт от разгневени тълпи в три отделни случая в южния окръг Муландже. \"Няма никакво доказателство за съществуването на такива кръвопийци и никой не е подавал оплакване в полицията. Смятаме, че местни жители са решили да прибягнат до саморазправа\", заяви полицейският говорител Джеймс Кададзера. В района са изпратени стотина полицаи за възстановяване на реда. Посолството на САЩ в Малави съобщи, че е наредило на група доброволци от Корпуса на мира да напусне Муландже и е забранило на дипломатите си да посещават този окръг.", "date": "2017.10.03", "title": "6 души бяха убити в Малави по подозрения, че са вампири"}
{"url": "https://www.24chasa.bg/novini/article/6478145", "text": "Нови твърдения за роднински назначения, направени от депутата Делян Добрев от ГЕРБ, направиха от БСП на пресконференция по-рано днес. От изпълнителното бюро на партията заявиха, че в държавното предприятие \"Булгартрансгаз\" отново имало назначени роднини връзки. Изпълнителният директор на предприятието Георги Гегов бил кум на депутата от ГЕРБ Александър Ненков. За председател на управителния съвет на \"Булгаргаз\" ЕАД била назначена председателката на общинския съвет на Хасково Таня Захариева. Съпругата на Ненков Пламена Ненкова пък била назначена като служител в предприятието в отдел \"Анализи и международна дейност\". Владимир Митрушев, бивш зам.-кмет на Димитровград, община Хасково е зам.-председател на надзорния съвет. Това твърди  Атанас Зафиров от БСП. Той обясни, че назначенията са от 2016г. \"Категорично и ясно отхвърляме политически обвързания модел с цел политически и други изгоди. Той се изграждаше дълго време с цел монополизирането на политическото пространство\", заяви Валери Жаблянов от БСП. Той обяви, че от партията категорично застава зад депутатката от партията Елена Йончева, която направи разкрития по случая с Хасково. Жаблянов категорично отрече от БСП до участват в такива схеми. По думите му това е модел, който се е изградил през последните 7-8 години. Това било време, в което БСП е участвала във властта само като опозиция, с изключение на краткото правителство на Пламен Орешарски. \"Това е модел, който обслужва управляващите и изпълнителната власт и гарантира подчинението на обществото\", добави Жаблянов. Той обясни, че за това се говори едва сега, защото ставало пред очите на целия български народ, а на българина вече му е дошло в повече. Да, живея с жена си, както са казали от БСП, имаме две деца, женени сме от 9 г., заяви изпълнителният директор на „Булгартрансгаз“ Георги Гегов. \"Кум съм на Пламена Ненкова, но аз я познавам от 15 г., когато нямаше ГЕРБ. Тя работеше в „Южен поток“ и в „Булгаргаз“, когато аз не съм бил в газовия сектор. Пламена се е изграждала без да съм имал нещо общо с кариерата и. В един момент дойде в „Булгартрансгаз“, благодарение на нея компанията спечели много европроекти. Защо не го казват това\", заяви още Гегов. И допълни че Таня Захариева е председател на УС на компанията от 3 години -  компетентен юрист, начетена и интелигентна, Владимир Митрушев е зам.-председател на Надзорния съвет. Назначенията в управителния съвет и в надзора не ги правя аз, а принципалът, припомни Гегов. Според него се прави опит да пришият компанията към един друг скандал. „Решили са да ни ударят, обидно ми е, но си нося кръста. Но да ни ударят, ако не си вършим работата, ако не сме печелившо предприятие, ако не ни върви инвестиционната програма. А то е точно обратното“, заяви Гегов.", "date": "2017.10.03", "title": "БСП с нови твърдения за роднински назначения на хасковлии"}
{"url": "https://www.24chasa.bg/novini/article/6478329", "text": "\"Извършени са нови действия по разследването, които категорично подкрепят обвинението. Не само ученици, но и в училището са знаели за действията на директора Радев. Разпитани са учители, които са потвърдили тези факти. Те са били наясно от миналата година . Става въпрос за деца, които при проблеми се обръщат към най-близките си  -  родителите  и учителите си. Родителите, както и учителите  са неглежирила въпроса. Едва сега след задържането на Радев са имали смелост да го заявят. Всички свидетели имат пряка зависимост от Радев - вътре в самото училище и семействата, от които са децата. Те се страхуват от него\", заяви говорителят на районната прокуратура в Бургас Христо Колев. Така той мотивира протеста на прокуратурата срещу домашния арест на 58-годишния Христо Радев. Въпреки настояването на държавното обвинение училищният директор да бъде върнат зад решетките, окръжният съд потвърди вече наложената му мярката и Радев се връща в дома си в Ново Паничарево.  Срещу него до дни най-вероятно ще бъдат повдигнати още обвинения за други момичета, с които е блудствал, заявиха от прокуратурата, но не уточниха за колко деца става дума. В съда днес стана ясно, че са разпитани нови трима свидетели по делото - две учителки /една бивша и една настояща/ от ОУ\"Хр.Ботев\", на който Радев бе директор и момиче на име Гинка. То също твърдяло, че директорът му посегнал преди около година. \"Ромите се държат, затова свидетелите срещу мен стават повече. Всичко това е нагласено. Живея от 25 г. в селото, никой не се страхува от мен. Напротив, винаги съм бил медиатор при възникване на конфликт. А децата с нищо не зависят от мен, зависят от учителите си, които им пишат оценките. Пари на никого аз не съм предлагал, но бащата на Радостина /момичето, за което е обвинен директора - б.р./ лично ми каза: \"Аз имам 10 000 лв., ще те осъдя\", брани се директора Радев. ", "date": "2017.10.03", "title": "Прокуратурата: Ще повдигнем нови обвинения за блудство на директора Радев"}
{"url": "https://www.24chasa.bg/novini/article/6478460", "text": "Няма достатъчен напредък в преговорите за Брекзит, констатира Европейският парламент в приета днес резолюция, съобщиха от пресслужбата на тази институция на ЕС, цитира БТА. - Все още няма достатъчен напредък, за да се започнат преговори за бъдещите отношения; - Обещанията на британския премиер Мей от Флоренция трябва да доведат до конкретни предложения; - Приоритетите продължават да бъдат правата на гражданите, финансовите задължения на Великобритания и границата със Северна Ирландия. Според евродепутатите все още не е постигнат достатъчен напредък по приоритетите на ЕС. Това е задължително условие за започване на преговори за преходен период и бъдещите отношения между ЕС и Великобритания. На 20 октомври лидерите на държавите членки от ЕС27 ще трябва да отложат своята оценка по Брекзит, тъй като \"достатъчен напредък\" по трите ключови въпроса не е бил постигнат, освен ако петият кръг преговори между ЕС и Великобритания не доведе до сериозен пробив. Това се казва в резолюция на Парламента, приета във вторник с 557 гласа \"за\" срещу 92 \"против\", 29 \"въздържал се\". Парламентът приветства поясненията, направени от премиера Тереза Мей по време на речта й във Флоренция, но в същото време евродепутатите очакват британското правителство незабавно да излезе с конкретни предложения по следните въпроси: - запазване на пълните права, с които се ползват в момента 4,5 млн. граждани на ЕС и Обединеното кралство; - пълно изпълнение на финансовите задължения, поети от Обединеното кралство към ЕС; - разрешаване на въпроса с границата между Република Ирландия и Северна Ирландия в пълно съответствие със Споразумението от Разпети петък. Допълнително условие за завършването на първата фаза от преговорите е гарантирането, че правото на ЕС ще бъде спазвано изцяло до момента на официалното оттегляне на Великобритания от ЕС. Председателят на ЕП Антонио Таяни каза: \"Речта на г-жа Мей от Флоренция показа, че тя е отворена за диалог и разбира какви са залозите. Бих искал да я призова да превърне своята добра воля в конкретните планове, които са нужни за постигането на напредък в преговорите с Европейския съюз. Вотът в полза на днешната резолюция потвърди единството на Парламента и подкрепата за нашия главен преговарящ Мишел Барние. Дебатът също така показа ясно желание за конструктивен разговор с Обединеното кралство, а също така и значителна тревога относно забавянето до момента. Надявам се следващите няколко месеца да позволят постигането на достатъчен напредък, за да бъдат задоволени предварителните условия за започване на диалог по бъдещите отношения с Великобритания\". Ги Верхофстат, координатор на ЕП за Брекзит, каза: \"Не е постигнат достатъчен напредък. Особено по отношение на правата на гражданите ние сме много загрижени. Нашето предложение за разрешаването на този проблем е просто. Гражданите на ЕС да запазят правата, с които се ползват в момента във Великобритания, и да направим същото за британските граждани, живеещи на континента. Аз даже се питам: защо продължаваме да обсъждаме този въпрос? Той може и трябва да бъде решен незабавно\".", "date": "2017.10.03", "title": "Европейският парламент: Няма достатъчен напредък в преговорите за Брекзит"}
{"url": "https://www.24chasa.bg/novini/article/6478451", "text": "Районната прокуратура в Разград се разпореди днес   да бъде задължително изолиран в инфекциозно болнично отделение. Това съобщиха от държавното обвинение, след като прокурорите са се самосезирали от публикации в медиите за евентуално заразен с болестта овцевъд от село Трапище, община Лозница. Съмнения за изключително заразната болест има и за отглежданите от 45-годишния мъж от село Трапище овце. 10 от тях са починали, а при аутопсията на две от животните не са установени признаци за заболяването. Проби от овцевъда и животните са изпратени в софийска лаборатория. Районната прокуратура е образувала преписка по случая. В постановлението за задължителната изолация на овцевъда наблюдаващият прокурор от Районната прокуратура в Разград напомня на компетентните органи, че според Закона за здравето изолацията и лечението на лица, болни или носители на антракс и други заразни болести, се извършва със заповед на ръководителя на болнично лечебно отделение по предложение на лекуващ лекар. Районната прокуратура в Разград е разпоредила на органите на РУ на МВР в Лозница и на ОД на МВР в Разград да организират привеждането на пациента в болнично заведение при спазване на всички мерки за сигурност и безопасност, за да не се допусне заразяване с антракс и на други лица. 45-годишният мъж вече е настанен в МБАЛ \"Свети Иван Рилски\" в Разград.", "date": "2017.10.03", "title": "Разпоредиха задължителна изолация на мъжа със съмнения за антракс"}
{"url": "https://www.24chasa.bg/novini/article/6478395", "text": "От тази неделя в Германия еднополовите бракове са легални. Политикът от \"Зелените\" Фолкер Бек използва тази знакова дата, за да сключи брак с българина Адриан Петков, пише немското издание \"Шпигел\". В профила си в туитър съветничката на партията Шарлот Обермайер качи снимка от сватбата на Петков и Бек, на която двамата са застанали под балони, изписали думата \"Love\" (от англ. - любов). Снимката предизвика разнопосочни коментари. \"Пфу, този брак е посегателство над конституцията, обществения ред и волята на Господ\", гласи мнение под снимката. Друг пък потребител коментира, че този брак е символ на любовта и отговорността, който не причинява нищо лошо на никого. Политикът Фолкер Бек е един от най-решителните борци за равни права на гейовете. При приемането на еднополовите бракове той коментира, че това е една победа на равнопоставеността над предразсъдъците.  Превод и редакция: Ивет Арабова ", "date": "2017.10.03", "title": "Българин сключи първия гей брак в Германия"}
{"url": "https://www.24chasa.bg/novini/article/6478495", "text": "Седмичното правителствено заседание ще се проведе както обикновено – в сряда, 4 октомври, от 10 ч., но в резиденция „Евксиноград“ във Варна. Предварителният дневен ред на заседанието е следният: 1. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №343 НА МИНИСТЕРСКИЯ СЪВЕТ ОТ 2008 Г. ЗА СЪЗДАВАНЕ НА КОМИСИЯ ПО ПРОЗРАЧНОСТ ПО ЗАКОНА ЗА ЛЕКАРСТВЕНИТЕ ПРОДУКТИ В ХУМАННАТА МЕДИЦИНА И ОПРЕДЕЛЯНЕ НА НЕЙНИЯ СЪСТАВ Внася: министърът на здравеопазването 2. ПРОЕКТ НА РЕШЕНИЕ ЗА ДОПЪЛНЕНИЕ НА РЕШЕНИЕ №693 НА МИНИСТЕРСКИЯ СЪВЕТ ОТ 2012 Г. ЗА ОПРЕДЕЛЯНЕ НА УНИВЕРСИТЕТСКИ БОЛНИЦИ Внася: министърът на здравеопазването 3. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2017 Г. ЗА ИЗПЛАЩАНЕ НА МИНИМАЛНИ ДИФЕРЕНЦИРАНИ РАЗМЕРИ НА ПАРИЧНИТЕ СРЕДСТВА ЗА ФИЗИЧЕСКО ВЪЗПИТАНИЕ И СПОРТ Внася: министърът на образованието и науката 4. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА ВИСШИЯ СЪДЕБЕН СЪВЕТ ЗА НУЖДИТЕ НА РАЙОННИЯ СЪД – КАРЛОВО Внася: министърът на регионалното развитие и благоустройството 5. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ВЪТРЕШНИТЕ РАБОТИ ЗА НУЖДИТЕ НА ОБЛАСТНАТА ДИРЕКЦИЯ НА МИНИСТЕРСТВОТО НА ВЪТРЕШНИТЕ РАБОТИ – ДОБРИЧ Внася: министърът на регионалното развитие и благоустройството 6. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ НА ИМОТ – ЧАСТНА ДЪРЖАВНА СОБСТВЕНОСТ, В СОБСТВЕНОСТ НА ОБЩИНА КОВАЧЕВЦИ, ОБЛАСТ ПЕРНИК Внася: министърът на регионалното развитие и благоустройството 7. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ – ЧАСТНА ДЪРЖАВНА СОБСТВЕНОСТ, НА ОБЩИНА ДОСПАТ, ОБЛАСТ СМОЛЯН Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА МАДАН, ОБЛАСТ СМОЛЯН Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА БЕРКОВИЦА, ОБЛАСТ МОНТАНА Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ НА ИМОТ – ЧАСТНА ДЪРЖАВНА СОБСТВЕНОСТ, В СОБСТВЕНОСТ НА ОБЩИНА СИМИТЛИ, ОБЛАСТ БЛАГОЕВГРАД Внася: министърът на регионалното развитие и благоустройството 11. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ПО ДЕЛО С-338/17 НА СЪДА НА ЕВРОПЕЙСКИЯ СЪЮЗ, ОБРАЗУВАНО ПО ПРЕЮДИЦИАЛНО ЗАПИТВАНЕ НА ВЪРХОВНИЯ АДМИНИСТРАТИВЕН СЪД ПО ДЕЛО №1727/2017 Г., ОБРАЗУВАНО ПО КАСАЦИОННА ЖАЛБА СЪС СТРАНИ ВИРЖИНИ МАРИ ГАБРИЕЛ ГИГО СРЕЩУ ФОНД „ГАРАНТИРАНИ ВЗЕМАНИЯ НА РАБОТНИЦИТЕ И СЛУЖИТЕЛИТЕ“ КЪМ НАЦИОНАЛНИЯ ОСИГУРИТЕЛЕН ИНСТИТУТ Внася: министърът на труда и социалната политика 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА АДМИНИСТРАТИВНО СПОРАЗУМЕНИЕ ЗА ПРИЛАГАНЕ НА СПОГОДБАТА ЗА СОЦИАЛНА СИГУРНОСТ МЕЖДУ РЕПУБЛИКА БЪЛГАРИЯ И ТУНИЗИЙСКАТА РЕПУБЛИКА Внася: министърът на труда и социалната политика 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО ОТ 3 ДО 5 СЕПТЕМВРИ 2017 Г. В ТАЛИН Внася: министърът на земеделието, храните и горите 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, ПРОВЕДЕНО НА 14 СЕПТЕМВРИ 2017 Г. В БРЮКСЕЛ Внася: министърът на вътрешните работи 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ПРОТИВОДЕЙСТВИЕ НА КОРУПЦИЯТА И ЗА ОТНЕМАНЕ НА НЕЗАКОННО ПРИДОБИТО ИМУЩЕСТВО Внася: министърът на правосъдието 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ДОПЪЛНЕНИЕ НА ЗАКОНА ЗА ОГРАНИЧАВАНЕ НА АДМИНИСТРАТИВНОТО РЕГУЛИРАНЕ И АДМИНИСТРАТИВНИЯ КОНТРОЛ ВЪРХУ СТОПАНСКАТА ДЕЙНОСТ Внася: заместник министър-председателят 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА ОБЩЕСТВЕНИТЕ БИБЛИОТЕКИ Внася: министърът на културата 18. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ЧУЖДЕНЦИТЕ В РЕПУБЛИКА БЪЛГАРИЯ, ПРИЕТ С ПОСТАНОВЛЕНИЕ №179 НА МИНИСТЕРСКИЯ СЪВЕТ ОТ 2011 Г. Внася: министърът на вътрешните работи 19. ПРОЕКТ НА ПРОТОКОЛНО РЕШЕНИЕ ЗА ОДОБРЯВАНЕ НА ПОЗИЦИЯТА НА РЕПУБЛИКА БЪЛГАРИЯ ПО ДЕЛО С-364/17 НА СЪДА НА ЕВРОПЕЙСКИЯ СЪЮЗ, ОБРАЗУВАНО ПО ПРЕЮДИЦИАЛНО ЗАПИТВАНЕ НА АДМИНИСТРАТИВЕН СЪД ВАРНА ПО ВИСЯЩО ПРЕД НЕГО АДМИНИСТРАТИВНО ДЕЛО №2179/2016 Г. С ЖАЛБОПОДАТЕЛ – „ВАРНА ХОЛИДЕЙС“ ЕООД И ОТВЕТНИК – ДИРЕКТОРА НА ДИРЕКЦИЯ „ОБЖАЛВАНЕ И ДАНЪЧНО-ОСИГУРИТЕЛНА ПРАКТИКА“ ВАРНА ПРИ ЦЕНТРАЛНО УПРАВЛЕНИЕ НА НАЦИОНАЛНАТА АГЕНЦИЯ ЗА ПРИХОДИТЕ (НАП). Внася: министърът на финансите 20. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), КОЕТО ЩЕ СЕ ПРОВЕДЕ НА 10 ОКТОМВРИ 2017 Г. В ГР. ЛЮКСЕМБУРГ, ХЕРЦОГСТВО ЛЮКСЕМБУРГ. Внася: министърът на финансите 21. ПРОЕКТ НА РЕШЕНИЕ ЗА ОДОБРЯВАНЕ НА ПРОЕКТ НА ЗАКОН ЗА ПЛАТЕЖНИТЕ УСЛУГИ И ПЛАТЕЖНИТЕ СИСТЕМИ. Внася: министърът на финансите", "date": "2017.10.03", "title": "Вижте какво решава Министерски съвет утре"}
{"url": "https://www.24chasa.bg/novini/article/6478501", "text": "Русия винаги се е обявявала за всеобхватно решаване на кипърския проблем, заяви президентът на Руската федерация Владимир Путин на церемония по връчване на акредитивните писма на посланиците, предаде ТАСС, цитирана от БТА. \"Русия последователно се обявява за всеобхватно, справедливо и жизнеспособно решаване на кипърския проблем в съответствие с резолюциите на Съвета за сигурност на ООН\", заяви руският лидер. Путин подчерта, че развитието на отношенията между Русия и Кипър се основава на културната и духовната свързаност на народите на двете страни. Той изрази увереност, че по време на планираното за октомври тази година посещение на президента на Кипър Никос Анастасиадис ще бъдат подписани важни двустранни документи в различни области.", "date": "2017.10.03", "title": "Путин: Русия се обявява за всеобхватно \nрешаване на кипърския въпрос"}
{"url": "https://www.24chasa.bg/novini/article/6478516", "text": "По данни на ООН близо 78 хил. души може да са блокирани в контролирания от „Ислямска държава“ град Хавиджа в северен Ирак. На 21 септември силите за сигурност на страната започнаха офанзива за освобождаването на града, който е държан от ислямистите от 2014 г. насам и в момента е последното по- голямо място държано от тях в северната част на страната, предаде Reuters, цитиран от \"Фокус\".  Според прессекретаря на ООН по хуманитарните въпроси Йенс Ларке броят на хората, които са избягали от боевете се е увеличил до 12,500 души, но според него още 78 хил. остават блокирани. Силите за сигурност на Ирак сочат, че терористите не дават на жителите да избягат. „Оставаме загрижени за живота и добруването на тези цивилни и напомняме на тези, които водят бойните действия, че цивилните трябва да са защитавани винаги и да им бъде позволено да излязат от града“, добави Ларке. Той посочи, че се очаква още хора да избягат от града в следващите денонощия, докато силите за сигурност напредват към жилищните квартали.", "date": "2017.10.03", "title": "ООН: 78 хил. цивилни могат да са блокирани в иракския град Хавиджа"}
{"url": "https://www.24chasa.bg/novini/article/6478513", "text": "Почина кюрдският лидер Джалал Талабани, съобщи иракската държавна телевизия, цитирана от Ройтерс. Той е роден близо до Арбил (столица на Иракски Кюрдистан). Талабани е първият неарабски президент на Ирак, избран през 2005г..                                                                                                                                                                                                                                                                                                                       ", "date": "2017.10.03", "title": "Почина кюрдският лидер Джалал Талабани"}
{"url": "https://www.24chasa.bg/novini/article/6478520", "text": "Преди половин час си подадох оставката в деловодството на парламента, обяви Делян Добрев пред журналисти в НС. \"Ченгеджийският похват е с добре сглобени малки истинки да направиш чудовищна атака\", добави той. И призова Елена Йончева до 24 часа да си вади всички диаграмки, защото той почва да я съди. \"Това ли са беквокалите на президента? Стратегът на битката е Нинова, но къде работи съпругът й? Не е ли в \"Лукойл\" и каква заплата получава? И спонсорирала ли е \"Лукойл\" нейна кампания? Това не е ли конфликт на интереси?\" Това попита зам.-шефката на парламента Цвета Караянчева от ГЕРБ. Според Добрев атаката срещу него е, за да се прикрият далавери на Румен Овчаров в \"Бобовдол\", които ще излязат тези дни и които са били разкрити от него като министър.", "date": "2017.10.03", "title": "Добрев си даде оставката. ГЕРБ: Мъжът на Нинова работи в \"Лукойл\""}
{"url": "https://www.24chasa.bg/novini/article/6478565", "text": "Учени от Оксфордския университет започват клинични изпитания на първата сезонна ваксина срещу грип, която предпазва от всички видове на вируса, предаде „Ройтерс”, цитиран от   В клиничните изпитания ще участват повече от 2000 пациенти. Те ще продължат две години. Универсалната ваксина е разработена от специалисти на института \"Дженър\" към Оксфордския университет и \"Вакситек\" - биотехнологична компания, основана от учените в института. Сегашните ваксини срещу грип трябва да бъдат променяни всяка година, за да съответстват на разпространените щамове на вируса в този период. Те невинаги са много ефикасни, особено при възрастните пациенти, които са със слаби имунни системи. Вместо да произвежда антитела, новата ваксина стимулира имунната система да произвежда убиващите вирусите Т-клетки. Предишни изследвания показаха, че Т-клетките се борят с повече от един вид вируси на грипа. Учените се надяват новата ваксина да осигурява не само по-добра, но и по-продължителна защита, когато се използва заедно със сезонната. Ваксината вече е тествана за безопасност. Изпитанията навлизат в средната изпитателна фаза IIb, която е с 500 доброволци. Останалите ще бъдат привлечени през следващия грипен сезон.", "date": "2017.10.03", "title": "Започват изпитанията на първата универсална ваксина срещу грип"}
{"url": "https://www.24chasa.bg/novini/article/6478602", "text": "\"Сребърна\" получи сертификат за Биосферен парк на ЮНЕСКО, съобщиха от Регионалната инспекция по околната среда и водите /РИОСВ/ в Русе. С документа се удостоверява, че защитената територия покрива новите предизвикателства на Севилската стратегия за управление на биосферните резервати на Програма \"Човекът и биосферата\" на международната организация, пише в съобщението. Решението за обявяването на биосферните паркове \"Сребърна\", \"Централен Балкан\", \"Червената стена\" и \"Узунбуджак\" е взето на заседание на Двайсет и деветата сесия на Mеждуправителствения координационен съвет на програмата \"Човекът и биосферата\". Тя е проведена през юни тази година в Централата на ЮНЕСКО в Париж. Съгласно изискванията на стратегията от Севиля за Биосферен парк \"Сребърна\" са определени три зони - \"сърцевинна\", \"буферна зона\" и \"преходна зона (зона за развитие)\", включваща цялата територия на община Силистра. \"Сърцевинната зона\" включва обявения според националното законодателство през 1977 г. резерват \"Сребърна\" с площ 892 хектара, която удовлетворява изискванията на Севилската стратегията за дълготрайно опазване на консервационно значимите местообитания и видове\",се казва в съобщението. \"Буферната зона\" на резервата представлява естествен буфер на \"сърцевинната зона\". На територията й се опазват консервационно значими природни местообитания на редки животински видове, в т. ч. - птици. \"Преходната зона\" предлага уникални условия за развитие на различни дейности, насочени към устойчиво развитие, опазване на културното многообразие, традициите и обичаите. Хармоничната връзка между трите територии е предпоставка за изпълнение и на трите функции на пост-севилски биосферен парк. РИОСВ-Русе ще предостави копие от сертификата на община Силистра и ще проведе информационно-образователни срещи със заинтересованите страни. В продължение на почти 40 години 16 български биосферни резервати са изпълнявали ефективно своята \"консервационна\" функция, насочена към опазването на генетичните ресурси, видовете и екосистемите и осигуряването на условия за научни изследвания, мониторинг и образование. През годините концепцията за биосферните резервати се е развивала съобразно съвременните предизвикателства. Постепенно на преден план е излязъл човекът и взаимодействието му с природата, като първоначалната функция на биосферните резервати се е надградила и от чисто \"опазваща\" и \"научна\" е преминала и към \"функция на развитието\", ориентирана към устойчивото ползване на природните ресурси, се казва в съобщението.", "date": "2017.10.03", "title": "\"Сребърна\" получи сертификат за Биосферен парк на ЮНЕСКО"}
{"url": "https://www.24chasa.bg/novini/article/6478623", "text": "Publicis One - най-голямата група за маркетингови комуникации, и софтуерният лидер SAP обявиха, че ще си партнират на българския пазар. Тяхното сътрудничество ще е в областта на дигиталната трансформация на бизнес процеси и в анализа на данни при създаването на маркетингови стратегии. Двете компании ще въвеждат нова система за онлайн маркетинг - SAP Hybris Marketing. Тя ще предлага анализи, сегментация и оптимизация на данни в реално време и ще може да се прилага при компании с различна дейност. Така Publicis One и SAP ще могат да развиват маркетингови стратегиите на ключови клиенти от различни сектори - по-конкретно на такива, които управляват големи бази данни като банки, телекоми, застрахователи, ритейлъри, автомобилни производители и др.  „Чрез опознаването на клиента се достига до истинските му мечти. Нужни са единствено правилна технология и подход. SAP Hybris Marketing предоставя инструментите, необходими за по-доброто разбиране на потребителя, а опитът и експертизата на Publicis One ще помогнат на нашите клиенти правилно да боравят с тази информация при създаването на своите нови кампании и “disruptive” стратегии“, казва Румяна Тренчева, изпълнителен директор на SAP за Югоизточна Европа. „Партньорството ни със SAP е плод на желанието да съчетаем дългогодишна експертиза в дигиталната реклама с т.н. Big Data, от която да добием задълбочено познание за потребителите и тяхното поведение онлайн. Това ще ни позволи да разберем от какво имат нужда те наистина, чрез темите, които ги интересуват най-много, и да създадем по-добро потребителско преживяване. За компаниите това означава подобряване на ефективността и крайните резултати”, заяви Николай Неделчев, изпълнителен директор на Publicis One. SAP Hybris Marketing позволява контекстуален маркетинг в реално време, като помага на маркетолозите да развият по-задълбочено познание за потребителите си - да знаят какво е направил клиентът, какво може да направи и най-важното - какво ще направи.", "date": "2017.10.03", "title": "Publicis One и SAP си партнират на българския пазар"}
{"url": "https://www.24chasa.bg/novini/article/6478356", "text": "Д-р Атанас Славов публикува в книга подробно изследване върху гражданското участие и пряката демокрация. Изданието „ “ (ИК „ “) има за цел както да информира за различните форми и процедури, така и да мобилизира и консолидира подкрепа за запазване и развиване на ценностите и принципите на конституционната демокрация. Авторът е разгледал всички проведени до момента национални и много от проведените местни референдуми и ги е съпоставил с опита на утвърдени западни демокрации като Швейцария и САЩ, както и с по-близките до българската действителност страни от Централна и Източна Европа. Книгата е насочена не само към юристи, политолози, социолози, представители на институции и на гражданското общество, но и към всеки свободен, активен и критично мислещ гражданин. Д-р Атанас Славов е юрист-конституционалист, преподавател по публичноправни науки в катедра „Публична администрация“ на СУ „Св. Климент Охридски“. Доктор е по право на   (2016) и доктор по конституционно право на СУ „Св. Климент Охридски“ (2009). Специализирал е в различни американски и европейски академични институции. Съветник по конституционни въпроси в кабинета на министъра на правосъдието (2014–2015), Славов е съветник по законодателни въпроси в Министерския съвет, в кабинета на вицепремиера и министър на вътрешните работи (2016). Авторът на „ ” е също конституционен експерт в Съвета по законодателството на Министерство на правосъдието (2012–2014) и правен съветник в неправителствения сектор. Д-р Атанас Славов е и последователно член на Управителния съвет и на Настоятелството на Института за пряка демокрация, съучредител на Гражданска инициатива „Правосъдие за всеки“ и член на Българската асоциация по политически науки.", "date": "2017.10.03", "title": "Гражданското участие като лек за демокрацията"}
{"url": "https://www.24chasa.bg/novini/article/6477926", "text": "Българският работник в сектор \"Земеделие\" е най-бедният на Балканите със средно възнаграждение 419 евро. След него е само Македония, където земеделците получават 401 евро. Тези данни е съобщил президентът на КНСБ Пламен Димитров, който е открил международна конференция за заплащането в сектора, организирана от Федерацията на независимите синдикати в земеделието към КНСБ и с подкрепата на фондация \"Фридрих Еберт\", съобщиха от пресцентъра на КНСБ.  За сравнение в Хърватия заплатите за такъв вид труд са средно 926 евро. В Босна средното възнаграждение е 632 евро, в Черна гора - 771 евро. Най-богатите земеделски работници живеят в Словения, където получават по 1346 евро. Близо до нас е само Сърбия, където заплащането е 463 евро, е допълнил Пламен Димитров. В дискусиите участват 17 представители на различни синдикати от 6 държави, сред които Турция, Сърбия, Босна и Херцеговина. На всеки лев допълнителна добавена стойност в сектор \"Селско стопанство\", работникът получава едва 30 стотинки към заплатата си, е посочил икономистът в КНСБ Любослав Костов. Според Института по социални и синдикални изследвания (ИССИ) към организацията в хранителната промишленост разходите за единица труд на час са 4,16 лв. Като процент от общите разходи на дейността това представлява едва 8,1 на сто. Пак по данни на ИССИ разликата в заплащането на труда в България и в останалите страни-членки варира от 50 до 80 на сто за новите и от 3 до 10 пъти за старите. Според президента на КНСБ Пламен Димитров у нас се наблюдава изкривяване на пазара заради европейските средства, които постъпват в сектор \"Земеделие\". От близо 15 млрд. лв., 11 млрд. лв. са били насочени към зърнопроизводството. Това концентрира огромни средства в малко ръце и пречи както на заплащането, така и на развитието на сектора като цяло, е заявил лидерът на конфередерацията. Председателят на Федерацията на независимите синдикати Светла Василева е очертала целите на организацията до 2021 година - увеличение на доходите на работещите в сектора с 42 на сто и увеличаване на заетостта с 15 на сто, което да спомогне и за изсветляването на отрасъла, където близо 40 на сто са в сивия сектор.", "date": "2017.10.03", "title": "Според данни на КНСБ българските земеделци са най-бедни на Балканите"}
{"url": "https://www.24chasa.bg/novini/article/6477938", "text": "Присъждането на Нобелова награда за мир за ядрено разоръжаване може да помогне за намаляване на напрежението, предизвикано от севернокорейските изпитания на ракети и ядрени оръжия, казват изследователи преди обявяването на наградата за 2017 г., предаде БТА. При нарастващото напрежение заради ракетната и ядрената програма на Северна Корея присъждането на Нобелова награда във връзка с ядреното разоръжаване или разпространението на ядрени оръжия може да бъде подходящ избор тази година. Тази оценка се споделя от няколко изследователи преди обявяването на Нобеловата награда за мир в петък в норвежката столица Осло. Хенрик Урдал, станал наскоро директор на Института за изследване на мира в Осло, който не е свързан с Нобеловата награда, постави начело на своя кратък списък от заслужаващи отличието споразумението от 2015 г., с което Иран се съгласи да бъде подложен на проверки и да не разработва ядрени оръжия. \"Сега имаме ситуация, при която заради положението в Северна Корея използването на ядрени оръжия вече не е просто теоретична възможност\", каза той пред ДПА. \"Изключително важно е международната общност да допринесе, доколкото може, за ограничаване на разпространението и разработването на ядрени оръжия\", каза Урдал. Директорът на Стокхолмския институт за изследване на международния мир Дан Смит се съгласи с това мнение. Норвежкият историк Асле Свен, който е специалист по Нобеловата награда за мир и ръководи с още двама колеги уебсайт, заяви пред ДПА, че награждаването на иранското ядрено споразумение \"би направило много по-трудно за САЩ да се оттеглят от сделката\", имайки предвид силните критики на американския президент Доналд Тръмп срещу споразумението. Норвежкият Нобелов комитет в миналото е присъждал наградата за въпроси, свързани с ядреното разоръжаване, почти на всеки 10 години. Международната агенция за атомна енергия (МААЕ), която беше един от носителите на наградата за мир през 2005 г., отговаря за осигуряване на спазването на споразумението от Иран. Тази година комитетът трябва да направи избора си измежду 318 кандидатури - вторият най-голям брой от първото връчване на наградата през 1901 г. Сто и три от кандидатурите са на организации. \"Въпреки че не знаем всички кандидатури, би било трудно тази година да се избегне въпросът за ядрените оръжия\", каза преподавателят по изследване на мира и конфликтите в университета в Упсала и по проучване на мира в университета Нотр Дам в САЩ Питър Уолънстийн. Уолънстийн също така спомена иранската ядрена сделка и участниците в преговорите по нея - като външния министър на Иран Мохамад Джавад Зариф и ръководителката на дипломацията на ЕС Федерика Могерини. Той каза, че друга възможност са хората, участвали в подготвянето на договора за ядрените оръжия, приет през юли от 122 членове на ООН и забраняващ ядрените оръжия. Работата се ръководеше от посланичката на Коста Рика Илейн Уайт Гомес. Нобеловият комитет съветва тези, които издигат кандидатурите, да не разкриват своите предложения и пази в тайна имената им в продължение на 50 години. Това обаче не пречи на някои от тези, които издигат кандидатурите, да обявяват кого са предложили. Сред кандидатите за 2017 г. е доброволческата спасителска организация в Сирия \"Белите каски\". За нея се говореше и през 2016 г., както и за американския издайник Едуард Сноудън, който разкри управлявани от Агенцията за национална сигурност на САЩ програми за масово следене. Сред кандидатите се споменава папа Франциск, както и конгоанският лекар Денис Муквеге, който ръководи болница, лекуваща хиляди жертви на масови изнасилвания, извършени от воюващи групи в източната част на Демократична република Конго. Директорът на Шведския институт за международни отношения Матс Карлсон изрази надежда, че комитетът ще избере Икономическата общност на западноафриканските държави (ЕКОВАС). Карлсон изтъкна \"ключовата роля\", която изигра ЕКОВАС в Гамбия в началото на тази година, когато помогна за уреждане на криза, след като бившият президент Яя Джаме отказа да напусне поста. \"Можеше да се стигне до война, но вместо това беше извършен мирен преход\", заяви той пред ДПА, припомняйки ролята, която организацията имаше в прехода в Либерия от 2003 г. нататък. Урдал също така спомена Върховния комисариат за бежанците на ООН и неговия ръководител Филипо Гранди за подпомагането на 65-те милиона бежанци по света. Комисариатът е двукратен носител на наградата. Изборът на петчленния комитет в миналото понякога е предизвиквал противоречия, както и изненада. Избирането на американския президент Барак Обама за лауреат на наградата през 2009 г. беше неочакван, тъй като той заемаше поста от по-малко от година. На следващата година Китай остро разкритикува решението за удостояване с отличието на пратения в затвора дисидент Лю Сяобо, а носителката на наградата за 1991 г. Аун Сан Су Чжи от Мианма е подложена на критики заради начина, по който реагира на влошаващата се бежанска криза с рохингите. Нобелови награди се присъждат и за литература, медицина, физика, химия и икономика. Всяка е на стойност 9 милиона крони (1,1 милион долара). Те са учредени съгласно завещанието на шведския индустриалец и изобретател на динамита Алфред Нобел с изключение на отличието за икономически науки.", "date": "2017.10.03", "title": "Нобелова награда за мир може да намали \nнапрежението около Северна Корея"}
{"url": "https://www.24chasa.bg/novini/article/6477899", "text": "Районната прокуратура във Велико Търново внесе в съда обвинителен акт срещу двама млади мъже за хулиганство. Обвинението срещу Пламен С. /26-годишен/ и Златко Т. /на 19 години/ е за това, че на 9 май т.г. в гр. Велико Търново по предварителен план за сплашване, нанесли множество удари с ръце и крака на Тодор С. - като го съборили на земята, заканвали му се, гонили го, безпричинно се качили в лекия му автомобил „БМВ 316“ и форсирали двигателя и когато пострадалият успял да вземе контактния ключ от автомобила, с палка начупили задно панорамно стъкло. Срещу Пламен С. е повдигнато обвинение и за това, че е отнел от Тодор С.  40 лв. и противозаконно повредил чужда движима вещ – лек автомобил „БМВ 316“ като унищожил задно панорамно стъкло, с което причинил вреда в размер на 216 лв.     Обвиняемите били в заведение с приятели, играели билярд, пиели бира и танцували. Около 22 часа се сбили с друга компания в заведението, поради което била извикана охраната. След потушаване на скандала, продължавали да пият бира. Докато всички се забавлявали, момичетата от компанията заявили, че Тодор С. ги притеснявал и искал сексуални услуги срещу заплащане. Обвиняемите, решили да сплашат ухажора. Едно от момичетата написало съобщение на Тодор, че иска да се срещнат. Пострадалият отишъл в заведението и под предлог, че у тях има купон, извел момичето. Обвиняемите също излезли и нападнали Тодор С., съборили го на земята и започнали да го бият с ритници и юмруци, като му крещели да не се занимава с малолетни и да не закача тяхното момиче. Още при първото блъскане пострадалият изпуснал портмонето, в което имало 42 лева, ключовете си и телефона. Единият обвиняем взел 40 лв. от портфейла, а другият взел ключовете, качил се в автомобила, запалил двигателя и започнал да го форсира. Пострадалият успял да вземе ключовете от контакта и тръгнал да бяга. Тогава двамата обвиняеми го настигнали отново и започнали да му нанасят удари. Когато решили, че са го наказали, се върнали към автомобила и с палка начупил задното панорамно стъкло, после се прибрали в заведението. Предстои насрочване на делото за разглеждане от съда.", "date": "2017.10.03", "title": "Изправят на съд бабаити, спретнали\nакция за сплашване на търновец"}
{"url": "https://www.24chasa.bg/novini/article/6477970", "text": "Според главен комисар Николай Николов липсата на финансови средства и кадри са причините за необходимостта от закриване на малките противопожарни служби, тъй като според изискванията на законодателя един дежурен пожарен екип трябва да бъде от минимум трима души. Дали ще има закрити служби, кои и колко ще решава комисия утре в Министерството на вътрешните работи, заяви в Ловеч директорът на ГД \"Пожарна безопасност и защита на населението\" главен комисар Николай Николов, предаде БТА. Надявам се утре следобед на сайта на МВР да излезе официална информация какво решение е взето. То не е леко за никой от нас. Ние сме поставени във финансова рамка, т. е. това са парите, с които разполагаме тази година и това са хората, с които разполагаме, заяви Николов. По думите му някои от участъците, които ще бъдат закрити, до преди 12 години са имали само по пет човека. \"Ние тогава успяхме да ги окомплектоваме с по 11 души. При сегашните условия са ни необходими минимум 13 при условие, че те не ходят на обучение, не се разболяват и не излизат отпуска, т. е. реално между 16-17 човека може да бъде най-малката пожарна служба. Този брой хора отговаря на изискването за трима души в екип\", каза още Николов. Той увери, че никой няма да остане без услуга пожарна безопасност, но ще бъде забавена за някои населени места. Трима души ще отидат на 25-тата минута, а досега двама са могли на седмата минута. Въпреки това, за да са в безопасност и да работят по-ефективно, е по-добре да са трима в екип. Главен комисар Николов добави, че според анализите една от най-малките служби годишно струва на данъкоплатеца между 230 и 250 хиляди лева. \"Ние правим много внимателен анализ какви са разходите на държавата, как да защитим нашите хора, как да продължаваме да изпълняваме тази услуга за гражданите. Доста са комплицирани нещата. Изправени сме пред много сериозни граници, които не можем да прескочим\", добави директорът. Той каза още, че няма да се икономисат средства, те ще отидат в издръжката на по-големите служби. Работи се активно и по доизграждане на доброволческите отряди към общините, на които ще се разчита за бърза реакция. Главен комисар Николай Николов коментира и пожара в района на \"Захарна фабрика\" тази сутрин, като каза, че се работи по две версии. Работната е, че става дума за използване на открит източник на топлина - самонастанили се хора са палили огън да се греят. Според тях обаче пожарът е дошъл отвън. Продължава разследването. Няма пострадали и загинали. В Ловеч Николай Николов присъства на традиционния есенен турнир на младежките противопожарни отряди \"Млад огнеборец\" за преходната купа \"Юлиян Манзаров\".", "date": "2017.10.03", "title": "Закриването на малките противопожарни служби е поради липса на средства и кадри"}
{"url": "https://www.24chasa.bg/novini/article/6477987", "text": "Групировката \"Ислямска държава\" пое отговорността за   предадоха Франс прес и Ройтерс. \"Трима войници на халифата, въоръжени с автоматични оръжия и гранати\", са осъществили нападението срещу полицейския участък, разположен в търговски квартал в южната част на сирийската столица, се казва в комюникето, публикувано в мрежата за съобщения Телеграм, предава БТА. Джихадистите съобщават, че двама от техните бойци са обстрелвали участъка, а после са се самовзривили. Третият се е самовзривил по-късно, при пристигането на подкрепления. Ройтерс съобщава, че според в. \"Ал Уатан\" загиналите са 17, но отбелязва, че сирийското правителство не е съобщило официален брой на жертвите.", "date": "2017.10.03", "title": "\"Ислямска държава\" пое отговорност за вчерашния атентат в Дамаск"}
{"url": "https://www.24chasa.bg/novini/article/6477925", "text": "Районната прокуратура във Велико Търново внесе в съда обвинителен акт срещу двама мъже за разбиване и кражба на монети от кафе автомати. Обвинението срещу Александър Н. и Милен Л. е за това, че в периода от 15 до 30 януари т.г. в  Дебелец, Полски Тръмбеш и Велико Търново повредили 4 машини и от монетниците задигнали общо 436 лв.. Набезите били извършени в условията на опасен рецидив и продължавано престъпление,уточняват от Апелативната прокуратура. Срещу двамата е повдигнато и обвинение за това, че в периода от 15/16.01.2017 г. до 22.01.2017 г. в гр. Дебелец и в гр. Полски Тръмбеш в съучастие противозаконно повредили чужди движими вещи, с което причинил вреди на обща стойност 427,80 лв. Обвиняемите са многократно осъждани. Предстои насрочване на делото за разглеждане от съда.", "date": "2017.10.03", "title": "Рецидивисти се изправят пред съда\nза разбиване и кражби на кафе автомати"}
{"url": "https://www.24chasa.bg/novini/article/6478089", "text": "Днес, 03.10.2017 г., Специализирано звено „Антикорупция“ – СГП прецизира обвинението на бившия изпълнителен директор на „НДК- КСЦ“ ЕАД Мирослав Боршош за нецелево разходване на средства /чл. 254 А, ал.2 от НК/ и му повдигна още две обвинения – за умишлена безстопанственост и сключване на неизгодни сделки, съобщиха от пресцентъра на прокуратурата. След изготвяне на назначената допълнителна съдебно-икономическа експертиза, разследването на СЗ “Антикорупция“ е установило, че в периода от 23.08.2016 г. до 26.06.2017 г. Мирослав Боршош е разпоредил част от целевите средства – в размер на 3 431 146,06 лв. да бъдат изразходвани за заплащане на разходи, които не са свързани с дейностите, за които са били отпуснати. С решение на Министерски съвет от 03.08.2017 г. е увеличен бюджетът на Националния дворец на културата със 17 млн. лв., като средствата са били с целево предназначение – за преустройството, модернизацията и адаптирането на основната сграда на НДК за нуждите на българското председателство на Съвета на Европейския съюз през 2018 година. Събраните доказателства за настъпили вредни последици за държавата в по-висок размер - 3 431 146,06 лв., обусловиха СЗ“Антикорупция“ да предяви прецизно обвинение на Боршош за престъпление по чл. 254А, ал.2 от НК. В хода на разследването са събрани доказателства и за още едно престъпление, извършено от Мирослав Боршош - умишлена безстопанственост, от която са последвали щети за НДК в общ размер на 389 624,82 лв. /чл. 219 ал.4, вр. с ал.3, вр. с ал.1 вр. с чл. 26 ал.1 от НК/. В периода 16.01.2015 г. - 24.01.2017 г. е сключил договори с адвокатски дружества при наличие на назначени 2- ма юрисконсулти, за изработване на уеб сайт и изготвяне на технически паспорти, при съществуващ интернет сайт на НДК и изработени два технически паспорта на сградата. От събраните и анализирани до момента доказателства е установено още, че в периода 24.11.2014 г. – 23.12.2015 г. Мирослав Боршош съзнателно е сключил 15 неизгодни сделки, от които за НДК са настъпили значителни вреди в размер на 94 740 лв. Договорите са: 6 за PR- обслужване, при назначени в НДК 4 – ма служители за тази дейност и 9 за процесуално представителство пред съдебни органи, при назначени 2- ма юрисконсулти. Тези доказателства обосновават обвинението на Мирослав Боршош за извършено престъпление по чл. 220 ал.2 вр. с ал.1 вр. с чл. 26 ал.1 от НК. Без промяна остава обвинението в безстопанственост, свързано със сключения договор за оперативен лизинг за отдаване под наем на лек автомобил м. “Лексус“, от което за НДК са настъпили щети в размер на 28 399,61 лв. Разследването продължава.", "date": "2017.10.03", "title": "\"Антикорупция\" повдигна нови обвинения на Боршош"}
{"url": "https://www.24chasa.bg/novini/article/6478106", "text": "Открадната е студентска книжка, издадена от Медицински университет в София, на името на Евгения Дзавара (Evgenia Tzavara) от Атина, Гърция, факултетен номер 6300. Книжката е вече невалидна.                                                                                                                                                                                                                                                                                                                       ", "date": "2017.10.03", "title": "Открадната студентска книжка, невалидна"}
{"url": "https://www.24chasa.bg/novini/article/6478135", "text": "2-годишното момченце, което изчезна вчера около 18 ч от маджаровското село Малко Брястово, е открито невредимо днес в 14 ч, съобщиха от полицията. Детето е намерено в гората на около 3-4 километра от селото. То било уплашено, но в добро състояние. Сигналът за изчезналото дете бил подаден от майка му. Момченцето е родом от Мъглиж, но от известно време то и майка му живеели при бащата на жената, който бил дървосекач в Малко Брястово. Вчера за около 30 минути били оставено без надзор. Веднага след подаването на сигнала бил сформиран спасителен екип, който цяла нощ обхождал района в търсене на момченцето, казаха от полицията.", "date": "2017.10.03", "title": "Намериха 2-годишното дете, изчезнало от хасковското село Малко Брястово"}
{"url": "https://www.24chasa.bg/novini/article/6478087", "text": "10 месеца условно с три години изпитателен срок получи от Районен съд - Горна Оряховица  мъж, държал над 37 кг тютюн без акцизен бандерол. Захари З. се признал за виновен  и сключил споразумение с прокуратурата.  Контрабандната стока била открита на 13 януари т.г. в  Горна Оряховица. Тя е на стойност 7251,86  лв., а общата стойност на дължимия акциз, с който подсъдимият е ощетил хазната, е 5652,73 лв.       Споразумението има последици на влязла в сила присъда, уточниха от прокуратурата.", "date": "2017.10.03", "title": "10 месеца условно за горнооряховец,\nдържал контрабанден тютюн за 7252 лв."}
{"url": "https://www.24chasa.bg/novini/article/6478153", "text": "2 години затвор получи педофил, блудствал с 8-годишно момиче в кърджалийското село Звезделина. Престъплението е извършено на 24 март 2017 година. 53-годишният мъж бил първи братовчед на бащата на детето и успял да го подмами, докато то играело на детска площадка в селото. Педофилът отвел момичето в изоставена ж.п. спирка, където започнал да го целува и опипва. Мъжът започнал да я увещава да отидат в дома му. В същото време майката на жертвата започнала да я търси. Като разбрала, че е сама с братовчеда на мъжа й, тя взела камък и се отправила към спирката. Педофилът успял да избяга от разгневената майка. Малко по-късно били извикани полицаи, които задържали мъжа.", "date": "2017.10.03", "title": "2 години затвор получи педофил, блудствал с 8-годишна"}
{"url": "https://www.24chasa.bg/novini/article/6478159", "text": "При руски въздушни удари в Източна Сирия за последните два дни са били убити над 300 и ранени 170 бойци на джихадистката групировка \"Ислямска държава\", предаде ДПА, като цитира руското министерство на отбраната. Сред загиналите са полеви командир от бившата съветска република Казахстан, както и около 40 екстремисти от южната част на Русия, отбеляза говорителят на ведомството генерал-майор Игор Конашенков, цитира БТА. Руското ръководство неведнъж е изразявало притеснения за граждани на бившите съветски републики, които се бият на страната на ислямистки организации в Сирия и съседен Ирак, припомня ДПА. По-рано тази година президентът на Русия Владимир Путин заяви, че на страната на \"Ислямска държава\" може би се бият до 10 000 души от бившия Съветски съюз. Тази седмица въздушните удари са били нанесени предимно на източния бряг на река Ефрат. През последните седмици Русия подкрепя силите на сирийското правителство в региона, които се опитват да поставят под контрол град Дейр аз Зур, части от който са под контрола на \"Ислямска държава\". Миналия месец Конашенков съобщи, че в сраженията участват бойци от руските специални части.", "date": "2017.10.03", "title": "Русия: За 2 дни ликвидирахме стотици бойци на \"Ислямска държава\""}
{"url": "https://www.24chasa.bg/novini/article/6478148", "text": "Двама мъже са пострадали при инцидент между влак и лек автомобил. Произшествието е станало на жп прелез на пътя с. Раданово в посока с. Полски Сеновец, община Полски Тръмбеш. По първоначална информация бърз влак, движещ се по направление София – Русе, е блъснал пресичащ жп прелеза лек автомобил \"Опел\". В колата са пътували водачът и пътник. И двамата са контактни и са откарани във великотърновската болница. На местопроизшествието се извършва оглед. Причините за инцидента са в процес на изясняване.", "date": "2017.10.03", "title": "Влак помете кола на жп прелез във Великотърновско, двама са пострадали"}
{"url": "https://www.24chasa.bg/novini/article/6478161", "text": "Надявам се Граничният контролно-пропускателен пункт за международен трафик на хора и стоки Добромир - Крушари да заработи до края на 2018 година. Това е коментирал министърът на регионалното развитие и благоустройството Николай Нанков на среща с вицепремиера и министър на регионалното развитие, държавната администрация и европейските фондове на Румъния Севил Шайдех, съобщиха от Министерството на регионалното развитие и благоустройство. Съоръжението се изгражда по съвместен проект по Програмата за трансгранично сътрудничество за откриването на нови гранични контролно-пропускателни пунктове на държавната граница между двете държави в точките Липница (Румъния) - Кайнарджа (България) и Добромир (Румъния) - Крушари (България). Срещата между министър Нанков и вицепремиера Шайдех е била в рамките на четвъртото заседание на Съвета за сътрудничество на високо равнище между правителствата на България и Румъния. Министрите са обсъдили и строителството на нов мост на Дунав с оглед непрекъснатия растеж на международния трансграничен трафик на хора и стоки и предвид желанието за единно развитие на транспортната инфраструктура чрез изграждането на нови транспортни връзки между двете страни. Тема на разговора е била и изпълнението на Програма Интеррег V-A Румъния-България, като е бил отчетен напредък в реализацията й към момента и положителните ефекти от осъществените проекти по Програмата за трансгранично сътрудничество между двете държави през програмния период 2007 - 2013 година. Шайдех е поканила Николай Нанков да направи официално посещение в Румъния. Предстои министърът на регионалното развитие и благоустройството да върне визитата скоро.", "date": "2017.10.03", "title": "Нанков са надява ГКПП Добромир - Крушари да заработи до края на 2018 г."}
{"url": "https://www.24chasa.bg/novini/article/6478175", "text": "Към момента в деловодството на парламента не е внесена оставката на Делян Добрев като народен представител. Това каза председателят на Народното събрание Димитър Главчев по време на брифинг в парламента, предаде „Фокус“. Попитан дали оставката на Делян Добрев от ГЕРБ ще влезе в утрешната програма за работа на парламента, Димитър Главчев заяви, че такава към момента няма. „Когато тя стане факт, ще влезе в програмата на Народното събрание“, каза Димитър Главчев.", "date": "2017.10.03", "title": "Главчев: Засега оставката на Делян Добрев не е внесена в деловодството на парламента"}
{"url": "https://www.24chasa.bg/novini/article/6478179", "text": "Три украинки, които обикаляли Лом и селата в околността и мамели възрастни хора, са разкрити от полицията и са задържани, съобщиха от Областната дирекция на МВР в Монтана, предаде БТА. За последните два дни чужденките успели да задигнат пари от две къщи в района. Те влизали в домовете на възрастни хора, отвличали им вниманието с искане за чаша вода и докато те им сипвали вода, намирали спестяванията им и ги отнасяли със себе си. Така от дома на 74-годишна жена вчера задигнали 1500 лева, сложени в чекмедже на нощно шкафче, а от друг дом на 77-годишна -100 лева. При разпита в полицията трите направили самопризнания, а едната от тях върнала парите, уточниха от полицейската дирекция в Монтана. Двете измами по този начин не са новост за региона. Преди седмица по същия начин бяха измамени други двама стопани.", "date": "2017.10.03", "title": "Задържаха три украинки, мамили възрастни хора в ломския край"}
{"url": "https://www.24chasa.bg/novini/article/6477736", "text": "Окръжна прокуратура Сливен предаде на съд 46-годишния Христо Т.  от  Несебър, убил двама души на АМ \"Тракия\" на 28.10.2016 г. Делото в окръжния съд започва утре, 4 октомври. Интересен факт е, че подсъдимият е с 22 административни наказания за допуснати нарушения на правилата на движение по пътищата, като 12 от тях са за превишена скорост. На 28 октомври м.г.  пострадалите и техен приятел пътували по автомагистрала „Тракия“ от Ямбол към  Нова Загора. Около 21 ч. автомобилът им получил повреда  - капакът надвигателя се отворил в движение поради техническа неизправност в ключалката. Водачът А.Ш. спрял колата в  лентата за движение, в която се движел, а пътуващият на дясната седалка Ф.Г. слязъл от автомобила с намерение да затвори капака му. Шофьорът и другият му спътник останали в  купето. В същото време, в същата лента за движение се движел лек автомобил „Крайслер Воаяджер“ управляван от подсъдимия. Превозното средство се движело със скорост от 121 км/ч. Скоростта била несъобразена с конкретните условия за видимост на пътя, за да може Христо Т. да спре пред всяко предвидимо препятствие на пътното платно в зоната си на видимост на къси светлини. Вместо това той продължил напред и не е успял да задейства спирачната система на автомобила си. Последвал удар, при който пострадалият А.М. получил тежка съчетана травма в резултат на която в 22:00 часа починал в автомобила на Спешна медицинска помощ, на път за болницата в Сливен. Пострадалият А.Ш. също получил съчетана травма, бил е транспортиран до МБАЛ „Д-р Иван Селимински“ Сливен, но въпреки проведеното лечение починал на 12 декември.", "date": "2017.10.03", "title": "Шофьор, убил двама, наказван 22 пъти за нарушения на пътя"}
{"url": "https://www.24chasa.bg/novini/article/6477743", "text": "Директорът на \"Пирогов\" е постъпил правилно във връзка с уволнението на цял екип от спешното отделение заради починал пациент. Това каза за  министърът на здравеопазването проф. Николай Петров във връзка с Медицинския одит, който бе извършен в четири големи лечебни заведения и установи нарушения в две от тях. \"Преди да постъпи така, разговаряхме по телефона и аз му казах, че и аз бих направил същото, правил съм го и като директор на болница.\", каза още здравният министър. Трябва да има човещина, трябва да има колегиалност, разбиране, но трябва да се спазват и правилата, каза министърът.  Здравният министър поздрави екипа на Александровска болница като отличи, че лекарите в нея са си свършили професионално работата и там не са открити нарушения.", "date": "2017.10.03", "title": "Здравният министър: Директорът на \"Пирогов\" правилно е уволнил екипа от спешното"}
{"url": "https://www.24chasa.bg/novini/article/6477756", "text": "Френската полиция е осуетила атентат около легендарния стадион \"Парк де Пренс\" в събота, само часове преди мача на \"Пари Сен Жермен\" с \"Бордо\" от френското първенство. Открити са четири самоделни взривни устройства, пълни с бензин и напълно готови да бъдат взривени около трибуните. В ареста са петима ислямисти, които били под наблюдение от полицията. Взривното устройство, което било свързано към мобилен телефон е открито след сигнал на местен жител, който забелязал в сграда на улица \"Шанес\" около 16,30 часа местно време. Точно по нея минава най-сериозния трафик по време на мачовете на стадиона.", "date": "2017.10.03", "title": "Осуетили атентат до \"Парк де Пренс\" преди мач с 50 000 зрители"}
{"url": "https://www.24chasa.bg/novini/article/6477763", "text": "Водач на лек автомобил „Рено” движейки се от центъра на града на град Ген. Тошево в посока село Люляково, на неосветен участък от пътя, блъска внезапно влезлия в нейното платно велосипедист на 53-години от село Писарово – съобщават от Областната дирекция на МВР-Добрич. При инцидента на улица „Янтра” на 2 октомври, около 19,20 ч. пострадал велосипедистът, който е транспортиран в болницата в Добрич. Малко по-късно мъжът изпада в клинична смърт и почива. Назначена е съдебно-медицинска експертиза по случая. Взетата проба на водача на автомобила за употреба на алкохол е с отрицателен резултат. Образувано е досъдебно производство.", "date": "2017.10.03", "title": "53-годишен велосипедист почина след катастрофа в Генерал Тошево"}
{"url": "https://www.24chasa.bg/novini/article/6477762", "text": "Президентът Румен Радев не дойде на церемонията по встъпване в длъжност на Висшия съдебен съвет, въпреки че е бил първи в списъка на поканените. Това се приема като знак, че държавният глава няма да подпише указа за назначаването на Георги Чолаков. Магистратът бе избран от стария ВСС на 11 септември за председател на едно от най-важните съдилища у нас - Върховният административен съд. Според юристи е било грешка на съветниците на президента, че той не се е явил пред новия ВСС днес, за да обяви какво очаква от тях при новия избор. Появи се информация, че Радев ще съобщи решението си за Георги Чолаков утре. ", "date": "2017.10.03", "title": "Президентът не отиде при новия ВСС, утре обявява, че не приема новия шеф на ВАС"}
{"url": "https://www.24chasa.bg/novini/article/6477767", "text": "Турция ще наложи нови санкции на Северен Ирак във връзка с референдума за независимост, заяви днес турският президент Реджеп Тайип Ердоган, съобщи Ройтерс, цитирана от БТА. Ние в момента налагаме някои санкции в Северен Ирак, но ако те не се вразумят, това ще продължи нарастващо, каза турският президент пред депутати от неговата управляваща Партия на справедливостта и развитието. Иракските кюрди масово подкрепиха своята независимост на референдум миналата седмица, пренебрегвайки предупрежденията от съседни страни, включително Турция, които се опасяват, че вотът може да разпали кюрдски сепапаратизъм в техните граници и да доведе до нов конфликт.", "date": "2017.10.03", "title": "Ердоган: Турция ще наложи нови санкции на Северен Ирак"}
{"url": "https://www.24chasa.bg/novini/article/6477789", "text": "От днес касите на Билетен център се връщат в основната сграда на НДК. Достъпът до касите ще се извършва през вход А4, който става основен до приключването на ремонта пред Централен вход, съобщиха от НДК. Вход А4 се намира откъм бул. \"Витоша\" над Нов театър - НДК между вход А3 и Зала 42. За улеснение на зрителите на разположение е и целодневната билетна каса в кино \"Люмиер Лидл\", информираха от пресцентъра на НДК. Активна е и системата за онлайн продажба на билети - http://maniakino.com/npc_ws_pg_home.php. На този етап зрителите ще могат дистанционно да запазват билети, които до определен срок ще получат на касата на \"Люмиер Лидл\" или чрез куриер.", "date": "2017.10.03", "title": "Билетният център се връща отново в основната сграда на НДК"}
{"url": "https://www.24chasa.bg/novini/article/6477774", "text": "77-годишна жителка на село Пишурка съобщила, че на 27-ми септември в дома й дошли пет непознати лица, които се придвижвали с лек автомобил. Непознатите поискали чаша вода и извършили кражба на сумата от 100 лв, които се намирали в кухнята. Същия ден около 07,50 ч. на тел.112 е получен сигнал от 74-годишна жителка на гр. Лом, която съобщила, че на 27.09.2017 г. около 16,00 ч. 3 непознати жени посетили дома й и под предлог, че искат да си налеят топла вода, използвали невниманието й и извършили кражба на сумата от 1 500 лв, оставени в чекмедже на нощно шкафче в спалнята на къщата й. В резултат на проведените оперативно-издирвателни мероприятия по „горещи следи” служители на РУ Лом са установили извършителите на кражбите – Л.Р., Е.К. и Н.Р., и трите гражданки на Украйна. Те са направили самопризнания за извършените кражби, като Н.Р. е върнала откраднатите суми. Л.Р. и Е.К. са задържани в РУ Лом за срок от 24 ч. Работата по случая продължава РУ Лом.", "date": "2017.10.03", "title": "Разкриха украинките, обрали две баби в Монтанско"}
{"url": "https://www.24chasa.bg/novini/article/6475482", "text": "Нова платформа, която спомага организацията на събития, е вече факт на българския пазар.   събира търсенето и предлагането и пести време на всички участници в процеса. Приложението е вече разработено и внедрено, има и не малко клиенти. Създателите на българската версия на познатите по света платформи за управление на   споделят, че идеята в сърцето на  , е да бъде предложено на едно място всичко за вашето събитие. Какво всъщност представлява  ?  предоставя на   собствено място, където да представят бизнеса си пред профилирана аудитория, независимо дали предлагат   или  , конгресно оборудване, фото и видео услуги, кетъринг. Не са пропуснати и фирмите, които предлагат възможност да организират Вашето събитие. За първи път, при това с минимални усилия, организаторите са улеснени - имат възможност да открият необходимите за тях услуги и продукти на едно  ! Най-полезното за потребителите са многобройните критерии за търсене на услуга - по локация, по категория. При търсене на  , например, можете да търсите не само по вида събитие, за което ви е нужна, но да навлезете в детайли като посочите и капацитет спрямо желаната от вас подредба. Това, което прави най-силно впечатление, е категорията  . Част от платформата са   с изграден имидж в областта на конферентния туризъм в София и страната. За първи път са предоставени в синтезиран вид ключови факти, важни при организиране на всяко събитие – паркоместа, брой  Добавяйки към това възможността посетителите на платформата да открият актуални и любопитни новини, както и интересни статии от областта на ивент туризма, платформата дава заявка да се превърне в   и да предложи наистина  .", "date": "2017.10.03", "title": "Иновативнa българска платформа в полза на ивент мениджмънта"}
{"url": "https://www.24chasa.bg/novini/article/6477777", "text": "Пловдивският апелативен съд потвърди като правилно и законосъобразно определението на Окръжен съд - Пловдив, с което бе наложена мярка за неотклонение \"подписка\", спрямо Костадин Пелтеков, обвинен в убийството на сина си. Това съобщиха от пресцентъра на Съдебната палата и поясниха, че магистратите не са уважили искането на Окръжна прокуратура за вземане на мярка за неотклонение \"задържане под стража\". Спрямо Костадин Пелтеков е повдигнато обвинение за това, че на 23 септември в землището на Куклен, местността Сай дере, умишлено е умъртвил рождения си син С. П., предаде БТА. На съдебното заседание са представени доказателства за отличните характеристични данни на обвиняемия, както и за грижите, които е полагал заедно със съпругата си за лечение на сина им С. П. от наркозависимост в продължение на повече от десет години. Социалните служби са поверили на Костадин Пелтеков и съпругата му за отглеждане 7-месечното им внуче от деня на изписването на бебето от родилния дом за срок от две години. В последната си дума пред съда обвиняемия разказа за ужаса и ежедневния тормоз, на който сина му С.П. е подлагал години наред цялото семейство и поиска да му бъде даден шанс да отгледа детенцето на сина му. Определението е окончателно и не подлежи на протест и обжалване.", "date": "2017.10.03", "title": "Потвърдиха мярката \"подписка\" на мъж, убил сина си в Куклен"}
{"url": "https://www.24chasa.bg/novini/article/6477798", "text": "Русия много държи да бъде опазен позитивният потенциал, натрупан през дългото време, откакто поддържа отношения с Германия. Това заявява руският президент Владимир Путин в поздравителна телеграма до федералния президент Франк-Валтер Щайнмайер и канцлера Ангела Меркел по случай националния празник на Германия - Деня на германското единство, предаде ТАСС, цитирана от БТА. Владимир Путин изразява надежда, че руско-германската Година на регионално-общинските партньорства през 2017-2018 г., продължаваща традицията на съвместните проекти от този род, \"ще съдейства за разширяване на взаимноизгодните двустранни връзки в различни сфери\". Руският лидер потвърждава стремежа на федерацията да увеличава общите усилия с Германия, насочени към решаване на актуални въпроси от двустранния и международния дневен ред в интерес на двата народа и с оглед гарантиране на сигурност и стабилност в Европа и в света.", "date": "2017.10.03", "title": "Путин: Русия се стреми да продължи \nсътрудничеството с Германия"}
{"url": "https://www.24chasa.bg/novini/article/6477799", "text": "Тунизийският гражданин, нападнал в неделя с два ножа минувачи в Марсилия и убил две млади момичета, дълго време е живял в Италия и е бил женен за италианка. Това съобщава днес вестник \"Кориере дела сера\", цитиран от ТАСС и БТА. По данни на вестника престъпникът, който според непотвърдени от френската полиция данни се казва Ахмед Ханаши, е живял от 2006 до 2014 г. в италианското градче Априлия недалеч от Рим. После се е развел с жена си - италианката Рамона, и е решил да се изсели във Франция. Докато живели в Италия, двамата неведнъж попадали под ударите на правосъдието заради обири и незаконна търговия. Според вестника разследващите не приемат засега версията, че по това време заподозреният се е радикализирал. Това не е първият случай екстремисти, действали в Европа, да се окажат свързани по някакъв начин с Италия, отбелязва изданието. Италианец от марокански произход имаше сред извършителите на атентата през юни в Лондон. А тунизиецът, врязал се с кола в множеството на берлински коледен панаир през декември, бе пристигнал в Европа през Италия и дори бе прекарал 4 години в местен затвор. По данни на Международната организация по миграцията 85 на сто от мигрантите, прекосяващи Средиземно море, пристигат в Италия. А близо 80 на сто от тях не отговарят на изискванията за бежански статут и са икономически мигранти. Освен това огромното мнозинство са здрави мъже в трудоспособна възраст. Има вероятност, ако не открият възможност за по-добър живот в Италия, мигрантите да се повлияят от екстремистка идеология и да станат терористи. Нападението в неделя бе извършено до централната гара на Марсилия \"Сен Шарл\". Прокуратурата потвърди, че преди да бъде ликвидиран от военен патрул, убиецът на висок глас възхвалявал Аллах. Отговорността бе поета от групировката \"Ислямска държава\".", "date": "2017.10.03", "title": "Тунизиецът, който закла две жени в Марсилия, дълго време е живял в Италия"}
{"url": "https://www.24chasa.bg/novini/article/6477795", "text": "Бившият президент Росен Плевнелиев ще бъде разпитан по делото срещу бившия министър на отбраната Николай Ненчев. Той е бил призован за днес, но е изпратил писмо, че от 1 до 7 октомври ще бъде извън страната, затова ще даде показания на 8 ноември. Николай Ненчев е подсъдим за това, че не е изпълнил договор с руска компания \"РСК-МиГ\" за ремонта на изтребителите, а наредил да се скрие в метална каса. Делото срещу Ненчев става първия процес, по които като свидетели са разпитвани двама държави глави. През лятото показания даде и президента Румен Радев. Разпитът на Плевнелиев е по искане на прокуратурата, но на него държат и адвокатите на бившия военен министър. Разпитът се налага, защото Плевнелиев е участвал в срещата на върха на НАТО през септември 2014 г., която завършва с комюнике, че трябва да се ограничи зависимостта от Русия.  Днес бе разпитан бившият служебен министър на обраната в кабинета на Георги Близнашки Велизар Шаламанов.", "date": "2017.10.03", "title": "Разпитват Плевнелиев на 8 ноември по делото срещу бившия военен министър Ненчев"}
{"url": "https://www.24chasa.bg/novini/article/6477815", "text": "Турция не успява да намали инфлацията заради високите лихвени проценти, които са на нива, обезсърчаващи инвестициите, заяви президентът Реджеп Тайип Ердоган, цитиран от Ройтерс и БТА. \"Все още не успяваме да понижим инфлацията и това е заради лихвените проценти\", каза Ердоган в реч пред депутатите от своята Партия на справедливостта и развитието (ПСР). Изявлението бе направено, след като огласени днес данни показаха, че инфлацията се е запазила в двуцифрени стойности през септември. \"Спадът на лихвените проценти, за съжаление, не е на нивото, което бихме желали. Ако не можем да постигнем това, ни чакат много проблеми. Трябва да разрешим този въпрос\", каза Ердоган.", "date": "2017.10.03", "title": "Ердоган: Турция не успява да намали инфлацията заради високите лихвени проценти"}
{"url": "https://www.24chasa.bg/novini/article/6477823", "text": "Техническият директор на eBay е изпратил децата си на училище без компютри. Същото се отнася и за служители в други гиганти на Силициевата долина - Google, Apple, Yahoo!, Hewlett-Packard, пише в. „Аргументи и факти”,  Руското издание коментира: „Нашите напредничави майки се хвалят една на друга: \"Моята на 2 години знае как да играе с таблета\". Другата й отговаря: \"Моят 7-годишен син си създаде профил в YouTube\". И всички колективно се стремят трескаво към най-компютризираните училища, казвайки: \"О, защо да се учат да пишат с писалка, че това е толкова остаряло\", \"О, защо заставят децата да учат поезия от миналия век, би било по-добре да направят по 6 компютърни презентации”. И така лъжат сами себе си.”. Във времето, когато останалата част от света все повече се пристрастява към интернет и постепенно същото става и с техните деца, умните хора избират за децата си „назадничаво” образование. Сега, сред работещите в Силициевата долина, на особена мода било училището „Waldorf of the Peninsula”. Класните стаи имат максимално старомоден стил: обикновени чинове; дъски, на които се пише с тебешир; библиотеки с най-различни книги, никакви таблети вместо учебници и тетрадки. Употребата на таблети и т.н. електронни устройства е забранена в класните стаи. Но и не се поощрява у дома. Точно към такъв подход още преди 10-15 години са се придържали едни от най-известните компютърни гении. Трите деца на Бил Гейтс до 14-годишна възраст не са имали правото да имат смартфон. Но и след навършването на тази възраст бащата ограничавал „електронизацията им“, тъй като се опасявал от вредите, които може да нанесе на здравето им електрониката. Наскоро на училище тръгна и 4-годишният британски принц Джордж. Но в публикациите за това малко внимание се обърна на факта, че в неговото училище – „Thomas's Battersea” в югозападен Лондон, е забранено ползването на компютърни джаджи. Привържениците на обучение без IT са на мнение, че компютрите потискат творческото мислене, междуличностните отношения и вниманието. ", "date": "2017.10.03", "title": "Децата на най-богати хора учат в училища без компютри"}
{"url": "https://www.24chasa.bg/novini/article/6477829", "text": "2-годишно момченце от Мъглиж е изчезнало от хасковското село Малко Брястово и е обявено за общодържавно издирване по молба на майка му, съобщават от пресцентъра на полицията. На 2 октомври, около 18:00 часа жената подала сигнал, че детето й, което според нейните думи било оставено без надзор за около 30 минути, изчезнало. Дядото на момчето е дървосекач и те временно се пренесли да пребивават в маджаровското село Малко Брястово. Сформирана е група, която до тази сутрин в 03:00 часа е обикаляла гората, кошарите и околностите на селото. До момента детето не е открито. Издирвателните действия продължават и днес.", "date": "2017.10.03", "title": "Изчезна 2-годишно момче в село Малко Брястово"}
{"url": "https://www.24chasa.bg/novini/article/6477386", "text": "За задържането на осем нелегални имигранти съобщават от МВР. Това се е случило при съвместна операция, проведена от служители на сектор “Престъпления, свързани с незаконно преминаване или пребиваване на чужденци в страната” при ГДНП и ОД на МВР-София. Действията са реализирани на 2 октомври вечерта под надзора на Районната прокуратура в Ихтиман. Нелегалните имигранти са заловени в района на автомагистрала „Тракия“, в близост до КПП „Траянови врата“. Там за проверка е спрян лек автомобил „Опел-Вектра“, управляван от 28-годишен мъж от Любимец. От МВР съобщават, че той е криминално проявен и осъждан. В автомобила са открити осем чужди граждани. Те били без документи за самоличност, на видима възраст 18-25 години, по думите им – афганистански граждани. Любимчанинът е задържан с полицейска заповед за арест за срок до 24 часа, а чужденците са отведени в Районното управление в Костенец за установяване на самоличността им.", "date": "2017.10.03", "title": "Акция на АМ \"Тракия\", задържаха престъпник, превозвал нелегални мигранти (Обновена)"}
{"url": "https://www.24chasa.bg/novini/article/6477827", "text": "Трима учени са носителите на тазгодишната Нобелова награда за физика. Отличието е разделено на две между Райнер Вайс и Бари Бариш от една страна и Кип Торн от друга за приноса им към работата на Лазерно-интерферометричната обсерватория за гравитационни вълни (LIGO) и наблюдението на гравитационните вълни.", "date": "2017.10.03", "title": "\"Нобел\" за физика за трима, наблюдавали гравитационните вълни"}
{"url": "https://www.24chasa.bg/novini/article/6477879", "text": "Варненският апелативен съд остави в ареста Гюнайдън Юсуфов /47 г./ от с.Средище, област Силистра, който е издирван от властите в Испания за 6 престъпления, сред които трафик на жени и пране на пари, съобщиха днес от пресслужбата на съда. Той е задържан под стража през миналата седмица с решение на Окръжния съд в Силистра, на основание Европейска заповед за арест, издадена от следствения съд на гр.Фигерес, предаде БТА.  Разследването срещу Юсуфов започнало преди 6 години, след като българка, принуждавана да проституира, успяла да подаде сигнал до властите в Испания. Според разследващите в Кралството, българинът ръководел престъпна група, чиито обичайни методи били заплахи, физическо малтретиране и принуда към проституиране. Според Апелативния съд издадената в Испания Европейска заповед за арест отговаря на всички законови изисквания. Освен това оставането на българина в ареста ще гарантира присъствието му на делото, на което ще бъде разглеждано искането за предаването му на испанските власти. Определението на Варненския апелативен съд е окончателно.", "date": "2017.10.03", "title": "Оставиха в ареста българин, издирван в Испания за 6 престъпления"}
{"url": "https://www.24chasa.bg/novini/article/6477885", "text": "Британската министър-председателка Тереза Мей би трябвало да уволни външния министър Борис Джонсън, ако иска напредък в преговорите за Брекзит, заяви днес германският евродепутат Манфред Вебер, цитиран от Ройтерс и БТА. Вебер, който е съюзник на германската канцлерка Ангела Меркел и лидер на групата на Европейската народна партия (ЕНП) в ЕП, каза по време на дебати в Страсбург за преговорите за излизане на Великобритания от Европейския съюз, че противоречивите изявления на британското правителство, включително на Джонсън, пречат да се постигне споразумение. \"Моля, уволнете Джонсън\", настоя Вебер. \"Ключовият въпрос е на кого да се обаждам в Лондон? На Тереза Мей, на Борис Джонсън или пък на Дейвид Дейвис?\", заяви той, споменавайки и министъра за Брекзита. Групата на ЕНП е най-голямата фракция в ЕП, който преди март 2019 г. трябва да одобри каквото и да е споразумение, постигнато между ЕС и Великобритания. Според Вебер приказките на Джонсън за \"червени линии\" във връзка с Брекзит показват, че британското правителство е \"хванато в капана на собствените си партийни кавги\". Днес Джонсън, който беше водеща фигура в кампанията за излизане на Великобритания от ЕС, трябва да произнесе важна реч на конгреса на Консервативната партия. Вебер призова Мей, която водеше кампания за оставане на Великобритания в ЕС, да се наложи в интерес на постигането на сделка за \"подредено\" излизане от общността. \"Тереза Мей, моля, не поставяйте партията си на първо място\", каза Вебер. \"Моля, поставете Великобритания на първо място, поставете гражданите на първо място\", заяви той. \"Моля, без повече речи. Покажете водачество по същество. А най-добре вероятно, моля, уволнете Джонсън\", каза Вебер.", "date": "2017.10.03", "title": "Германски евродепутат призова Тереза Мей\nда уволни Борис Джонсън"}
{"url": "https://www.24chasa.bg/novini/article/6477882", "text": "Задържан е 33-годишен мъж за нападение над полицейски служител. Това съобщиха от ОДМВР - Пловдив. Половин час след полунощ днес, на бул. “Христо Ботев” в областния град криминално проявеният и осъждан мъж бил спрян за проверка от екип на сектор “Специализирани полицейски сили”. Вместо да изпълни разпорежданията на служителите на реда, пловдивчанинът оказал съпротива и нанесъл удар на единия от униформените. Извършителят е отведен за едно денонощие във Второ РУ, срещу него е започнато бързо производство по чл. 325, ал. 2 от НК. Предстои случаят да бъде докладван в прокуратурата.", "date": "2017.10.03", "title": "Задържаха 33-годишен за нападение над полицай в Пловдив"}
{"url": "https://www.24chasa.bg/novini/article/6477886", "text": "В рамките на съвместното заседание на правителствата на България и Румъния във Варна министър Бисер Петков се срещна с министъра на труда и социалните грижи на Румъния Лиа-Олгута Василеску. Това съобщиха от пресцентъра на социалното министерство, предаде БТА. Двамата министри са направили преглед на двустранното сътрудничество в областта на труда и социалната политика и са обсъдили въпроси от взаимен интерес. На официална церемония след срещата министър Петков и министър Василеску са подписали съвместна декларация за задълбочаване на сътрудничеството. В нея министрите на България и Румъния декларират воля и готовност за съвместни действия за обмяна на информация и опит в областта на младежката заетост, трудовата мобилност, политиките за закрила на детето, здравословни и безопасни условия на труд, равенство на половете и борбата с домашното насилие. Двете страни ще обменят добри практики и мерки срещу недекларирания труд, като сътрудничеството ще включва съвместни проверки между инспекциите по труда на двете държави. Документът предвижда общи действия и между службите по заетостта на България и Румъния, както и обмяна на опит в областта на социалното включване.", "date": "2017.10.03", "title": "България и Румъния ще си сътрудничат в социалната политика"}
{"url": "https://www.24chasa.bg/novini/article/6477817", "text": "Двадесет предприемачи, които участват в новоучреденото сдружение \"Бизнесът за Пловдив\", ще следят под лупа чистотата на въздуха. Те ще закупят мобилни станции за измерване на качеството на атмосферата и ще организират обществен дебат по темата. \"Разговаряхме вече с кмета Иван Тотев, който ни цитира данни, че в града има 40 дни в годината с най-голяма замърсеност. Наше изследване показа обаче, че са 111\", заяви изпълнителният директор на сдружението Ангел Стоев. Той и колегите му ще настояват местната власт да изработи политики за опазване на чистотата на въздуха и да ги прилага последователно в следващите години. Това е и една от първите ининициативи на \"Бизнесът за Пловдив\". Във фокуса на предприемачите ще е и усвояването на обществените пари. \"Започнахме мониторинг на поръчка за 18 милиона лева без ДДС за облагородяването на район \"Централен\". Впоследствие обаче тя бе оттеглена заради пропуски в техническата документация. След като започне реализирането й, ще подновим наблюдението как и за какво се харчат средствата\", уточни Ангел Стоев. Сдружението ще прави мониторинг и на изразходването на милиооните, които Пловдив ще получи като европейска столица на културата през 2019-а. \"Бизнесът за Пловдив\" е спечелил търг за ползване под наем на възрожденска къща в Стария град, която възнамерява да възстанови и отвори за посещения. \"В сдружението членуват предприемачи, обединени от общата цел да подобрят жизнената и бизнес средата в Пловдив. Общият оборот на фирмите ни за м.г. е 1, 400 млрд. лева. Платили сме около 60 млн. лева данъци, даваме работа на 8113 души\", посочи председателят на управителния съвет инж. Любозар Фратев. Бизнесмените заявиха, че една от идеите на сдружението им е да бъдат коректив на местната власт и да я подпомагат при вземането на управленски решения.", "date": "2017.10.03", "title": "20 бизнесмени следят под лупа въздуха в Пловдив, купуват мобилни станции"}
{"url": "https://www.24chasa.bg/novini/article/6477904", "text": "Русенец, лежал в затвора в Ловеч, се връща отново зад решетките, реши Темида. Осъдителна присъда от две години лишаване от свобода при строг режим постигна Окръжна прокуратура – Русе за извършител на кражба на портмоне и неправомерно ползване на чужда дебитна карта. На Георги С. е наложено и наказание глоба в размер на 300 лв, както и да заплати на пострадалата обезщетение за претърпени имуществени вреди в размер на 350 лв. 43-годишният мъж е признат за виновен за това, че на 21.11.2016 г. в гр. Русе в условията на опасен рецидив, отнел чужди движими вещи – дамско портмоне, с намиращи се в него 200 лева, лична карта, две дебитни карти и визитки от владението на А. Д., без нейно съгласие, с намерението противозаконно да ги присвои. Престъплението е по чл. 196, вр. чл.194 от НК. Георги е признат за виновен и по обвинението на прокуратурата, че по същото време в условията на продължавано престъпление – на три пъти, използвал платежен инструмент – дебитна карта, като изтеглил на два пъти парична сума в размер на общо 150 лева и проверил наличност, без съгласието на титуляря, като деянието не съставлява по-тежко престъпление. След като бил освободен от затвора в гр. Ловеч през май 2016 г. Георги С. се прибрал в гр. Русе, но не започнал работа. Като начин да си набави доходи, решил да извършва престъпления. На 21.11.2016 г. се разхождал в града. Когато стигнал до козметично студио, влязъл вътре и видял, че на маса в близост до входната врата била оставена дамска чанта, а до нея портмоне. Изчакал момент, в който козметичката се намирала в съседното помещение, откраднал портмонето й и бързо си тръгнал. В портмонето имало 200 лева, лични документи, визитки и две дебитни карти. Имало и листче, на което бил написан ПИН-кодът за едната карта. Веднага отишъл до най-близкия банкомат и изтеглел наличните пари. Присъдата не е обжалва през въззивната инстнация и е влязла в сила.", "date": "2017.10.03", "title": "Рецидивист от Русе влиза отново в затвора, откраднал портмоне и ползвал чужда дебитна карта"}
{"url": "https://www.24chasa.bg/novini/article/6477905", "text": "Времето за преговори с Лондон е все по-малко, ЕС ще настоява за твърда, спокойна и почтена дискусия. Това заяви пред Европейския парламент главният преговарящ от името на ЕС по въпроса с напускането на Великобритания Мишел Барние. Той определи днешните разисквания на темата в ЕП като наситени, продължителни и оживени. Барние благодари за изразеното доверие от страна на мнозинството. Не приемам две оценки - че ЕК търси налагането на реванш и наказание за Лондон, коментира Барние. Не искаме откуп, а само британската сметка да бъде платена справедливо, настоя той. Барние отново отбеляза, че през 1972 г. е участвал в кампания за приемането в ЕС на Норвегия, Дания, Великобритания и Ирландия. Никога не съм съжалявал за това, възхищавам се на Великобритания, коментира Барние. По неговите думи е необходимо взаимно доверие за установяването на здрави отношения. Не споделям виждането, че ЕС бави преговорите. Имахте време, преговорите бяха забавени от изборите във вашата страна, готови сме да ускорим процеса, обърна се главният европейски преговарящ към британските евродепутати. Препоръчвам никой да не подценява трудностите и последиците, произтичащи от решението на мнозинството британски избиратели. По-добре Великобритания да напусне ЕС на 30 март 2019 г. със споразумение, отколкото без договореност. Остава ни малко време до ноември 2018 г. за постигането на договорка, за да има и кратък преходен период, поискан от британското правителство. Още не съм упълномощен да водя преговори за преходния период. Търговски договор с Лондон може да бъде подписан след напускането на Великобритания. От следващата седмица преговорите продължават, допълни Барние.", "date": "2017.10.03", "title": "ЕК: Не искаме откуп от Великобритания, \nвремето за преговори \nе все по-малко"}
{"url": "https://www.24chasa.bg/novini/article/6477917", "text": "Психично болен мъж, барикадирал се в жилището си след семеен скандал, вдигна на крак полицията, предаде  Мъжът, който е с параноидна шизофрения, е спирал да взема лекарствата си, буйствал е и е заплашвал близките си. Именно те са повикали и полиция, която е извела мъжа от апартамента му на ул. „Чаталджа” в центъра на София. Според органите на реда това не е първият път, в който се отзовават на същата молба.", "date": "2017.10.03", "title": "Мъж се барикадира в дома си, вдигна на крак полицията в София"}
{"url": "https://www.24chasa.bg/novini/article/6477919", "text": "Две лица бяха ранени в поредица експлозии в град Баня Лука в босненската Република Сръбска, съобщи Танюг, позовавайки се на босненските медии, цитирани от БТА. Взривовете са станали към 10.30 часа, когато експлодирал автомобил марка мерцедес. Според неофициални информации са изгорели общо три коли. Ранени са мъж, който по време на експлозията се опитвал да изкара автомобил от паркинга, и лице, което е седяло в близко кафене. Има сведения, че взривното устройство е било поставено под колата на учител по физическо възпитание, срещу когото имало обвинения за педофилия от ученици. Изпочупени са всички прозорци на първия етаж на близка сграда. Пожарът е бил изгасен, а на терена се намират пожарникари и кола на бърза помощ, както и министърът на вътрешните работи Драган Лукач и директорът на полицията на Република Сръбска Дарко Чулум.", "date": "2017.10.03", "title": "Двама ранени в експлозии в Баня Лука"}
{"url": "https://www.24chasa.bg/novini/article/6477924", "text": "В резиденция „Евксиноград“ се състоя пленарното заседание на българската и румънската делегация. Обсъдени бяха теми от двустранен интерес в сферата на икономиката и инфраструктурата, съобщиха от правителствения пресцентър. След съвместното заседание двамата премиери излязоха за съвместна пресконференция. Тя се предава на живо в профила на Борисов във фейсбук и по БНТ.  На съвместното заседание министър–председателят Бойко Борисов отбеляза, че трафикът между двете страни ще се улесни и засили чрез строеж на мостове, включително новия мост при Русе-Гюргево, работещи фериботни връзки, нови гранични пунктове и подобряване на условията за навигация по река Дунав, предадоха от правителствения пресцентър. Българският премиер добави, че по-нататъшното развитие на Общоевропейските коридори IV, VIII и X е предпоставка за постигането на инфраструктурна свързаност включително със страните от Западните Балкани. По думите му това е от съществено значение за постигането на конкурентоспособност и растеж. Премиерът Борисов акцентира върху сериозната работа за диверсификация на енергийните доставки не само по оста Север-Юг, но развивайки и хоризонталните енергийни връзки. Като ключов елемент той посочи изграждането на газовия хъб „Балкан”. Българският министър-председател изтъкна също въпроса за вътрешната сигурност на Европейския съюз чрез укрепване на неговите външни граници, подчертавайки в тази връзка важността от бързото присъединяване на България и Румъния към Шенгенското пространство. Премиерът отбеляза и значението на балканското сътрудничество в рамките на ЕС, както и европейската перспектива за държавите от региона. Румънският премиер Михай Тудосе определи срещата във Варна като много ползотворна и специално акцентира на откриването на ново КПП, което е в интерес на гражданите и на двете страни. Тази среща ще остане в историята на двете държави, отбеляза Тудосе и изрази готовност двустранните контакти да продължат да се провеждат регулярно. Основните теми от разговора присъстват и в съвместна декларация, която беше приета по време на пленарното заседание между двете делегации.", "date": "2017.10.03", "title": "Борисов и Тудосе заседават в Евксиноград, говорят за \"Дунав мост\" 3 и хъб \"Балкан\" (На живо)"}
{"url": "https://www.24chasa.bg/novini/article/6478202", "text": "Навръх 27-та годишнина от обединението на Германия, канцлерът Ангела Меркел припомни за предизвикателствата, пред които е изправена не само страната, но и Европа, предава телевизионният канал ZDF. Задачите, пред които е изправена Германия в настоящия момент, са не по-малко от тези, пред които е застанала в деня на обединението, подчерта Меркел в речта си на официалната церемония в Майнц, информира \"Фокус\". „Но ние също можем да погледнем назад и да кажем – в много аспекти германското единство е успешно. И това трябва да ни даде силата да решим оставащите проблеми“, подчерта Меркел. Тя призна, че „основна задача“ остава изравняването в развитието на т.нар. стари и нови провинции на страната.", "date": "2017.10.03", "title": "Меркел: Предизвикателствата пред Германия са не по-малко от деня на Обединението"}
{"url": "https://www.24chasa.bg/novini/article/6478201", "text": "Финансов ресурс в размер 3 430 354 лв. е разпределен по схемата за Държавна помощ за компенсиране на щетите по земеделските култури, причинени от неблагоприятни климатични условия през 2017 г. - измръзване, суша и слана, буря, поройни дъждове придружени с ураганен вятър, наводнение, градушки, които могат да бъдат приравнени на природни бедствия. Това е решил УС на ДФЗ на редовното си заседание, предаде БТА. Досегашната практика бе обезщетенията за природни бедствия, настъпили през годината да се изплащат следващата, за да могат да се обхванат всички събития. Предвид многото неблагоприятни климатични събития, както и големия обем поразени площи през 2017 г., в сравнение с други години, УС на ДФЗ е решил на този етап да се изплатят компенсации за следните култури: овощни и зеленчукови култури, картофи, лозя; царевица за зърно, царевица за силаж и захарна царевица, грах за зърно и градински грах; други фуражни култури - овес, фий, люцерна, смес едногодишни; зърнено-бобови култури - фасул полски, леща, нахут; медицински и ароматни култури, тютюн и коноп. На подпомагане подлежат земеделски стопани, които притежават констативни протоколи за 100 процента пропаднали площи през 2017 г., следствие на природни бедствия. Условията на помощта налагат компенсациите да не надвишават 80 на сто от производствените разходи. Съгласно схемата, подпомагането се намалява с 50 на сто в случаите, когато земеделските стопани нямат сключена застраховка. Практиката показва, че в голяма част производителите не застраховат продукцията си. Предстои ДФ \"Земеделие\" да изготви указанията за прилагане на помощта.", "date": "2017.10.03", "title": "3,5 млн. лева за компенсиране на щетите от природни бедствия за 2017 г."}
{"url": "https://www.24chasa.bg/novini/article/6478189", "text": "Още едно момиче, което е бивша ученичка от село Ново Паничарево, обвини в блудство директора на местното училище Христо Радев. 58-годишният директор е обвинен в блудствени действия с 14- годишната Радостина Христова от селото. Показанията на новата свидетелка бяха представени днес в Бургаския окръжен съд, където се гледа мярката за неотклонение на Радев. Прокуратурата внесе протест срещу домашния арест на педагога и поиска той да бъде върнат обратно в ареста. Според прокурор Ангел Ангелов има достатъчно доказателства, които уличавали директора в повдигнатото му обвинение. Ангeлов заяви още, че вероятно срещу Радев ще бъде повдигнато и второ обвинение, но не уточни какво.   \"Всичко срещу мен е скалъпено от няколко ромски фамилии, които се държат помежду си. Аз пари на семейството на Радостина не съм предлагал, но баща й Христо лично ми заяви, че има 10 000 хил. евро и ще ме прати в затвора\", каза пред медии в съда 58-годишният Радев.   До 30 минути съдът ще се произнесе дали ще измени мярката за неотклонение на училищния директор.", "date": "2017.10.03", "title": "И бивша ученичка обвини директор Радев в блудство, той отрича (Видео)"}
{"url": "https://www.24chasa.bg/novini/article/6478205", "text": "Все още огромна колона от коли пъпли по автомагистрала \"Тракия\" заради  Товарният автомобил се обърна към 11 часа. Колите изминават километър за повече от час. Очаквайте подробности.                                                                                                                                                                                                                                                                                                                         ", "date": "2017.10.03", "title": "Огромна колона от коли пъпли на \"Тракия\" заради верижната катастрофа"}
{"url": "https://www.24chasa.bg/novini/article/6478231", "text": "Във вторник министърът на вътрешните работи на Испания обвини регионалното каталонско правителство в „подклаждане на бунт“, предава AFP, цитира \"Фокус\". „Виждаме как ден след ден правителството на Каталуня тласка населението към бездната и подбужда бунт по улиците\", заяви Хуан Игнасио Соидо, добавяйки, че правителството в Мадрид ще предприеме мерки за „спиране на актовете на тормоз\".", "date": "2017.10.03", "title": "Вътрешният министър на Испания: Каталунският кабинет подклажда бунт"}
{"url": "https://www.24chasa.bg/novini/article/6478266", "text": "Демонстрации срещу националната полиция и Гражданската гвардия се състояха в Каталуния през изминалата нощ пред хотели, в които са отседнали техни служители и дори пред полицейски участъци, предаде Франс прес. Враждебността на местните жители към представителите на силите за сигурност непрестанно расте след белязаната им от насилие намеса за спиране на референдума за независимост в неделя, който бе забранен от испанския съд, отбелязва агенцията. Според местните власти при груби действия на националната полиция и Гражданската гвардия са пострадали близо 1000 души, цитира БТА. От 23.00 ч. снощи (полунощ българско време) стотици демонстранти се събраха пред хотел в Пинеда дел Мар на 70 км северно от Барселона, където бяха отседнали около 200 полицаи. Според пожелал анонимност служител на хотела два часа по-късно демонстрантите били все още многобройни и се държали заплашително, до степен да се наложи регионалната каталунска полиция \"Мосос д'Ескуадра\" да отцепи двете улици около хотела, за да защити колегите си от националната полиция. Ръководството на хотела е поискало от полицаите да освободят стаите си до 16.00 ч. днес. В Барселона през изминалата нощ също се събраха демонстранти пред казарма на Гражданската гвардия. Демонстрации е имало и пред полицейски участъци в други градове в Каталуния според полицейския синдикат СУП. \"Вън окупационните сили\", се скандира на тези протести, на които журналисти от национални медии също са обиждани и заплашвани. \"Никога не бях преживявал подобна ситуация. Полицаите са физически застрашени. Бягат от хотел на хотел, преследват ги, те са като плъхове, които трябва да се скрият\", заяви говорителят на СУП Рамон Косио. \"Положението е много сериозно\", добави той и разкритикува липсата на реакция на вътрешното министерство и регионалните власти. \"Никога не съм преживявал подобен тормоз\", заяви той и изрази мнението, че държавата \"губи контрола над сигурността\". Говорителят на Гражданската гвардия Хосе Кобо потвърди проявите на тормоз срещу тези сили на реда, които според него са били заплашвани от местното население и от кметове сепаратисти. Регионалното управление на националната полиция в Барселона стана един от главните притегателни центрове за протестиращите каталунци, предаде ТАСС. Днес хиляди души се събраха пред издигнатите около сградата ограждения и скандираха \"Убийци\", \"Фашисти\", \"Страхливци\", \"Хайде, излезте\", \"Окупационните сили - вън от Каталуния\". Полицаите от другата страна на огражденията не реагираха на обидите и неприличните жестове на протестиращите и отказаха да дават изявления. Митинги днес имаше и на други места в Барселона, включително пред регионалната централа на управляващата Народна партия, където протестираха около 5000 души по данни на испански медии. Десетки хиляди жители на каталунската столица се събират от всички краища на града за митинг, който ще се състои по-късно днес на Университетския площад.", "date": "2017.10.03", "title": "Демонстрации срещу националната полиция \nи Гражданската гвардия в Каталуния"}
{"url": "https://www.24chasa.bg/novini/article/6478167", "text": "Лeк aвтoмoбил „Фopд“ пaднa в изкoп нa кpъcтoвищeтo  между yлиците „Кpaкoв“ и „Аpх. Гeорги Кoзаров“ във Вeликo Tъpнoвo.  В колата имало възрастно семейство, но се разминали с уплаха. Инцидентът е станал около 14 ч. Наложило се обаче пожарникари с въже и стълба да измъкнат хората от трапа.  От днес нa мяcтoтo се извъpшвa рекoнcтрукция нa мaгиcтpaлeн топлопровод . Кpъcтoвищeтo е зaтвopeнo зa двe седмици, докато трае реконструкцията, а движението е пренасочено по алтернативно трасе. При зaвой обаче шофьорът не преценил препятствието, задницата пропаднала и колата се свлякла в изкопа.  Автoмoбилът е извaдeн oт cлyжитeли нa пoжарнaтa със специална техника. Причините за инцидента се изясняват.", "date": "2017.10.03", "title": "Кола се озова в изкоп за ремонт на топлопровод в Търново"}
{"url": "https://www.24chasa.bg/novini/article/5638357", "text": " търси за екипа си новинар, който е в състояние да преценява и проверява информацията, след което да я поднесе бързо и грамотно. Кандидатът трябва да е завършил или да е близо до завършване на образованието си във факултет по журналистика или друга подходяща специалност. Предимство е, ако е завършил стаж по програма \"Студентски практики\". Очакваме кандидатът да познава информационните сайтове.  Техническите умения на кандидата (работа с различни видове хардуер и софтуер, както и с мултимедия) са от първостепенна важност. Препоръчително е да има опит в печатна или електронна медия. Английският е задължителен, а всеки друг език, който владее, е плюс. Предлагаме колегиална атмосфера, възможности за придобиване на нови умения и професионални предизвикателства. Ще се свържем само с кандидатите, одобрени след предварителния подбор.", "date": "2017.10.03", "title": "Сайтът на \"24 часа\" търси новинар"}
{"url": "https://www.24chasa.bg/novini/article/6478260", "text": "Съдия Боян Магдалинчев е избран за представляващ Висшия съдебен съвет (ВСС). Кандидатурата му бе предложена от шефа на Върховния административен съд (ВАС) Георги Колев. За Магдалинчев гласуваха 13 съдебни кадровици, сред които главният прокурор Сотир Цацаров и почти всички членове на новата прокурорска колегия без Даниела Машева. Алтернативната кандидатура бе на съдия Цветинка Пашкунова, която получи 9 гласа. За лице на ВСС тя бе издигна шефът на Върховния касационен съд Лозан Панов. Магдалинчев е съдия от ВАС, той бе избран за член на ВСС за парламентарната квота като номинация на ГЕРБ. Преди да стане кадровик, той бе заместник на Георги Колев във ВАС. Представляващият има представителни функции, грижи се за връзките с другите власти. Първото заседание на новия кадрови орган започна с водосвет.", "date": "2017.10.03", "title": "Боян Магдалинчев е новото лице на ВСС"}
{"url": "https://www.24chasa.bg/novini/article/6478302", "text": "ДФ \"Земеделие\" отпуска 141 000 лв. помощ de minimis съгласно Регламент (ЕС) 1408/2013 за земеделските стопани, производители на череши, за компенсиране на щети, нанесени от неблагоприятни климатични събития през 2017 г. В резултат на зимните прояви на времето през март и април са нанесени сериозни щети върху овощните растения и най-вече върху черешите в областите Кюстендил, Пазарджик, Сливен и Стара Загора, посочват в съобщение от фонда. На заседание на УС на ДФЗ са определени и условията, и редът за получаване на помощта. Общият размер на предоставените на един земеделски стопанин, както и за едно и също предприятие, помощи de minimis не може да надхвърля левовата равностойност на 15 000 евро ( 29 337.45 лв.) за период от три бюджетни години (2015 - 2017 г.). Размерът на помощта е 200 лв. на декар (2 000 лв. на хектар). Тя ще се отпуска за констатирано с протокол събитие от измръзване при 100 процента или до 100 процента пропаднали площи с череши. Не се допуска друго публично финансиране за същите разходи. Държавната помощ се предоставя на физически лица, еднолични търговци и юридически лица, регистрирани като земеделски стопани съгласно Наредба 3 от 1999 г., които фигурират в Регистър на земеделските стопани, с издадени протоколи за 100 или до 100 процента щети на площи с череши от област Кюстендил, Пазарджик, Сливен и Стара Загора. Кандидатите могат да подават документи по схемата от 9 до 20 октомври 2017 г. в Областните дирекции на ДФ \"Земеделие\", отдел \"Прилагане на схеми и мерки за подпомагане\" (ПСМП) по постоянен адрес на физическото лице или едноличния търговец и по седалището на юридическото лице. До 3 ноември 2017 г. средствата ще бъдат изплатени на земеделските производители.", "date": "2017.10.03", "title": "Осигуриха 141 000 лева помощ за производители на череши"}
{"url": "https://www.24chasa.bg/novini/article/6478339", "text": "Чрез изграждане на нови инфраструктури, мостове, магистрали и хидроенейргийни съоръжения ще бъде улеснен трафика между България и Румъния. Знаете, че километричните опашки в Русе пречат и на бизнеса, и на туризма. Затова работим съвместно по три нови проекта - нов мост с жп линия и път при Никопол - Турно Мъгурелe, връзката Русе - Велико Търново - автомагистрала \"Хемус\", и около 200 км. магистрала Констанца - Варна - Бургас. Това заяви премиерът на България Бойко Борисов след четвъртата двустранна среща с румънския си колега Минай Тудосе и министрите на енергетиката, вътрешните работи, труда и социалната политика, икономиката и морските администрации на двете страни. \"Системата, която ще изградим, ще привлече бизнеса. Трите проекта са независими един от друг и не е необходимо да се изчаква да приключи единия и тогава да започне другия. Затова търсим усилено инвеститори за реализирането им\", обясни Борисов. Двете страни започват и проучванията за изграждане на третия мост, който отново ще бъде между Русе и Гюргево. По мнението на двамата премиери България и Румъния са изключително важни фактори за сигурността на Европейския съюз. \"Трябва да продължим общата си политика. Ние сме границата на съюза\", заяви Борисов. Той допълни, че ние сме оазис на сигурността и спокойствието в региона, за което сме получили изключително висока оценка от всички възможни институции. Колегата му Тудосе изрази пълната си увереност, че максимум до една година двете държави ще влязат в Шенген. Премиерът акцентира върху сериозната работа за диверсификация на енергийните доставки не само по оста Север-Юг, но развивайки и хоризонталните енергийни връзки. Като ключов елемент той посочи изграждането на газовия хъб \"Балкан\". А подписаните договорености за аварийна доставка на електричество при евентуални кризи, гарантират сигурност при енергиен колапс на някоя от двете държави. Румънската и българската морски администрации подписаха и друго важно споразумение за предоставяне на достъп на кораби, нуждаещи от помощ, до места за убежища. Според министрите това ще осигури безопасността на корабоплаването на Черноморския регион, ще се подобри обмяната на информация за улеснение на координацията между компетентните органи на двете държани за навременна намеса и оказване на помощ.", "date": "2017.10.03", "title": "България и Румъния ще правят четвърти мост при Никопол и магистрала от Констанца до Бургас (видео)"}
{"url": "https://www.24chasa.bg/novini/article/6478343", "text": "Мъжът, който откри стрелба на концерт в Лас Вегас и отне живота на 59 души, и рани повече от 500 други, е „болен, луд“. Това заяви държавният глава на САЩ Доналд Тръмп, предава AFP, цитирана от Фокус. Стивън Пандок, 64-годишен пенсионер, откри огън на концерт на кънтри музика в Лас Вегас, преди да се самоубие в хотелската си стая. ", "date": "2017.10.03", "title": "Тръмп: Стрелецът от Вегас е луд"}
{"url": "https://www.24chasa.bg/novini/article/6478636", "text": "Медицинският съвет на врачанската многопрофилна болница уведоми с писмо здравното министерство и обществеността, че поради тежкото финансово състояние на здравното заведение и невъзможност на персонала да изпълнява основните си задължения, подава оставка. Колективна оставка ще подаде до края на седмицата и целият състав на болницата. Междувременно управителният съвет на лекарския съюз във Враца прати обръщение до министър-председателя Бойко Борисов и ангажираните със здравеопазването институции, с апел за спешна финансова помощ на врачанската болница, за да не се стигне до нейното закриване. Според професионалната организация на врачанските лекари, за да се стигне до това състояние на най-голямата болница в Северозапада, основна вина има държавата и тя трябва да реагира адекватно. Сутринта лекари и медицински сестри от врачанската болница излязоха на протест. Поводът е опасността от закриване на здравното заведение, което обслужва пациенти не само от Врачанска област, но и от целия Северозапад, както и заради забавените заплати на лекари и медицински сестри. Преди дни и шефът на многопрофилната врачанска болница Орлин Цветков подаде оставка, след като заради натрупаните близо 12 млн. лв. дългове здравното заведение се изправи пред фалит. Опитите на ръководството да вземе кредит за спасяването на болницата ударахи на камък.", "date": "2017.10.03", "title": "Хвърлят оставки в изправената пред фалит врачанска болница"}
{"url": "https://www.24chasa.bg/novini/article/6478651", "text": "27-та годишнина от обединението на Германия бе отбелязана тази година в Майнц. Мотото на тазгодишният празник бе: „Зедно сме Германия“ Първата си реч като държавен глава на този празник държа и президентът Франк-Валтер Щайнмайер. В речта си президентът призова към ясни послания и решения за бежанците и интеграцията на чужденци в Германия, за да се преодолее разделението в обществото по този въпрос. Ние дължим защита на преследваните политически, но трябва да говорим и за това как в бъдеще ще контролираме миграцията, кой може да влиза в страната и как. „Родината, това е бъдещето, а не миналото. Родина е мястото, което тепърва строим като общество. Родина е мястото, което думичката „ние“ добива смисъл, място, което ни свързва въпреки стените и различните строеве. Това е мястото, от което демократите имат нужда.“, заяви той. Президентът на Германия за първи път се обърна и към депутатите от бъдещия Бундестаг, предупреждавайки ги, че демократите търсят решения на проблемите, а не ругаят демокрацията. Копнежът по родината, по сигурността, по признанието, този копнеж не бива да го оставяме на националистите, предупреди още той.", "date": "2017.10.03", "title": "Президентът на Германия: Трябва да решим\nкак ще контролираме миграцията"}
{"url": "https://www.24chasa.bg/novini/article/6478696", "text": "Израел няма да приеме помирение между Хамас и Фатах, ако не бъде разпуснато военното крило на Хамас и тази палестинска групировка не прекрати връзките си с Иран. Това заяви днес израелският премиер Бенямин Нетаняху на заседание на ръководството на своята партия Ликуд, предадоха Асошиейтед прес и ТАСС, цитирани от БТА. Двете враждуващи палестински фракции са предприели амбициозен план да подобрят отношенията си след 10-годишен разкол. Израел води мирен диалог с Фатах на палестинския президент Махмуд Абас, но смята Хамас за терористична организация. \"Не сме готови да приеме мнимо помирение\", при което палестинците се сдобряват \"за сметка на нашето съществуване\", каза Нетаняху. По думите му израелската позиция е ясна: признаване на Израел, ликвидиране на военното крило на Хамас и край на връзките с Иран, който призовава за унищожаването на Израел.", "date": "2017.10.03", "title": "Нетаняху: Не приемаме мнимо помирение между Хамас и Фатах за сметка на Израел"}
{"url": "https://www.24chasa.bg/novini/article/6478728", "text": "Парламентът ще започне работа утре с гласуване на оставката на народния представител от ГЕРБ Делян Добрев. Това предвижда проектопрограмата на Народното събрание за тази седмица, съобщи БТА. В проектопрограмата е също Докладът на Временната комисия за проучване изпълнението на процедурата по избор на нов тип боен самолет и проекторешението към него, както и Годишният доклад за състоянието на националната сигурност на Република България през 2016 г. Предвижда се депутатите да обсъдят на първо четене Законопроект за електронните съобщителни мрежи и физическа инфраструктура и Законопроект за мерките срещу изпирането на пари. В проекта за дневен ред е и първото четене на промени в Закона за младежта, внесени от депутати от левицата. В петък е предвиден парламентарен контрол.", "date": "2017.10.03", "title": "Парламентът започва работа утре с гласуване на оставката на Делян Добрев"}
{"url": "https://www.24chasa.bg/novini/article/6478721", "text": "Откриха изложба на непубликувани досега документи от личния архив на цар Симеон II в изложбена зала \"Архиви\" във вторник.   Документите ще бъдат представени за първи път. Председателят на Държавна агенция архиви доц.д-р Михаил Груев благодари на царя за дарените архиви.  Преди това те са били изложени в Станфорд, но изглежда идеята е била те бъдат върнати в България, когато тя се демократизира. Затова те били върнати отново през 2006 г.  През 2011/2012 година царят отново е дарил голяма част от личните си архиви.   От своя страна Негово величество цар Симеон Сакскобургготски благодари на Държавната агенция за изложбата. Той обясни, че е дарил всички документи за да има ясна представа за историята, на която той много държи.  \"Имам моменти, в които историята се забравя и променя, по една или друга причина, но важното е че тези документи са на първо място в България, а и са на разположение за всички\", заяви Сакскобургготски. Той обяви, че предстои да дари документи и архиви от времето му на министър-председател на България. На изложбата присъстваха бившият вицепремиер Зинаида Златанова, Соломон и Гергана Паси и бившият министър-председател Огнян Герджиков.", "date": "2017.10.03", "title": "Откриха изложба на непубликувани документи от архива на цар Симеон II"}
{"url": "https://www.24chasa.bg/novini/article/6478725", "text": "Специално МЕТРО Експо отбелязва предстоящия на 10 октомври втори Ден на предприемача. От 3 до 5 октомври включително в магазин МЕТРО София на Цариградско шосе най-големият български търговец на едро организира изложение, на което заедно със своите партньори от Jacobs, Coca Cola, Tuborg и Unilever Food Solutions ще даде възможност на клиентите от малкия и среден бизнес да се възползват от нови предложения, промоционални цени и професионални решения за техния бизнес. Световният шампион по пица и председател на Асоциацията на българските пицари Радо Кирязов ще прави демонстрация на пица, а шеф готвачът на МЕТРО Академия Юри Велев ще посрещне клиентите на входа с най-новия грил асортимент на МЕТРО. Клиентите на компанията ще се запознаят с новата й лоялна програма МЕТРО Плюс, която позволява закупуване с 50% отстъпка на съдове за готвене Delimano до 31 март 2017 г. Кулинарната МЕТРО Академия ще представи своята програма за обучения за професионални готвачи за всеки тип обслужване в търговската и кухненската зала, което осигурява и удостоверение за завършено професионално обучение по избраната професия. Търговските консултанти на МЕТРО ще са непрестанно на разположение с бизнес предложения за ресторантьори или малки търговци. Партньорите от Unilever Food Solutions представят новият си азиатски асортимент, а Jacobs, Coca Cola, Tuborg предлагат специални условия за покупка, валидни за времето на изложението от 3 до 5 октомври 2017 г. включително. Промоциите на основните партньори са валидни и в останалите магазини на МЕТРО България в страната за този период. Независимо дали става въпрос за уютно кафене, семеен ресторант или за магазина на ъгъла - всеки ден хиляди професионални клиенти на МЕТРО, собственици на малък бизнес, отварят врата с усмивка и протегната за поздрав ръка. В чест на тяхната всеотдайност и усилията, които те ежедневно влагат в своята работа, МЕТРО организира на 10 октомври, за втори пореден път, Деня на предприемача! МЕТРО утвърди тази инициативата като ежегодно глобално събитие, което се провежда на всеки втори вторник от месец октомври в знак на уважение към над 21 милиона клиенти от малкия и среден бизнес в 25 държави по целия свят! Притежателите на собствен бизнес могат да се възползват от партньорството си с МЕТРО, за да се рекламират като се регистрират в платформата на Деня на предприемача на  . Там те ще могат да представят свои специални оферти, с които да привлекат свои клиенти на 10 октомври и да се присъединят към глобалната общност на предприемачите. Изборът, какво да предложат на крайните си клиенти, е изцяло техен – изгодно намаление в цената, оферта от типа „купи 2 на цената на 1“ или друго специално ценово предложение. МЕТРО ще се погрижи офертите им да достигнат до повече хора със специална рекламна кампания, промотираща   в седмицата преди Ден на предприемача. Регистрация на оферта за празника е възможна на специалните щандове, които МЕТРО отваря във всички свои магазини от 3 до 5 октомври или директно онлайн на   - клиентите трябва да следват указанията на платформата, за да качат предложението си в уебсайта за празника. Като част от програмата на Ден на предприемача МЕТРО вече организира изложба на открито, представяйки 50 свои клиенти, включили се в кампанията за 10 октомври. Изложбата можеше да бъде видяна на пешеходния „Мост на влюбените“, свързващ НДК с хотел Хилтън. До 10 октомври специална 3D мапинг прожекция ще разказва за Деня на предприемача върху фасадата на софийския хотел Хилтън. През следващите седем дни предстоят още изненади и интерeсни събития за клиентите и партньорите на МЕТРО.", "date": "2017.10.03", "title": "МЕТРО Експо отбелязва Деня на Предприемача в магазините на компанията"}
{"url": "https://www.24chasa.bg/novini/article/6478744", "text": "Стрелецът от Лас Вегас, който уби 59 и рани близо 530 човека, преди да се самоубие, е притежавал приспособления за преобразуване на полуавтоматично оръжие в автоматично, съобщи Асошиейтед прес, като се позова на два източника, близки до разследването, пише БТА. Полуавтоматичното оръжие изисква по едно натискане на спусъка за всеки произведен изстрел. При автоматичните оръжия едно натискане на спусъка и задържането му позволява поредица от изстрели до изпразването на пълнителя. Извършителят на тази най-смъртоносна масова стрелба в съвременната история на САЩ, 64-годишният Стивън Падок, е имал склонност към оръжията, видеопокера с големи залози и сделките с недвижими имоти, е установило разследването. Преди това брат му Ерик Падок, каза, че той \"изобщо не е бил почитател на оръжията\". След престъплението полицията откри в хотелската стая на стрелеца няколко куфара с 23 огнестрелни оръжия, а в дома му - още 19 и голямо количество муниции. Падок не е прилича на типичния масов убиец, твърди Клинт ван Занд, бивш агент на ФБР по преговори в заложнически кризи и шеф на отдела в бюрото по изследване на поведението. По думите му \"няма класически признаци\", които да свидетелстват за склонност към такова престъпление, тъй като Падок е по-възрастен от типичния масов убиец и няма данни за негово психично заболяване. Според шерифа на Лас Вегас Джоузеф Ломбардо обаче Падок \"е знаел какво иска да направи\" и \"е знаел как ще го направи\". На въпрос за евентуалните мотиви Ломбардо каза, че засега \"не може да влезе в главата на един психопат\". През 30-те години на миналия век в Съединените щати са били наложени строги ограничения върху притежанието на автоматично оръжие, припомня АП. Приспособлението, което трансформира полуавтоматичното оръжие в автоматично, обаче позволява заобикалянето на законовата забрана.", "date": "2017.10.03", "title": "Стрелецът от Лас Вегас можел да прави от  \nполуавтоматичното оръжие автоматично"}
