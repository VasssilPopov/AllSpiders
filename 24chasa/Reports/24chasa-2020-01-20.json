{"url": "https://www.24chasa.bg/novini/article/8093870", "text": "Спешни промени в Наказателния кодекс ще предложат депутати от ГЕРБ след нареждане от партийния им лидер и министър-председател Бойко Борисов. Целта е намалението на наказанието, когато извършителят на тежко престъпление като убийство, изнасилване, блудство е под 18-годишна възраст, да не е задължително при умисъл. Това обяви депутатът от ГЕРБ Маноил Манев, след като участва в разговор на премиера Бойко Борисов и главния прокурор Иван Гешев с Асен Руменов - баща на зверски убитата в Галиче 18-годишна Андреа. На 11 януари 2020 г. тялото на момичето бе открито в дома ѝ в село Галиче. Тя е била изнасилена и убита по особено жесток начин от 17-годишния ѝ съселянин Аксел Олегов. Заради текстовете в Наказателния кодекс в момента наказанието за 17-годишния убиец може да е само от 5 до 12 години затвор. Спешните законови промени бяха наредени на депутатите от ГЕРБ от премиера Бойко Борисов. Те обаче задължително трябвало да бъдат обсъдени с прокуратурата, преди да бъдат внесени за одобрение от Народното събрание. Премиерът е категоричен, че това и не може да продължаваме само с обещания за мерки, каза след срещата на Борисов с бащата на убитата Андреа депутатът от ГЕРБ Маноил Манев. Все още точните законови текстове не са ясни. Тежестта на наказанието обаче ще е обвързана с това дали непълнолетният извършител на престъпление разсъждава като възрастен, за да бъде наказан като възрастен, обясни още народният представител от ГЕРБ. Преценката как да бъде съден непълнолетен убиец или изнасилвач ще бъде в ръцете на психолози и психиатри, предвиждат идеите на управляващите, които Манев представи пред “24 часа” в неделя. Преценката дали извършителят да бъде съден като пълнолетен, или присъдата му да бъде намалена, обаче щяла да остане в съда, след като се запознае с експертизите, стана ясно от думите на Манев. “Много ми е трудно да говоря. Премиерът и главният прокурор обещаха да направят всичко възможно тази престъпност да спре. Това не бива да продължава, защото животът на много хора ще бъде унищожен”, заяви през сълзи бащата Асен Руменов, след като разговаря с Борисов и Гешев. Руменов поиска в неделя да се срещне с министър-председателя, а премиерът го прие в кабинета си в понеделник сутринта. Още утре главният прокурор ще разпореди проверка на лица с две и три висящи производства, каза пък говорителката на прокуратурата Сийка Милева. Целта на анализа била да се види дали тези обвинени в престъпления спазват мерките си за неотклонение. Ако ги нарушават, те “При нови такива случаи пък прокурорите трябва да направят така, че да не са на свобода такива хора”, обясни пред бащата на Андреа главният прокурор Иван Гешев. Убиецът на момичето Аксел Олегов е имал и други присъди за нанасяне на тежки телесни повреди. Това ще са вторите промени в Наказателния кодекс, свързани с по-тежки присъди при убийства, които управляващите предлагат след ужасяващи престъпления. През миналата година под обществен натиск бе премахната възможността за задължително намаляване на присъдата, ако убиецът направи самопризнания. Това стана след убийството на 6-годишната Кристин в с. Сотиря.", "date": "2020.01.20", "title": "След нареждане на Борисов ГЕРБ маха леките наказания за непълнолетни убийци (обзор)"}
{"url": "https://www.24chasa.bg/novini/article/8093925", "text": "Астронавтките от НАСА Джесика Миър и Кристина Кук приключиха днешната си космическа разходка във връзка с инсталирането на нови литиево-йонни батерии, съобщи Асошиейтед прес, цитирана от БТА.  Целта им бе да довършат започнатата миналата седмица работа. Двете жени инсталираха още една нова батерия и демонтираха две стари. Това бе третата им съвместна космическа разходка. Те осъществиха първото излизане в открит космос от екип, съставен изцяло от жени, през есента м.г. НАСА постепенно заменя старите водородно-никелови батерии с по-мощни литиево-йонни. Кук държи рекорда за най-дълъг космически полет на жена. Единадесетмесечната й мисия ще приключи след две седмици. Миър ще остане още няколко месеца на борда на станцията.", "date": "2020.01.20", "title": "Двете астронавтки от НАСА приключиха\nкосмическата си разходка"}
{"url": "https://www.24chasa.bg/novini/article/8093600", "text": "Гласуването по четвъртия вот на недоверие към кабинета “Борисов 3” ще е най-вероятно следващата седмица. Това стана ясно броени часове след като БСП внесе вчера по обяд вота си, а от ГЕРБ обявиха веднага след това, че той няма да мине. Сметките на управляващите обаче са на кантар. Те разполагат със сигурни 116 гласа - тези на групите на ГЕРБ и “Обединени патриоти”. Така оцеляването на кабинета зависи от гласовете на шестимата независими депутати от “Атака”. Досега хората на Волен Сидеров в парламента не са обявили официалната си позиция, но неофициално в кулоарите обясняват, че продължават да поддържат правителството. Късно в неделя обаче от “Атака” пуснаха 5 въпроса към БСП как биха постъпили, ако са управляващи. Хората на Сидеров питат и дали социалистите биха вдигнали минималната пенсия на 500 лв. и най-ниските заплати на 1500 лв., дали ще закрият чуждите военни бази у нас и др. И обясняват, че заради липсата на задоволителни отговори от сегашните управляващи не са част от коалиционния съвет. Не само позицията на “Атака” е причина за отлагането на гласуването, довериха обаче от управляващата група. Премиерът Бойко Борисов ще е няколко дни в Давос, където ще участва в Световния икономически форум и в сесията му, посветена на Западните Балкани. Не е ясно дали премиерът ще е в пленарната зала за дебатите, но те ще са след завръщанетому в петък. По правилник дискусията по вот на недоверие трябва да бъде насрочена между 3 и 7 дни от внасянето на вота. А гласуването трябва да е не по-рано от 24 часа след края на дебата, но без ограничение в крайния срок. “Вотът няма да мине”, категоричен бе зам.-шефът на групата на ГЕРБ Александър Ненков вчера. Той увери, че коалицията е стабилна, и обясни, че ГЕРБ и “Обединени патриоти” ще завършат управленския си мандат и ще изпълнят програмата си. “Вярваме, че извън коалицията в Народното събрание има достатъчно разумни и други народни представители, които съзнават, че евентуално падане на правителството само ще доведе до нови въпросителни и ще постави под угроза бързото разрешаване на проблема в Перник”, добави Ненков. А според шефката на екокомисията в НС Ивелина Василева БСП цели създаването на кризи, нагнетяване на напрежение и подсилване на страховете на хората, а кризите се решават с реални действия, което изисква мобилизацията на всички. 40 стр. мотиви за провала на кабинета в политиките за екология и околна среда внесоха от БСП. “Половин милион българи са на воден режим, има сериозна опасност това число да расте. Дишаме един от най-мръсния въздух в Европа, а България е превърната в сметище за боклуци не само от ЕС, но и от Третия свят”, заяви лидерката Корнелия Нинова. И обясни, че вотът вече има своята роля, но взетите мерки били палиативни, гасене на пожари за намаляване на общественото напрежение, а не решавали системния проблем. Преди да внесат вота, червените получиха подкрепа за него от извънпарламентарните партии АБВ и “Движение 21”. ", "date": "2020.01.20", "title": "БСП внесе вота, ГЕРБ сигурни, че няма да мине, но отложиха гласуването за другата седмица (Обзор)"}
{"url": "https://www.24chasa.bg/novini/article/8093930", "text": "Адвокатите на Доналд Тръмп призоваха Сената, който е натоварен с процеса за отстраняване от длъжност на президента, да го оневини незабавно, предаде Франс прес, цитирана от БТА.  Процесът е опасно опорочаване на конституцията, пишат адвокатите в меморандум от 110 страници, който беше внесен днес в горната камара на Конгреса. \"Сенатът би трябвало да отхвърли обвинителния акт и да оневини президента незабавно\", смятат те. Според близък до екипа на защитата на Тръмп източник целта е да се докаже, че обвиненията са очевидно лишени от основание и биха могли да бъдат отхвърлени в самото начало на процеса. Тръмп е обвинен, че е поискал от Украйна да разследва потенциалния му съперник на президентските избори Джо Байдън и че е поставил като условие за пращането на военна помощ на Киев да бъде обявено такова разследване. През декември Камарата на представителите, в която мнозинство имат демократите, официално му повдигна обвинения в злоупотреба със служебно положение и възпрепятстване работата на Конгреса заради отказа му да съдейства на разследването за импийчмънта му. В Сената обаче мнозинството се държи от републиканците и Тръмп най-вероятно ще бъде оневинен.", "date": "2020.01.20", "title": "Адвокатите на Тръмп поискаха Сенатът да го оневини незабавно"}
{"url": "https://www.24chasa.bg/novini/article/8093446", "text": "“Електроразпределение Север” - дружество от групата на “Енерго-Про”, добави нова функционалност към интерактивната система за гласови отговори на националния си телефон 0700 161 61. Специалното приложение позволява клиентът да получи информация дали за неговия обект вече е регистрирана авария. След избиране на опцията “За аварии” и съответната географска област от клавиатурата на телефона клиентът и неговите места на потребление се идентифицират чрез телефонния номер, от който постъпва обаждането. Информацията се получава автоматично, без да се налагат допълнителни съобщения или изчакване на оператор. Предвидена е и възможност клиентите сами да правят проверки за регистрирани аварии по клиентски номер, опцията връзка с оператор остава. Телефонният център е един от най-натоварените канали за комуникация на “Енерго-Про”. През 2019 г. линия 0700 161 61 е обслужвала средно около 750 входящи обаждания на ден, а всеки 9 от 10 клиенти са се свързвали при първото си обаждане. Най-често търсената информация е за прекъсванията на захранването - планови или аварии, отчитането на еленергията и електромерите, както и във връзка с услугите от обновения ценоразпис на компанията. ", "date": "2020.01.20", "title": "Справки за аварии и през телефона"}
{"url": "https://www.24chasa.bg/novini/article/8093308", "text": "2153-ма милиардери в света са имали през 2019 г. по-голямо богатство, отколкото 4,6 млрд. най-бедни хора на планетата, които са 60% от световното население, посочва новият доклад на неправителствената организация “Оксфам”. По традиция той се публикува в навечерието на икономическия форум в Давос, който всяка година събира най-заможните и най-влиятелните личности в света. Пропастта между бедни и богати и социалното неравенство нарастват все по-бързо, заключава докладът, който дава и други примери за това. Като например, че 1% богаташи притежават два пъти повече пари от 6,9 млрд. души. Организацията изчислила още, че за да натрупа една пета от общото състояние на петимата най-богати милиардери, човек трябва да е пестил по 10 000 долара на ден от епохата на строителството на пирамидите в Египет. Този път в доклада се набляга на неравенството между половете. “Оксфам” посочва, че 22-ма най-богати мъже в света са спечелили колкото всички жени в Африка А също, че жените и момичетата по света полагат всеки ден 12,5 млрд. часа неплатен труд. Стойността на този труд организацията изчислила на 10,8 трилиона долара годишно, което е три пъти стойността на глобалната техноиндустрия. Отчетено е, че неравенството на половете в голяма степен се дължи на неплатените грижи, които жените извършват за деца, възрастни и болни, както и за поддържане на домакинството. “Икономическата ни система е изградена от богати и властни мъже, които продължават да създават правилата и да получават лъвския пай от облагите. Мъжете по света печелят с 50% повече от жените”, посочват авторите на доклада. Според “Оксфам”, ако най-богатият един процент от човечеството плати само 0,5% допълнителен данък върху богатството си през следващите 10 години, това би стигнало за създаване на 117 милиона работни места в сектори като грижи за възрастни хора и деца, образование и здравеопазване. Организацията обаче прави тъжния извод, че неравенството вече е извън контрол. Западни медии припомнят, че шефът на “Амазон” Джеф Безос все още е най-богатият човек в света със състояние от 116 млрд. долара (междувременно сп. “Форбс” обяви за №1 французина Бернар Арно със 117 млрд.). 36-годишният създател на “Фейсбук” Марк Зукърбърг, който е пети в света с богатство от $ 82,2 млрд., пък е направил най-голям прогрес миналата година Зукърбърг е увеличил състоянието си с 6 млрд. долара Според агенция Блумбърг от 2012 г. насам общото състояние на 20-те най-богати милиардери се е удвоило от 672 млрд. на 1397 млрд. долара. За едно десетилетие пък броят на милиардерите се е удвоил. “Оксфам” твърди, че през последните години капиталистическата система тотално е зациклила и не благоприятства развитието, защото позволява на монополите да процъфтяват и големите пари да се концентрират в ръцете на малцина. ", "date": "2020.01.20", "title": "2153-ма държат пари колкото 4,6 млрд. души (обзор)"}
{"url": "https://www.24chasa.bg/novini/article/8093844", "text": "За финансиране на тези дейности в бюджета на ведомството са предвидени към 5 млн. лв. Субсидиите за изготвяне на такива планове се отпуска от 2014 година насам, но през 2020 г. това ще се прави за последен път. Причината е, че на 31 януари 2021 г. изтича крайният срок, в който общините са длъжни да приемат и утвърдят общ устройствен план. Този срок, вписан навремето в Закона за устройство на територията, бе променян три пъти досега с мотива, че малките общини често нямат пари за такива дейности. По последни данни, които са от началото на миналата година, около 70% от всички 265 общини в България нямат общи устройствени планове, което отваря вратички за застрояване без правила. Това най-често се прави с частични изменения на подробните устройствени планове, което е доста по-лесна процедура и често се извършва, без да се уведомяват засегнатите. И при трите досегашни удължавания на крайния срок в парламента избухваха спорове, като много депутати твърдят, че изготвянето на общ устройствен план е твърде скъпо, особено за малките общини. Например за община с 10 хиляди души население правенето на такъв план струва към 120-150 хиляди лева. Затова от 2015 г. насам МРРБ отпуска всяка година определени суми, с които компенсира тези разходи. Според заповедта, подписана от регионалния министър, делът от разходите, които ще финансира тази година МРРБ, зависи от категорията на общината. За общините първа категория - областните центрове, държавата ще покрие до 50% от договорената с изпълнителя цена, но не повече от 164 048 лв. За общините втора и трета категория - тези с население над 10 хиляди човека, е предвидено да се поеме до 65% от договорената цена, но не повече от 142 650 лв. За най-малките общини се поемат до 80% от разходитено не повече от 121 253 лв. Сумите са с включено ДДС. Помощта ще се отпуска на всички общини, включително и на онези, които са кандидатствали за такава след 2016 г., но никога не са били класирани и не са сключвали споразумения с МРРБ до изтичането на бюджетната 2019 г. Ще се допускат и общини, които са сключили договор с външен изпълнител на обществена поръчка за изготвяне на общ устройствен план след 2014 г., но все още не са приключили с изпълнението на договора. Тази година регионалното министерство ще изпрати на общините, които отговарят на условията, споразумения за финансово подпомагане, което те трябва да попълнят, подпишат и подпечатат в 10-дневен срок. Трябва да попълнят и декларация по образец, която да удостоверява, че нямат двойно финансиране, т.е. не са намерили друг източник за финансиране на изготвянето на общ устройствен план. Общините, които ще сключат договори за изработване на планове през 2020 г., трябва да предоставят също решение на общинските съвети за осигуряване на собствената част от финансирането, както и заверени копия от фактури от изпълнителя по договора, включително и за авансовите плащания. По-късно тези общини трябва да изпратят на министерството и протоколи от решенията на общинските съвети за разглеждане и приемане на общите устройствени планове, както и влязло в сила решение на общия съвет за приемане на плана. В заповедта е посочено, че процесът по финансово подпомагане на общините със сключени през 2020 г. споразумения ще продължи и през 2021 г. до изчерпване на средствата, предвидени в бюджета за 2020 г.", "date": "2020.01.20", "title": "Минимум по 120 хил. лева на община да си прави план"}
{"url": "https://www.24chasa.bg/novini/article/8088666", "text": "8 тенденции в маркетинга бележат началото на новото десетилетие От египетските съобщения за продажби, написани на папирус, през вестника и чак до мобилните таргетирани съобщения - достатъчен е един поглед към историята на рекламата, за да стане ясно, че тя върви ръка за ръка с технологията. Въпреки това главните цели на рекламата остават - да информира, да убеждава и да напомня на потребителите за конкретна марка и нейните предимства. Единственото, което се е променило, е как тези цели биват постигани. С почти 8 милиарда души на планетата днес сякаш трябва просто да пуснеш някъде реклама, за да върви бизнесът ти. Оказва се обаче, че изобщо не е така. Тенденциите в рекламата се менят всяка година, за което спомагат доста фактори. Промяната в предпочитанията и избуяването на новите технологии са само два от тях. Така, както и маркетинговият софтуер се осъвременява непрекъснато. Всяка следваща версия взема предвид какво влиза и излиза от света на маркетинга. Ползите от това да знаеш тенденциите обаче не се ограничават само до софтуерното развитие. Експертите прогнозират 8 тренда в рекламата през 2020 г. според специализираното издание FinancesOnline. Всички те са играли важна роля през последните години. Но кои от тях ще “остареят” скоро и кои ще продължат да са все така силни? За начинаещите видеорекламата все още е най-доброто средство за успешен маркетинг. Това не е изненада, тъй като все пак тя се налага от началото на телевизионната ера. Развитието на интернет, компютрите и мобилните устройства само осигурява повече платформи за нея. Видеорекламата вероятно ще продължи да е сред значимите тенденции поне в следващите 5 години Именно заради мобилните устройства някои маркетингови похвати изгубиха блясъка си, тъй като стана трудно да четеш например мейли и брошури на мобилния си екран. Затова пък видеото предава съобщения върху различни платформи и така доби сериозно маркетингово значение. За видеорекламата обаче става все по-важно да е кратка и съдържателна. След като потребителите имат достъп до безкраен брой видеа, значи нещо много експресивно трябва да грабне вниманието им. Нужно е да се помни и още нещо - никой не иска да си губи времето в гледане на дълги реклами. Всичко това води до видеореклами, които стават по-къси, по-сбити, по-интригуващи и директни. Единственото сериозно предизвикателство за големите бизнес брандове е, че хората все повече гледат съдържанието и не се интересуват толкова от качеството на видеото. Това изобщо не е нова тенденция, но е тази, която със сигурност ще става все по-значима. Причината е все по-големият брой методи, чрез които рекламистите научават все повече неща за потребителите и какво те искат - т.нар. поведение на клиента. Постепенно рекламите ще се опитват да таргетират реални хора чрез мейли или други регистрирани данни. Така ще им бъдат предлагани по-добри и конкретни оферти, които е по-вероятно да се превърнат в продажби. Таргетираният маркетинг не е ограничен само в една форма на реклама. Практически той може да се прилага към видео, социални медии, телевизия, дори и в печатната реклама. Най-същественото при този тип реклама е да се открие на кои точно хора да бъде показано посланието, както и точното време, в което да бъде направено това. Защо персонализираната реклама е по-ефективна? Изследвания показват, че 63% от потребителите се отегчават, когато получават общи рекламни съобщения, а 59% твърдят, че персонализираната реклама е изиграла роля в решението им за покупка. За 2020 г. 51% от потребителите очакват, че бизнесът ще им осигурява уместни, предназначени за тях предложения. През изминалата година повече от половината от онлайн трафика в света идва от мобилни устройства. Все повече потребители използват телефона си, за да пазаруват онлайн, да сърфират в интернет или да се забавляват. Резултатът е, че марките подсигуряват своите услуги, сайтове и реклами да са мобилно готови. Това се отразява върху почти всички дигитални тенденции в рекламата. Например повечето видеа вече се снимат в изправена позиция, за да се създаде това, което се нарича вертикално видео. То е идеално за гледане през мобилен телефон. Другият голям тренд са сторитата, заради които Snapchat стана изключително популярна социална мрежа. Има ги и в останалите социални платформи. И въпреки че вършат работа и върху десктопа, те са предимно продавани за мобилни телефони. Рекламодателите забелязват това и също започват да публикуват реклами в стори формата. Това важи особено за инстаграм, където 33% от най-гледаните сторита са създадени от марки. Третият път на мобилната реклама е чрез игрите. При много от тях могат да се купуват ресурси за играта с истински пари. Тези неща обаче могат да бъдат придобити и без плащане, а чрез гледане на реклама, което брандовете използват, без да се скъпят. Ползите от мобилната реклама - потребителите могат да откликнат веднага, не изисква твърде много съдържание, за да бъде привлекателна, дава информация в реално време, нужната аудитория е лесно да бъде таргетирана, а позволява и трансакции на мига заради възможното мобилно плащане. Дисплей рекламата обикновено се отнася до визуалната реклама, която използва банери, като съществува огромно разнообразие от форми и размери. Навремето се оказва доста неефикасен метод за реклама, тъй като съдържанието му е достатъчно далече от потребителите. Когато обаче са открити начините за таргетиране, тя става един от големите играчи в рекламата. Една от иновациите при нея е, че претърпява ремаркетинг. Това означава да достигаш до потребителите, които вече са били на конкретния сайт, така че има информация за тях. Маркетолозите могат да я използват, за да създават конкретни съобщения или съдържание, което ще е само за таргетираната аудитория. Все по-голям тренд в дисплей рекламата става добавянето на видео в банерите Има ли клип, кликовете се увеличават с 18,4%, показват изследванията. Първото и най-важното е, че печатната реклама не е мъртва. Тя тихо направи своите ходове, за да се обнови и така да стане конкурентна на дигиталния свят. Същевременно най-силното ѝ качество, което я прави ефективно средство за реклама - това, че може да ѝ се вярва, никога не се е променяло. Помислете например какво става, когато прочетете във вестника за смъртта на известен човек. Първото нещо, което усещате, е тъга и съчувствие. Но пък когато прочетете това онлайн, първата мисъл е “Поредната лъжа!” Това е една от ключовите разлики, заради които печатната реклама продължава да е твърде ценна. Последните няколко години се оказаха добро време за печатната реклама, която преживява нещо като малък ренесанс. Според статистиката печатните реклами в САЩ са достигнали 15 милиарда долара през 2017 г., като продължават да се увеличават. Основната причина за успеха е, че бизнесът осъзнава ползите от това да инвестира в печата. Пълните пощенски кутии пак са за предпочитане пред мейлите, които обикновено се задръстват със спам и писма за абонамент. Друг интересен аспект, който все още прави печатните медии много желани, е човешката любов към осезателното преживяване - да пипнеш, да усетиш. Днес това позабравено чувство е по-търсено отвсякога след старта на дигиталната ера. Комфортно е някак си да можеш да докоснеш нещо - чувство, което не може да бъде дадено от дигиталното копие. Така печатната медия се превръща в добър начин да бъдат създадени връзки и доверие с аудиторията. И не става въпрос само за възрастните потребители. Американски изследвания показват, че 92% от хората на възраст от 18 до 23 г. намират за по-лесно да четат печатно, а не дигитално съдържание. Ползите от печатната реклама - потребителските истории може да заемат централно място във вестника, персонализирано съдържание, за което се използват данни от абонамента, творческо използване на различните видове вестници, малки, но по-фокусирани публикации. Това са рекламните възможности, които се предоставят при използването на социалните платформи като фейсбук, LinkedIn, Twitter и др. Сред ползите е ясният брой потребители, които дадена промоция може да достигне. На практика фейсбук е най-голямата социална медия. Затова рекламодателите непрекъснато намират различни начини да я използват като маркетингово оръжие. Сред най-успешните е да се постави кратка реклама в популярно видео или видео на живо. То има високо ниво на посещаемост, а същевременно тези реклами не могат да бъдат пропуснати. Автоматично купуване на реклами, които още по-целенасочено таргетират аудиторията - това е програматик рекламата. Този процес, който включва голяма степен на автоматизация, е по-бърз и ефективен, сравнен с традиционната реклама. В същото време е по-евтин и с висока степен на приспособяване. Една от основните причини компаниите да търсят автоматизираните реклами е увеличението на броя канали за достигане до аудиторията. Става все по-трудно за рекламните отдели да са в крачка с всички тях. Затова програматик платформите, които използват много сигнали едновременно, за да препращат индивидуализирани реклами, е перфектното решение. Голямата разлика между традиционната и програматик рекламата е, че последната може да се случи в реално време. Същевременно не е задължително да бъде ползвана само в дигиталното пространство, може да е и в различни видове медии. Програматик рекламата е комбинация от обработката на големи количества данни, технически умения и автоматизация. Така че това не е напълно автоматизиран метод, тъй като все още се нуждае от човешки капитал. Без съмнение това е един от рекламните трендове, които трябва да се държат под око, има още какво да се случва там. След като се появяват все повече продукти, услуги и бизнес, инвестициите в реклама няма как да намаляват. Възходът на новите технологии предлага нови възможности на рекламодателите. Затова трендът на рекламен ръст всяка година ще продължи. Ще се увеличава видеорекламата, тъй като все повече потребители стават мобилни. Все повече компании ще предлагат вертикални реклами по 6 секунди, които не могат да бъдат избегнати. Така че бюджетът, отделян за видео реклама, която има все по-голям потенциал, неминуемо ще се уголемява. Прогнозите на специалистите са, че инвестициите във видеореклами ще стигнат 102,8 милиарда долара до 2023 г. Социалните медии и електронната търговия също нарастват със заплашителен темп. Вместо да се почувстват объркани, напредничаво мислещите хора използват едновременно и двете, за да разширят максимално възможностите си за продажби. Същевременно големият брой реклами в конкретна платформа може да се окаже нож с две остриета. От една страна, очевидно показва силен интерес към нея. От друга, обаче може да е сигнал за жестока конкуренция. Затова съветът на експертите е рекламодателите никога да не се доверяват само на една платформа за цялостната си маркетингова стратегия. И накрая не трябва да се забравя, че в съвременния технологичен свят трендовете в рекламата непрекъснато се променят. Достатъчно е да се появи нещо голямо и нищо от познатото досега вече няма да е вярно. Това е единственото сигурно за бъдещето на рекламата.", "date": "2020.01.20", "title": "Печатната реклама преживява ренесанс и е сред трендовете за 2020-а"}
{"url": "https://www.24chasa.bg/novini/article/8092247", "text": "Финансирането на общественото радио да не е зависимо от държавата, предлага Андон Балтаков, който е един от кандидатите за генерален директор на БНР. Неговата идея е да се промени финансовият микс - да има целеви трансфер от държавния бюджет. И той да е или функция от БВП или от данъчни приходи. В концепцията си, която представи пред СЕМ днес, Балтаков залага на чувствително нарастване на собствените приходи на БНР. Той посочи и кои може да са вторичните приходни канали - спонсори, спомоществователства, издателската, търговската и концертната дейност на общественото радио. Има потенциал приходът от рекламата за една година да е 4 млн. лева, от концертна дейност - 350 000 лева на година, от издателска и лицензионна дейност - 250 000 лева на година. Не мисля, че радиото трябва да е играч на рекламния пазар, обясни Балтаков. Той подчерта необходимостта от дигиталните продукти на БНР. Сред предложенията му е да се направи образователно и занимателно приложение за мобилни устройства, както и създаване на стрийминг продукти. Балтаков предлага всеки ден радио “България” да има по две подкаст програми - едната, насочена към аудитория, която иска да опознае страната ни, и друга - за посещаващите страната ни. Убеден съм, че стратегията, която поставям пред вас, е реалистична в момента, в който до мен застанат хората, каза Балтаков.", "date": "2020.01.20", "title": "Финансирането на БНР да не е зависимо от държавата, предлага Андон Балтаков (Обновена)"}
{"url": "https://www.24chasa.bg/novini/article/8093009", "text": "На второто и третото място се подреждат съответно УПФ “Съгласие” с 2,76% и УПФ “ЦКБ-Сила” с 2,39%, следвани от УПФ “Бъдеще” (1,42%), “Ен Ен УПФ” (0,9%), УПФ “ДСК-Родина” (0,89%), УПФ “Доверие” (0,41%), УПФ “Пенсионноосигурителен институт” (0,15“) и “ЗУПФ Алианц България” (0,10%). Резултатите, постигнати от пенсионните дружества, управляващи съответните фондове за допълнително пенсионно осигуряване, нямат връзка с бъдещи резултати. Информацията е по данни на КФН от провелото се заседание на 16 януари 2020 г. Тогава комисията определя минималната доходност за задължителните пенсионни фондове за периода от 29 декември 2017 до 31 декември 2019 г. В решението се посочва, че всички фондове за допълнително задължително пенсионно осигуряване са постигнали доходност за посочения 24-месечен период над определеното минимално равнище. Данни за доходността за 24-месечния период (на годишна база) и определената минимална доходност може да се намери на сайта на КФН в раздел “Статистика”, подраздел “Статистика и анализи на осигурителния пазар”.", "date": "2020.01.20", "title": "“Топлина” с най-висока доходност сред универсалните пенсионни фондове"}
{"url": "https://www.24chasa.bg/novini/article/8093082", "text": "Руският президент Владимир Путин внесе в парламента предложенията си за изменения в конституцията, по-малко от седмица след изненадващото си съобщение за реформа на политическата система, предадоха Франс прес и ТАСС, цитирани от БТА. Проектозаконът е публикуван в сайта на държавната Дума, долната камара на руския парламент. В него се предлагат редица мерки, например засилване на ролята на парламента при номинирането на премиера и ограничаването на президентските мандати на общо два вместо два поредни. Друга мярка предвижда учредяването на Държавен съвет от президента. Според текста този орган ще е натоварен с \"определянето на основните насоки на вътрешната и външната политиката на Руската федерация\". Предлага се също кандидатите за президент на Русия вече да имат 25 години пребиваване на територията на страната вместо сегашните 10. Запазва се изискването те да са на възраст най-малко 35 години. Те освен това не трябва никога да са имали гражданство на друга страна под каквато и да било форма, включително като постоянно пребиваващи. Друго предложение е кандидатурите на ръководителите на силовите ведомства да се издигат след консултации с горната камара на парламента, Съвета на федерацията. Държавната Дума ще разгледа внесения от президента законопроект за промени в конституцията на 23 януари, съобщи първият заместник-председател на долната камара на парламента Иван Мелников. Миналата седмица Владимир Путин изненадващо обяви по време на годишното си обръщение към парламента тези конституционни промени, а след речта му премиерът Дмитрий Медведев и правителството подадоха оставки. Тази реформа съживи спекулациите за политическото бъдеще на Путин след края на настоящия му мандат през 2024 г., след който той вече няма право да се кандидатира отново за президент. Владимир Путин не е обсъждал публично бъдещето си след 2024 г., нито е одобрил свой приемник, но наблюдателите на руския политически живот са убедени, че той ще се стреми да запази влиянието си, отбелязва АФП.", "date": "2020.01.20", "title": "Путин внесе в Думата законопроект за промени в руската конституция (Обновена)"}
{"url": "https://www.24chasa.bg/novini/article/8093025", "text": "295 заявления за закупуване на частни горски имоти са постъпили в Югозападното държавно предприятие и териториалните му поделения. Това е с близо 1/3 повече от броя на подадените заявления при първата кампания на МЗХГ през 2016 г. На 15 януари т.г. изтече крайният срок за прием на документи във втората подобна процедура. Най-голям е интересът за продажба на частни гори, попадащи на територията на държавните горски стопанства в София, Тетевен, Невестино, Сливница, Кюстендил, Благоевград, Костенец, Дупница и др. Целта на кампанията, която стартира на 1 октомври м.г., е комасация на терените и по-добро стопанисване на горите, тъй като най-тежките нарушения и незаконни сечи се извършват предимно в частни имоти. Общата площ на поземлените имоти, които могат да бъдат предложени от един и същ собственик за закупуване, не може да надхвърля 50 дка в рамките на една процедура. Разглеждането на приложените към заявленията документи, оценяването и класирането на поземлените имоти, посочени в тях, предстои да бъде извършено на три етапа в предвидения двумесечен срок от комисия, определена със заповед на директора на ЮЗДП.", "date": "2020.01.20", "title": "295 собственици на гори искат да ги продадат на горското"}
{"url": "https://www.24chasa.bg/novini/article/8093125", "text": "Бармани и сервитьори, заедно с шефовете си ще обслужват клиенти с жълти жилетки от 25 януари. Това е само началото на протести в бранша, които ще станат и ефективни, ако исканията им не бъдат чути. Основното е за намаляване на ДДС до 5% за хотелите и заведенията за обществено хранене, както е в съседна Румъния. Решението бе взето на среща на БХРА във Велико Търново, в която се включиха собственици на заведения от 36 града.\"Ние не искаме да ощетим фиска, но ако направим ДДС платимо, няма да има колеги да го крият. Така ще изсветлим бизнеса всеобхватно\", каза Атанас Димитров от БХРА. Хотелиери и ресторантьори казват, че ако ДДС бъде намалено, ще могат да увеличат заплатите на персонала, за да го задържат.Имало крещящ дефицит на квалифицирани кадри в туризма, които отивали заради високи заплати в чужбина. Участниците в срещата излъчиха преговорен екип и работна група, която да води разговори с правителството. Към Народното събрание и 4 министерства те ще изпратят специална декларация, в която настояват още за задължителна регистрация по ДДС на всички фирми в бранша, отмяна на наредбата за запечатване на заведения от данъчните, лимит за издаване на разрешителни на нови обекти, прецизиране на наредба Н-18 на данъчните. \"Туризмът е дейността, която продава щастие, а в същото време сме убити от данъци и такси. Нашият бранш е сред най-регулираните. По 41 позиции ние плащаме ежемесечно и ежегодно данъци, такси, налози\", каза председателката на БХРА Вени Петрова. Тя обясни, че в протестите няма да се стигне до затваряне на обекти, защото били социално отговорни и нямало да изкарат персонала си на улицата посред зима. По данни на БХРА в бранша са заети над 400 000 души.", "date": "2020.01.20", "title": "Сервират кафе с жълти жилетки, ресторантьори искат 5% ДДС"}
{"url": "https://www.24chasa.bg/novini/article/8093146", "text": "Утре, 21 януари, между 17 ч. и 19 ч. са планирани дейности по внедряване на актуализации на електронната система за събиране на пътни такси, съобщиха от пресцентъра на АПИ Възможно е да възникнат частични забавяния и прекъсвания, които биха могли да затруднят продажбите на електронни винетки. За избягване на риска от проблеми с покупката на е-винетка по време на планираните актуализации препоръчваме на шофьорите внимателно да планират пътуването си по републиканската пътна мрежа и да купят електронната си винетка своевременно, допълват от пътната агенция.", "date": "2020.01.20", "title": "Утре са възможни затруднения в продажбата на е-винетки"}
{"url": "https://www.24chasa.bg/novini/article/8093162", "text": "На 21 януари Българската православна църква почита паметта на Свети Максим Изповедник и на Свети мъченик Неофит, който е духовен покровител на предстоятеля на БПЦ-БП патриарх Неофит. Това съобщиха за БТА от Българската патриаршия. По този повод в митрополитския храм \"Св. Неделя\" утре ще бъде отслужена архиерейска Света литургия от митрополити - членове на Светия синод, от епископи на БПЦ и от свещеници. Светата литургия започва в храма \"Св. Неделя\" в 9.30 часа, а след нея, в 11.00 часа, ще бъде отслужен и благодарствен молебен. От БПЦ приканват православните християни да вземат молитвено участие в духовното тържество и да съпреживеят радостта от отбелязването на празника на Свети Максим Изповедник и на Свети мъченик Неофит. Патриарх Неофит е роден на 15 октомври 1945 г. в София със светското име Симеон Николов Димитров. На 24 февруари 2013 г. на Патриаршеския избирателен църковен събор в София Русенският митрополит Неофит беше избран за български патриарх и Софийски митрополит.", "date": "2020.01.20", "title": "Патриарх Неофит ще почете своя небесен покровител с литургия в \"Св. Неделя\""}
{"url": "https://www.24chasa.bg/novini/article/8093096", "text": "Имам нов шеговит прякор - премиерът като ми спускал задачи и ми казвал \"Реви, Зоро, реви\". Любим прякор ми остава Ревизоро. Това каза пред bTV министърът на околната среда и водите Емил Димитров на въпрос на водещата дали му харесва прякора \"Язовиро\", който плъзна в медиите покрай новата му длъжност.  \"Водата, която в момента влиза в София, успоредно ще влиза и от водосбора на Белмекен. Успоредно по пътя ще се изгради водопровод 12-13 км, който ще свърже язовира на София с Перник. В момента ще ускорим посоките в София, който разбира е доволен от тази работа\", каза министърът по темата с осигуряването на вода за Перник.  \"Това което може да отиде към Белмекен, може да иде към язовир Бели Искър. Това не е вода на София, това не е вода, която някога е ползвала София. Няма да взимаме вода на София, ще дадем вода, която трябва да отиде до Белмекен. В следващите 4 месеца няма да има никакъв проблем. Беше направено всичко възможно, ако кажем, че са бездействали министрите ще си сложим грях на душата. Трябва да се реши трайно проблема. Ще може и от Перник към София да се подава с тази помпа. Моите роднини живеят в Перник, и аз съм притеснен. Има едни 40-45 дни, в които може да се поберем. Притеснени сме. Тази вода е за питейно битови цели\", каза още той.  \"Всяка една мощност има един огромен язовир и един оборотен. Така е и \"Стомана Перник\". 2001 година някъде е решено, че водата от водопровода е по-важна. Оставени са без надзор съоръженията\", добави той.  \"В Шумен са имали собствен язовир и той по същата начин е разграбен. Ние там сме в предкризисно състояние. За Перник от Бошляк ще се изгради трасето. Язовир Пчелина ще качи горе водата. Всеки, който му е пробита водата, не си оправя системата. Ако пусна вода в реката съм виновен, но той ако през пробитата система я пусне, всичко е наред. Вместо да се оправят загубите се вика \"дайте ми повече вода\". Застрашените язовири са Ястребец, Дяково, Асеновец, Студена. Преди време инженерите са мислили и София с вода е много добре\", добави той.  По темата с отпадъците Емил Димитров каза: По всяка вероятност ще издадем принудителна заповед за ТЕЦ \"Бобов дол\". Ще почне да се работи само на въглища и няма да се слагат отпадъци, докато не се приведе в този вид, в който трябва. Боклукът ако не го горим, трябва да правим хеопсови пирамиди във всеки град, за да се складира. Проблемът е, че няма инсталации. Възложено ми е да правя нови правила за боклука. Българските граждани трябва да пият чиста вода и да дишат чист въздух. Единствената инсталация с разрешение е в ТЕЦ \"Сливен\". Когато нашия боклук се изгори, тогава трябва да се гори от чужбина. Изнасяме много повече, отколкото се внася. Искам каквото се внася да се гори в годни инсталации. Когато няма инсталации, няма да се надлъгваме.  \"Вероятно ще направя златен регистър. Тези, които не са правили проблеми - да внасят. Като мине границата, да не се гоним вътре. Нека и на границата и където отиде да си го проверят. Ще има тристепенна форма на контрол\", каза още министърът. ", "date": "2020.01.20", "title": "Емил Димитров с нов прякор - не Язовиро, а Реви, Зоро"}
{"url": "https://www.24chasa.bg/novini/article/8093174", "text": "Косовският президент Хашим Тачи номинира днес Албин Курти за премиер, повече от три месеца след предсрочните избори, на които нито една партия не спечели достатъчно гласове за самостоятелно правителство, предаде Асошиейтед прес, цитирана от БТА. Тачи издаде указ за номинирането на Курти, чието ляво движение Самоопределение се класира на първо място на изборите на 6 октомври. В документа Тачи посочи, че Курти има срок от 15 дни да формира ново правителство, което след това трябва да бъде одобрено от парламента. Самоопределение спечели 29 от общо 120 места в парламента и преговаря за коалиция с десноцентристкия Демократичен съюз на Косово /ДСК/. Преговорите между двете партии продължават от дълго време заради разногласия коя от тях да предложи следващия президент, след като изтече мандатът на Тачи през 2021 г. ДСК иска също поста председател на парламента, зает вече от Глаук Конюфца от Самоопределение. Курти каза, че Самоопределение и ДСК още не са се споразумели, но са готови да водят разговори за намиране на алтернатива, приемлива за двете партии. \"Ние се задължаваме пред всички вас /народа/ да се върнем на масата на преговорите и да не я напуснем, докато не намерим общ език и не постигнем споразумение\", каза Курти във видеопослание във Фейсбук. За да избегне правителство на малцинството, Курти се нуждае и от подкрепата на по-малки партии. Съгласно косовската конституция новият кабинет трябва да включва и представител на сръбското малцинство. Косово обяви независимост от Сърбия през 2008 г., призната от над 100 страни, но не и от Сърбия.", "date": "2020.01.20", "title": "Косовският президент Хашим Тачи номинира Албин Курти за премиер"}
{"url": "https://www.24chasa.bg/novini/article/8093210", "text": "В структурата на „Българския ВиК холдинг“ ще има търговец на ток, което ще позволи ВиК дружествата да намалят разходите си за електроенергия с около 30%. Това каза зам.-министърът на регионалното развитие и благоустройството Николай Нанков на среща в КНСБ по проблемите на ВиК отрасъла, цитиран от пресцентъра на МРРБ . В момента операторите купуват ток на свободния пазар и това доведе до скок на разходите им до 70%, въпреки направените инвестиции и редуцираните количества потребявана електрическа енергия. Със създаването на холдинговата структура този проблем ще бъде решен, а с част от освободения паричен ресурс ще могат да се повишат трудовите възнаграждения в отрасъла, обясни зам.-министърът. Според позицията на КНСБ въпросът с повишаването на заплатите е без алтернатива. „За нас увеличението на разходите за персонал с 15% е спешно необходимо“, подчерта председателят на конфедерацията Пламен Димитров. 16 000 души са заетите в отрасъла, 6500 от тях са работели на минимална работна заплата през 2019 г. Повече не може да си позволим да губим кадри заради ниските възнаграждения, допълни Димитров. Според зам.-министър Нанков някои дружества ще могат в рамките на цялата 2020 г. да увеличат работната заплата с 14-15%, но за други това ще е трудно постижимо. Затова, ако холдингът бъде структуриран до средата на годината, ще има ресурс да се подпомогнат дружествата в по-тежко финансово състояние за увеличаване на възнагражденията. За постигане ръст на заплатите е необходимо да бъдат използвани и други източници - например, увеличаване на събираемостта от абонатите. 117 млн. лв. са в момента вземанията на ВиК дружествата с държавно участие от потребители, от тях 81 млн. лв. са от гражданите. Затова ще се търсят законови механизми за подобряване на събираемостта и намаляване на кражбите на вода. Те ще бъдат разписани в Закона за ВиК, който в момента се подготвя. Николай Нанков подчерта, че ще се промени и свръх регулацията в отрасъла, защото това също пречи на ВиК дружествата да се развиват и инвестират. В бъдеще КЕВР трябва да регулира дългосрочното изпълнение на бизнес плановете, а не разходите на дружествата и качествените показатели. По отношение на кризата в Перник зам.-министърът посочи, че в момента се разработва идеен проект за изграждането на допълнителен водопровод от 13,5 км и помпена станция Мало Бучино. Съоръженията са част от новото предложение за решаване на проблема с нарушеното водоснабдяване на града, което предвижда да бъдат пренасочени допълнителни количества вода от водосбора на яз. „Белмекен“ към яз. „Бели Искър“, като се използва преминаването през мрежата на София. На въпрос няма ли тези допълнителни количества да застрашат стената на яз. „Бели Искър“, зам.-министър Нанков бе категоричен, че такъв риск не съществува. В момента водата в язовира не трябва да е повече от 70% от общия обем, за да се гарантира неговата безопасна експлоатация. Този критичен обем няма да бъде надхвърлен, затова няма рискове за стената.", "date": "2020.01.20", "title": "В „Българския ВиК холдинг“ ще има търговец на ток за ВиК дружествата"}
{"url": "https://www.24chasa.bg/novini/article/8093228", "text": "Под ръководството на окръжната прокуратура във Видин се провежда разследване за извършено убийство в града. Разследването се води по престъпление по чл. 115 от Наказателния кодекс „който умишлено умъртви другиго, се наказва за убийство с лишаване от свобода от десет до двадесет години“. „Пострадалият е тридесет и една годишен мъж – Теодор В., съобщават от прокуратурата. От държавното обвинение поясняват, че към настоящия момент е направен оглед на местопроизшествието, иззети са множество веществени доказателства, разпитани са свидетели и са назначени експертизи. Разследването продължава. Припомняме, че  31-годишният мъж, известен в крайдунавския град с прякора Папура,  е бил прострелян във врата от негов приятел в неделя сутринта. Преди фаталният момент Теодор бил в компания с една жена и двама мъже в заведението \"Бали клуб\". По неофициална информация между компанията възникнало спречкване, след което единият от мъжете прострелял Теодор. След като видял какво е сторил и разбрал какви ще са последиците стрелецът избягал. Убиецът на Теодор от Видин се е предал в полицията, съобщи местен сайт, позовавайки се на информация, потвърдена и от властите. Стрелецът е Александър Стоянов, известен в крайдунавския град и като Шемета. В злополучната неделна сутрин те били заедно с Теодор в местното заведение в кв. Калето с още двама души - съпругата на Шемета Мария и Радослав Й.-Раконти. По данни от разследващите, смъртта на 31-годишния мъж е настъпила вследствие стрелба с въздушен пистолет, чиито боеприпас уцелил важен кръвоносен съд на врата на Теодор.", "date": "2020.01.20", "title": "20 години грозят убиеца на 31-годишния Теодор от Видин, който се предаде на полицията"}
{"url": "https://www.24chasa.bg/novini/article/8093213", "text": "Фирмата \"Скорпио\" на бившия зам.-министър на МВР в правителството на Станишев Камен Пенков, който бе и член на Висшия съвет на БСП, е охранявала обраната митница в Благоевград. Четири пъти СОТ-ът е алармирал за проблем, но живата охрана от фирма \"Скорпио\" е докладвала, че няма нищо притеснително. Вторият и третият път техниката дори е дала сигнал точно на кой етаж е проникнато. Двамата охранители, които стоят в кабинката на портала е трябвало на всеки час да правят обход на района. Разследващите проверяват дали охранителите са действали адекватно. Има съмнения, че те са се черпили за Антоновден и са неглижирали сигналите. Единият охранител обяснил, че излязъл да види какво става, но не открил нищо съмнително. \"Провеждаме наше вътрешно разследване, за да видим как са действали служителите ни. Записите от видеокамерите са иззети от полицията и не може да установим категорично дали нашата охрана е излизала да огледа района\", коментира пред наш репортер Васка Пенкова, управител на \"Скорпио\" и съпруга на Камен Пенков.", "date": "2020.01.20", "title": "Фирма на бивш зам.-министър на Станишев охранявала обраната  митница в Благоевград"}
{"url": "https://www.24chasa.bg/novini/article/8093238", "text": "Вицепремиерът Екатерина Захариева определи като много добра първа стъпка срещата за Либия, свикана в Берлин, съобщи БТА. Най-важното, което трябва да следва, е истинско примирие в Либия, посочи Захариева пред български журналисти в Брюксел, където участва в заседанието на Съвета на ЕС по външни работи. Тя отбеляза, че споразумение за примирие още не е сключено. По нейните думи най-бързото, което може да се направи, е възобновяването на операция \"София\" за спазване на наложеното от ООН оръжейно ембарго на Либия. Първо трябва да има примирие, за да говорим за друга стъпка, добави тя по повод възможността на място в африканската страна да бъдат изпратени европейски военни. Вицепремиерът отбеляза, че спазването на ембаргото досега е било нарушавано и по суша заради липсата на охрана на либийските сухопътни граници. По нейните думи е необходимо следене за ембаргото по въздух и по суша.", "date": "2020.01.20", "title": "Захариева за срещата в Берлин за Либия: Много добра първа стъпка"}
{"url": "https://www.24chasa.bg/novini/article/8093284", "text": "„25 % от средствата, заложени в Многогодишната финансова рамка, са предвидени за общи инвестиции за борба с климатичните промени“, каза Цветелина Пенкова пред участниците в срещата “Европейската зелена сделка” & “Индустриална стратегия” днес в Дома на Европа в София. Събитието бе организирано от работодателските организации на базовите индустрии. Две конкретни измерения на Зелената сделка посочи в изказването си евродепутатът Цветелина Пенкова: „Нулеви нетни емисии на парникови газове най-късно до 2050 г. и намаляване на нивата на емисиите на парникови газове за 2030 г. на 55 % в сравнение с нивата от 1990 г. Знам, че това е постижимо, предвид намаления за съжаление индустриален капацитет на страната.“ Това не е проблем само за България, но и за повечето страни членки на Европейския съюз, добави тя. „Екологичният преход следва да се превърне в икономическа и социална възможност за всички региони на Европа“. Днешната среща бе организирана с цел активен диалог между българските представители в Европейския парламент и браншовите организации от българската добивна индустрия. На срещата присъстваха представители на Българската минно-геоложка камара, Българската федерация на индустриалните енергийни консуматори, Българската асоциация на металургичната индустрия, Българската камара на химическата промишленост, представители на научните среди и индустриални предприятия. От евродепутатите освен г-жа Пенкова, присъства и ръководителят на Делегацията на българските социалисти в Европейския парламент г-н Петър Витанов. Минната, добивната, металургичната и химическата индустрия заемат 22 % от промишлеността на България, като тяхната продукция възлиза на 17 млрд. лева. В тези сектори работят над 150 хиляди души, а продукцията е предназначена предимно за износ, основно за пазарите на ЕС. Годишният износ на стоките от базовата промишленост възлиза на 14 -15 млрд. лева и представлява 25% - 28% от общия стоков износ на България.", "date": "2020.01.20", "title": "Цветелина Пенкова: 25% от бюджета на ЕС е за инвестиции в борбата с климатичните промени"}
{"url": "https://www.24chasa.bg/novini/article/8093316", "text": "ЕС разглежда всички възможности за разширяване на обхвата на операция \"София\", която служи за наблюдение на спазването на оръжейното ембарго, наложено на Либия с решение на Съвета за сигурност на ООН. Това съобщи на върховният представител на ЕС по външната политика и сигурността Жозеп Борел. Той уточни, че дали наблюдателната мисия ще бъде цивилна, или ще остане военна, зависи също от ООН. За наблюдение на спазването на ембаргото на място в Либия е необходимо прекратяване на огъня, уточни Борел. Огънят в Либия не е прекратен, има примирие, но примирието може да се нарушава по няколко пъти на ден, поясни той. По неговите думи, макар да имат политическа воля, днес външните министри от ЕС не са приели официално решение и са възложили проучването на всички възможности. Борел допълни, че спазването на ембаргото трябва да бъде следено също по въздух и чрез спътниково проследяване. Той посочи, че днес министрите са обсъдили и пристигането в Либия на терористи от Сирия и Судан. Борел нарече срещата в Берлин за Либия \"голям успех на германската дипломация\". Върховният представител съобщи, че министрите са поискали изготвянето на списък с конкретни имена на граждани и дружества, отговорни за извършването на проучванията от Турция за залежи на полезни изкопаеми в Средиземно море край Кипър. Той поясни, че така ще може да бъде приложено взетото по-рано решение за налагането на санкции заради тези проучвания, които ЕС определя като незаконни. Външните министри са решили днес да се работи за запазване на постигнатото ядрено споразумение с Иран, а не да се търсят нови договорености. Министрите са обсъдили и въпроса в бъдещите международни споразумения на ЕС да залегнат целите за опазването на природата, защото Европа е отговорна едва за десетина процента от замърсяването на света.", "date": "2020.01.20", "title": "ЕС ще разшири наблюдението\nна оръжейното ембарго срещу Либия"}
{"url": "https://www.24chasa.bg/novini/article/8091674", "text": "Не е допустимо комерсиализиране на общественото радио. То не трябва да е конкуренция, а алтернатива на частните радиа. Това обясни Антон Митов - временно изпълняващ длъжността генерален директор на БНР, пред СЕМ. Той е сред шестимата кандидати, допуснати да защитят концепцията си за управление на радиото. Моята задача бе да намаля отделните враждуващи групи. Мисля, че успях през тези 3 месеца. Ние работим за каузата БНР. Когато воюваме помежду си, ние унищожаваме тази кауза, каза Митов пред СЕМ. Затова според него много важно сега е да има връзка между отделните дирекции. Ако искаш машина като радиото да върви, връзката трябва да се възстанови. Според него е наложително преговорите за увеличаване на държавната субсидия за 2021 г. да продължат. БНР трябва да намери начин да реорганизира разпределението на парите за тази година, каза Митов. Според него бюджетът на общественото радио трябва да е процент от Брутния вътрешен продукт на страната. Може да има спонсорства по проекти и да се запази правото да се излъчват реклами, обясни Митов Той предложи да се сформира работна група, която да направи функционален анализ - оптимизиране на структурите, за да се постигне намаляване на разходите. Сайтът на радиото е само като представителен - новините не се архивират и не мога да разбера защо. Трябва да се отделят средства и за това, заяви Митов. Според него програмите “Христо Ботев” и “Хоризонт” трябва да са с различни профили. Ако “Хоризонт” е лицето на БНР, то в “Христо Ботев” да има по-сериозни дискусии. Митов не вижда смисъл да върви сутрешен блок по “Христо Ботев”. Той предлага още да се промени профилът на радио “София”, който сега е насочен към младежката аудитория. “Трябва да е за друга възрастова група и да е за проблемите на София.” Според него радио “България” също може да се развива по-добре - и то основно в интернет. Сред предложенията на Митов са още създаването на гореща линия за сигнали от служители, която да им гарантира пълна анонимност, както и възстановяване на радиотеатъра.", "date": "2020.01.20", "title": "Антон Митов: БНР не трябва да се комерсиализира (Обновена)"}
{"url": "https://www.24chasa.bg/novini/article/8092141", "text": "Трима членове на престъпна група за трафик на жени с цел сексуална експлоатация са задържани на територията на Свиленград. Това съобщиха от МВР. В хода на оперативните действия са получени данни за членовете на бандата – двама мъже, на 42 и на 27 години, и 28-годишна жена. Групата е действала на територията на Пловдив и Хасковска област от началото на 2019 г. Тя е без йерархични нива и конкретен ръководител. Според първоначалната информация 42-годишният мъж, осъждан, имал ангажимента да набира и транспортира момичета, които да предоставят платени сексуслуги в казина и барове в Свиленград. На място другите двама, заемащи комуникационни длъжности в два хотела, намирали клиенти за предлаганата „услуга“. В хода на разследването са установени 11 момичета, използвани от групата в различни периоди от 2019 до началото на настоящата година. Специализираната операция за пресичане на престъпната дейност и задържане на участниците е проведена на 10 и 11 януари. В нея са участвали служители на сектора БОП - Пловдив, Пазарджик и Смолян, с подкрепата на техни колеги от сектор БОП – Хасково и Кърджали и сектор БОП – Стара Загора. Установените и задържани трима членове на престъпното сдружение са конвоирани до арестни помещения на Областната дирекция на МВР в Пловдив, със заповед за полицейско задържане до 24 часа те са конвоирани до арестни помещения на ОДМВР – Пловдив. Открити и иззети са мобилни телефони, чрез които комуникирали. Клиент и посредник са издирени и разпитани в качеството на свидетели. Разпитани, някои от тях пред съдия, са и пострадали момичета, едно от които е било установено на място. Продължават оперативните действия за установяване и на други жертви на трафик, както и на евентуални лица, имащи периферно и второстепенно отношение към престъпната дейност на групата. След доклад на материалите по делото в Специализираната прокуратура, на тримата задържани са повдигнати обвинения. На всеки от тях е наложена мярка за неотклонение „парична гаранция“ в размер на 10 000 лева. Работата по пълното документиране на престъпната дейност на групата продължава от служители на БОП - Пловдив, Пазарджик и Смолян.", "date": "2020.01.20", "title": "ГДБОП залови трима от престъпна банда за трафик на жени за сексуална експлоатация"}
{"url": "https://www.24chasa.bg/novini/article/8092246", "text": "Ниланши Пател от Индия запази рекорда си за тийнеджърката с най-дълга коса с постижение от 190 см, съобщи АФП. Тя получи отново сертификат от Книгата на рекордите на Гинес, като подобри предишното си постижение от 170,5 см от декември 2018 г. Ниланши Пател е на 17 години. Тя живее в гр. Модаса в източния щат Гуджарат. Гордият й баща е убеден, че гъстата и копринена коса на дъщеря му й е дала възможност от местен куриоз да стане международна знаменитост. Приятелите на Ниланши я наричат Рапунцел като героинята от приказката на братя Грим. Тя не е влизала във фризьорски салон от 11 години. Отказала се е след неприятно преживяване, когато е била шестгодишна, пише БТА. За да не се влачи косата си по пода, Ниланши ходи с обувки с висок ток. Тя не полага особени грижи за косата си, но разчита на помощта на майка си. Мие я веднъж седмично, а един или два пъти седмично я подхранва с масло. Суши я на слънце или със сешоар. Обикновено я сплита, но когато иска да играе, я прави на кок. Дългата коса й създава проблеми само когато плува.", "date": "2020.01.20", "title": "Момиче от Индия запази рекорда си за най-дълга коса - 190 см"}
{"url": "https://www.24chasa.bg/novini/article/8092189", "text": "През 1970, когато Благовест Сендов вече е декан на Факултета по математика и механика на СУ, влиза в действие \"Нов модел за висше образование по математика и механика\", който съществено се отличава от всичко, практикувано в България до онзи момент,  Новото образование е \"степенувано и профилирано\". Степените са наречени \"Блок А\", \"Блок\" и \"Блок С\". След успешно завършване на \"Блок А\", където обучението продължава 3,5 – 4 години, се получава диплома за завършено висше образование. След \"Блок В\" с продължителност 1,5 – 2 години дипломата е за \"магистър\", а след \"Блок С\" (3 години) и успешна защита на дисертация се дава научната степен \"Кандидат на науките\". По-късно последната е преименувана в \"Образователна и научна степен\" доктор. Лесно е, дори само по тези формални белези, да се разпознае приликата между този модел на образование и действащата днес у нас система за висше образование, описвана с ключовите думи „бакалавър – магистър – доктор“ и „Болонски процес“. Нека веднага напомним, че днешната система, която има англосаксонски произход, е наложена с големи усилия и огромни средства в континенталната част на Европейския съюз едва в края на 90-те години на миналия век, т.е. повече от 25 години след като е започнало използването й в България. Освен със структурните си белези, новият модел на образование по математика и механика се отличава от тогавашното образование със солиден \"текущ контрол\", който включва редовно даване (и оценяване) на домашни и провеждане на контролни работи през семестъра. Намален е броят на студентите в една група до максимум 15 души, като при това занятията се водят само сутрин и без \"празни часове\". Всяка седмица на студентите се предоставят помощни учебни материали, размножени на циклостил. За всеки курс и поток се назначава отделен екип, който отговаря за всички аспекти на образователния процес – от програмата до подбора на преподавателите по отделните предмети. Чрез анонимно анкетиране на студентите се осъществява \"обратната връзка\". Така кръгът на хората, които участват в процеса на вземане на управленски решения, се разширява значително. Тази своеобразна демократизация отприщва забележителна съзидателна енергия и у преподавателите, и у студентите, а и при ръководителите. Традиционните невидими стени, ограждащи и ограничаващи дейностите в различните катедри във Факултета (и секциите в Института), започват да отстъпват място на интердисциплинарното взаимодействие. И това е само един от многото странични ефекти на \"Модела за висше образование“. Има и редица други нововъведения, които тласкат силно напред мотивацията и на преподавателите, и на студентите. Да припомним, че образованието е степенувано и профилирано. Профилирането започва в \"Блок В\", в който могат да влязат само студенти с висок успех от завършилите \"Блок А\". В \"Блок С\", аспирантурата, е засилена и утвърдена \"образователната компонента\", състояща се в изучаването на не малък брой \"задължителни\" и \"избираеми\" курсове, които разширяват кръгозора на аспирантите и ги подготвят за ефективна изследователска работа. Има усещане за обмисленост и съзидателност на реформата, желание за съобразяване с особеностите на нашата математическа среда и конкретните условия за работа. Например, за реализацията на новия модел на математическо образование е необходимо почти да се утрои преподавателският състав във Факултета по математика и механика. Тъкмо тази необходимост е в основата на създаването и развитието на Единния център по математика и механика, обединяващ ресурсите на БАН и СУ с цел подобряване на висшето образование и засилване и разширяване на изследователската дейност. С големия си ентусиазъм, енергия и упорит труд екипът на Благовест Сендов успява да осъществи голяма промяна – и в съдържанието, и в стила на образователния процес, както и в съзнанието на участниците. Резултатите не закъсняват. Повишената дисциплина и редовната работа на студентите довежда до повишаване на успеваемостта. Изграждащите се в онзи момент териториални и ведомствени изчислителни центрове приемат с охота и благодарност питомците на \"Блок А\". Преодолян е и традиционният за БАН недостатък – липсата на пряк и масов контакт на учените със студентите. Чрез този контакти с помощта на съветската математическа школа за кратко време у нас се подготвят специалисти във всички модерни области на математиката и информатиката. Българската математика и информатика преживяват небивал и непознат до онзи момент разцвет, резултатите от който се виждат и днес. Съблазнено от този успех, но без да направи съдържателен анализ на предпоставките и причините за него, държавното и партийно ръководство на страната решава да проведе аналогични реформи и в другите науки, където също биват създадени Единни центрове, без общественото развитие у нас да изисква това в онзи момент и без да са налице други важни предпоставки за успешна интеграция на БАН и СУ – например наличието на мотивирани лидери като Благовест Сендов и Любомир Илиев. След почти 10-годишни опити да бъдат наложени, след търкания и борби, става ясно, че повечето Единни центрове са неефективни. Това компрометира самата идея за тези центрове и те биват закрити. Закрит е и математическият Единен център, който дотогава е продължавал да дава добри плодове... С това започва едно постепенно отстъпление от завоюваните позиции и връщане към традиционните форми на обучение отпреди 1970 година. Така се стига до това днес да внасяме от европейските страни и да внедряваме, като нещо съвсем ново и непознато, образователни практики, които сме използвали преди 20 години. В края на август 1979 г. със заповед на Министерството на народната просвета на неголям екип, начело с акад. Благовест Сендов, е възложено написването на \"експериментален буквар и математика за първи клас\". В екипа влизат изтъкнати дейци на българската култура и наука, поети, езиковеди, психолози, опитни педагози, които разработват и учебно помагало от съвършено нов и непривичен за онзи момент тип. В него са заложени и реализирани идеите за образование, при които не принудата, а любопитството и познавателната потребност на детето са двигатели на образователния процес. Поощрява се въображението и творческото начало. Целта е да се сложат основите на трайни навици за самостоятелно учене. Най-характерен е \"интегралният подход\", обединяващ неща, които до тогава в учебните програми се наричат Български език, Родинознание, Математика, Рисуване и т.н., и се изучават разграничено. Букварът е експериментиран в три пилотни паралелки с шестгодишни деца през учебната 1979–1980 г. Резултатите са обнадеждаващи, обществените очаквания - високи, но реакциите са полюсни – от възторг до яростно отричане. Колективът ясно вижда, че е необходима цялостна реформа на образователната система и си дава сметка, че само \"Букварът\" няма да е достатъчен за постигане на целта. Затова на 10 февруари 1980 г. акад. Благовест Сендов пише докладна записка до проф. Александър Фол, тогава министър на народната просвета, в която предлага в периода 1980–1985 г. към Министерството и БАН да се създаде работна група, която да разработи \"един от вариантите за реформа на образованието\". \"За да бъдат постигнати целите, пише акад. Сендов, трябва да бъде приложена нова технология за изработка на учебна документация, за планиране, организиране и управление на единния учебно-възпитателен процес.\" \"Вариантът, който ще разработи групата - продължава Сендов, трябва да бъде „научно експериментиран и усъвършенстван в самото училище, преди да бъде внедрен\". Докладната записка съдържа подробна и детайлна програма за действие. Предложението е прието. Работата продължава повече от 10 години. Групата бързо разработва главните постановки и принципи и на тяхна основа създава добре структурирана цялостна образователна система с внушителна по обем, замисъл и оригиналност учебна документация, с добре поднесено и интересно учебно съдържание, в което компютърните технологии са естествен елемент, с нови взаимоотношения между учител и ученик, със стимулиране на самостоятелната работа на учениците. Образователният процес се фокусира не върху преподаването на готови знания, а върху усвояването на навици за самостоятелно придобиване (откриване) на необходимата информация и проникване в същността на изучавания материал. През 1992 г. ПГО е закрита. Не се стига до продължаване на този образователен експеримент дори и след като направеното по поръчка на Министерството изследване недвусмислено показва, че училите по системата на ПГО ученици показват по-добри резултати от обучаваните по традиционната система. Образователната система на ПГО съдържа основните белези на нещо, което днес се нарича Изследователски подход към образованието (Inquiry Based Education). Този подход се характеризира с усвояване от страна на обучаемите на изследователско отношение към обкръжаващия свят. Това се постига чрез фокусиране върху решаването на задачи, (а не върху запомняне на факти) и активно участие на ученика в учебния процес – със задаване на въпроси, формулиране и проверка на хипотези, изпробване на различни възможности, провеждане на експерименти, работа в колектив и т.н. През последните 5 години Европейският съюз инвестира десетки милиони евро за разпространението на този метод в европейските училища, включително и в България. Отново се налага да усвояваме неща, в развитието на които България има международно признат принос.", "date": "2020.01.20", "title": "Какво направи акад. Сендов за математиката и учениците"}
{"url": "https://www.24chasa.bg/novini/article/8092285", "text": "БСП получи подкрепа и от \"Движение 21\" за вота на недоверие към правителството в областта на околната среда и водите. \"Имаме подкрепата и на тази политическа сила\", обяви пред журналисти заместник-председателят на ПГ на \"БСП за България\" Крум Зарков след консултации с \"Движение 21\" в парламента. По думите му това е била поредната ползотворна среща. Той посочи, че от \"Движение 21\" са подкрепили инициативата на БСП и са оценили високо подготвените мотиви, съобщиха от централата на партията. \"С тях споделяме общо разбиране, че не може да се очаква от това правителство, което докара чрез некомпетентността си тази криза, да я реши и да проведе необходимите за страната ни реформи\", добави Крум Зарков. Заместник-председателят на \"Движение 21\" Данаил Георгиев коментира, че са изразили още веднъж и пред БСП негативната си оценка за управлението на ГЕРБ. По думите му ГЕРБ управляват некомпетентно и прокорпуционно. \"За нас управлението на ГЕРБ води до проблеми в редица други сектори и до влошаване като цяло качеството на живот в страната, не само по отношение на водите, отпадъците и въздуха\", коментира Данаил Георгиев. Той посочи, че има сериозен дефицит на справедливост, както социална, така и по отношение на работата на правосъдната система.", "date": "2020.01.20", "title": "БСП получи подкрепа и от \"Движение 21\" за вота на недоверие към правителството"}
{"url": "https://www.24chasa.bg/novini/article/8092303", "text": "Поклонението пред академик Благовест Сендов ще се състои на 23.01.2020 г. /четвъртък/ от 11.00 ч. в сградата на Народното събрание на пл.\"Княз Александър Първи\" 1. Това съобщиха от БАН.                                                                                                                                                                                                                                                                                                                                ", "date": "2020.01.20", "title": "Поклонението пред Благовест Сендов ще е на 23 януари в Народното събрание"}
{"url": "https://www.24chasa.bg/novini/article/8092302", "text": "Надзорният съвет на Националната здравноосигурителна каса /НЗОК/ е утвърдил \"Спецификация на диетични храни за специални медицински цели, заплащани напълно или частично от НЗОК\". Това съобщиха от пресслужбата на НЗОК. С това решение се възлага на управителя на НЗОК до края на седмицата да открие процедура за обновяване на списъка. Целта е да се осигури достъпност и непрекъсваемост на лечението на здравноосигурените до диетични храни за специални медицински цели, както и допълване в Списъка на диетични храни за специални медицински цели, заплащани напълно или частично от НЗОК, в съответствие със списъка със заболявания, за чието лечение НЗОК заплаща. Касата заплаща лекарствени продукти, медицински изделия и диетични храни за специални медицински цели по Наредба 10 от 2009 г. \"За условията, реда, механизма и критериите за заплащане от НЗОК на лекарствени продукти, медицински изделия и на диетични храни за специални медицински цели, договаряне на отстъпки и прилагане на механизми, гарантиращи предвидимост и устойчивост на бюджета на НЗОК\".", "date": "2020.01.20", "title": "Предстои да се обнови списъкът с диетични храни, плащани от касата"}
{"url": "https://www.24chasa.bg/novini/article/8092335", "text": "БСП внесе в деловодството на парламента четвъртия вот на недоверие към правителството заради „провал в политиката в областта на околната среда и водите“. Конкретните обвинения са мръсният въздух, водната криза и боклукът от Италия. Вотът бе внесен в деловодството на Народното събрание от лидера на БСП Корнелия Нинова, зам.-председателите на ПГ на „БСП за България“ Крум Зарков, Георги Свиленски и Христо Проданов и от зам.-председателя на Комисията по околна среда и води и член на Изпълнителното бюро Манол Генов. Под вота на недоверие са се подписали 78 народни представители само от левицата. Внесохме 40 страници мотиви, обяви пред журналисти председателят на ПГ на \"БСП за България\" и на БСП Корнелия Нинова. Тя коментира, че вотът вече е успешен, но предприетите мерки са палиативни, съобщи БТА. Правилникът за организацията и дейността на Народното събрание позволява една пета от народните представители да могат внесат вот на недоверие срещу правителството. Това означава, че за внасянето му са необходими поне 48 народни представители, а парламентарната група на „БСП за България“ разполага със 79 депутати. Въпреки това социалистите проведоха консултации с парламентарно представените партии, както и тези извън Народното събрание, допълни  . След като вотът бъде внесен, разискванията по проекта за решение трябва да започнат не по-рано от три дни и не по-късно от 7 дни от постъпването на предложението, а гласуването на проекта за решение се провежда не по-рано от 24 часа след приключване на разискванията. За да мине вотът на недоверие обаче, за него трябва да са гласували повече от половината от всички народни представители. При отхвърляне на предложение за недоверие на Министерския съвет ново предложение не може да бъде направено в следващите 6 месеца.    ", "date": "2020.01.20", "title": "БСП внесе в деловодството четвъртия вот на недоверие към кабинета (Обновена)"}
{"url": "https://www.24chasa.bg/novini/article/8092323", "text": "Предприети са всички необходими дипломатически действия там, където е нужно, за осъждането на новото незаконно и пиратско нарушение на Турция в изключителната икономическа зона на Кипър, заяви говорителят на кипърското правителство Кириакос Кусиос пред кипърската информационна агенция, цитиран от вестник \"Филелефтерос\". Изявлението на Кусиос е в отговор на обявения от Анкара планиран нов сондаж в блок 8 на изключителната икономическа зона на Кипър, предава БТА. \"Турция се превръща в държава-пират в Източното Средиземноморие. Въпреки многократните призиви на международната общност и особено на ЕС да преустанови незабавно незаконните действия, тя продължава нарушенията на кипърската изключителна икономическа зона и континенталния шелф на Кипър\", заяви Кусиос. Той съобщи, че на днешното заседание на Съвета по външни работи на ЕС кипърският външен министър Никос Христодулидис ще поиска от колегите си от ЕС ефективна намеса на Съюза както по въпроса за незаконните действия на Турция край Кипър, така и по останалите теми, които занимават региона.", "date": "2020.01.20", "title": "Кипър: Турция се превръща в \"държава-пират\" в Източното Средиземноморие"}
{"url": "https://www.24chasa.bg/novini/article/8092388", "text": "Хранителни продукти и цигари са откраднати от склад в Добрич – съобщават от полицията. На 17 януари, около 08,10 ч., е получено съобщение за извършена кражба от складови помещения по ул. „Ген. Г. Попов” в град Добрич. Установено е, че чрез използване на техническо средство, неизвестен извършител е проникнал в пет помещения. По данни на тъжителя е извършена кражба на неустановени към момента количества хранителни продукти и цигари. По случая е образувано досъдебно производство.", "date": "2020.01.20", "title": "Обраха цигари и храни от склад в Добрич"}
{"url": "https://www.24chasa.bg/novini/article/8092384", "text": "Главният прокурор Иван Гешев вече е определил заместниците си. Това става ясно от дневния ред на прокурорската колегия на  ВСС, която ще заседава в сряда. Гешев предлага Красимира Филипова, която досега беше прокурор във Върховна касационна прокуратура, а преди това зам.министър на правосъдието,  в кабинета \"Борисов 2\" да бъде единия му заместник. Досегашният прокурор от СГП Десислава Пиронева е другото предложение за заместник на главния прокурор.  Тя ще отговаря за Върховната административна прокуратура. Досега този пост се заемаше от Ася Петрова, която ще бъде преназначена в прокурор във Върховна касационна прокуратура. Десислава Пиронева бе одобрена за европейски прокурор от България през февруари миналата година. Третото предложение е Пламена Цветанова, която е член на ВСС. Преди това е била следовател в Националната следствена служба.    Освен това от дневния ред на прокурорската колегия става ясно, че административният ръководител на Софийската апелативна прокуратура Радослав Димов предлага шефката на Софийската градска прокуратура Емилия Русинова за свой заместник. Другото предложение на Димов за негов е заместник е Галя Маринова, досега прокурор в Бургаската окръжна прокуратура. Временно СГП ще бъде оглавена от Даниела Димитрова, която досега бе заместничка на Русинова.", "date": "2020.01.20", "title": "Иван Гешев избра заместниците си (Обновена)"}
{"url": "https://www.24chasa.bg/novini/article/8092383", "text": "Полагането на инженерни мрежи и съоръжения на техническата инфраструктура успоредно на пътя могат да бъдат разположени в обхвата на пътя само в случай на подадена декларация, с която се заявява, че при необходимост от изместване на съоръжението заявителят ще извърши това за собствена сметка. В зоната на банкета се допускат само кабели за интелигентни транспортни системи, свързани с управлението на движението. Това предвижда проектът на Наредба за изменение на Наредба № РД-02-20-2 от 2018 г. за проектиране на пътища, който Министерството на регионалното развитие и благоустройството публикува за обществено обсъждане, съобщиха от пресцентъра на МРРБ. Причините за промените са, че изграждането на подземни технически проводи и съоръжения, в случаите на полагането им успоредно на пътя, но извън неговия обхват, създава сериозни затруднения, а в някои случаи прави невъзможно разполагането на инженерните мрежи и съоръженията на техническата инфраструктура, напр. при наличие на склон, дере, река, скала или поради преминаването им през имоти, които са с различни видове собственост. С проекта на Наредба се цели да се предвиди възможност за проектиране и изграждане на подземни технически проводи и съоръжения, представляващи обществен интерес в обхвата на пътя, при условие, че заинтересованото лице представи декларация по чл. 20, т. 1 от Наредбата за специално ползване на пътищата, с която заявява, че при необходимост от изместване на съоръжението /напр. при монтаж на ограничителни системи за пътища, реконструкция, ремонт и др. на пътя/ то ще извърши това изместване за собствена сметка. Измененията ще гарантират и че при необходимост от изместване на съответната инфраструктура, това няма да доведе до допълнителни разходи за сметка на държавния бюджет. Проектът на наредбата е публикуван на официалната страница на МРРБ и на Портала за обществени консултации.", "date": "2020.01.20", "title": "Променят наредбата за проектиране на пътища"}
{"url": "https://www.24chasa.bg/novini/article/8092437", "text": "Двама младежи от Добрич - на 19 и на 16 години, са задържани в момент на взлом на кафемашина по ул. „Генерал Г. Попов” в град Добрич – съобщават от Областната дирекция на МВР. Обирът е станал около 21.30 часа на 19 февруари. При последвалите процесуално-следствени действия в тях са открити монетите, които са откраднали. Работата по случая продължава в условията на бързо полицейско производство.", "date": "2020.01.20", "title": "Хванаха крадци на кафемашина в Добрич"}
{"url": "https://www.24chasa.bg/novini/article/8092464", "text": "Япония ще създаде подразделение за космическа отбрана, за да се защити от потенциални заплахи, след като нейни съперници разработват ракети и други военни технологии. Това заяви днес японският премиер Шиндзо Абе, цитиран от Асошиейтед прес. Новото звено ще си сътрудничи тясно с американския си аналог, създаден неотдавна от президента Доналд Тръмп. Подразделението за операции в Космоса ще започне да функционира през април като част от японските военновъздушни сили за самоотбрана, каза Абе в реч на откриването на първата за тази година сесия на парламента, предава БТА. Той заяви, че Япония трябва също да се защитава от заплахи в киберпространството и от електромагнитно въздействие върху японските сателити. Нараства безпокойството, че Китай и Русия търсят начини да въздействат, изваждат от строя и разрушават сателити. \"Драстично ще засилим способностите и системите ни, за да си осигурим превъзходство\" в тези области, каза Абе. Премиерът настоява японските сили за самоотбрана да разширят международната си роля и способности. Това трябва да стане чрез засилено сътрудничество със САЩ и в контекста на нарастващите военни способности на Китай и Северна Корея, отбелязва АП.", "date": "2020.01.20", "title": "Шиндзо Абе: Ново военно подразделение ще защитава Япония от заплахи от Космоса"}
{"url": "https://www.24chasa.bg/novini/article/8092458", "text": "Президентът на КНСБ Пламен Димитров заяви пред журналисти, че увеличението на заплатите на работещите във ВиК сектора няма алтернатива, защото системата е на ръба на своята функционална зависимост от персонал, съобщи БТА. Той посочи, че разходите за възнаграждение на близо 16 000 души, заети в сектора, от които над 7000 са на минимална заплата, трябва да бъдат увеличени с 15 на сто, защото сега заплатите изостават от средните за страната. По разчети на синдиката за целта са нужни около тридесет и няколко милиона, които трябва да бъдат генерирани като допълнителни приходи от вътрешни възможности или от икономии в някои дейности, каза Димитров. Заместник-министърът на регионалното развитие и благоустройство Николай Нанков посочи сред възможностите за осигуряване на допълнителни постъпления за сектора - нормативни промени за преодоляване на свръхрегулацията му, създаването на \"Холдинг ВиК инфраструктура\", като има идея в него да се включи и търговец на ток само за ВиК операторите в контекста на това, че някои дружества работят с помпажна вода. Освен това, с предстоящото подготвяне през април на новия Закон за ВиК, ще се работи за гарантиране на редуцирането на кражбите на вода и максимална събираемост на задължения към дружествата от сектора, като несъбраните вземания са 117 млн. лева. Днес в КНСБ се състоя среща за състоянието на ВиК системата. В отговор на въпрос, Нанков увери, че няма опасност от скъсване на стената на язовир \"Бели искър\" във връзка с предложението Перник да се снабдява с вода от язовир \"Белмекен\" през София. В момента има около 15 на сто свободен обем, който язовир \"Бели искър\" да поеме от водосбора на \"Белмекен\", за да достигне обем от 70 процента, който е безопасен за стената. През това време ще бъде изграден байпас \"Мало Бучино\" и тази вода ще се подава към жителите на Перник и няма да има надвишаване на критичния обем на язовира и опасност от скъсване на стената му, обясни Нанков. Той уточни, че МРРБ ще даде строителното разрешение на база на изготвен идеен проект за допълнителен водопровод - отклонението към Перник при с. Мало Бучино, който е с дължина 13 км. Възложители на бъдещите строителни дейности по обекта по специалния ред на ЗОП ще са областните управители на София и Перник. За проекта предварителни разчети показват, че ще са нужни около 25 млн. лв., които вероятно ще бъдат отпуснати с постановление на МС от бюджета, коментира Нанков.", "date": "2020.01.20", "title": "Над 30 млн. лева са нужни за 15% по-високи заплати на заетите във ВиК сектора"}
{"url": "https://www.24chasa.bg/novini/article/8092508", "text": "Руският президент Владимир Путин този път разигра нещата по друг начин. Вместо да обяви открито намерението си да удължи управлението си, както направи през 2011 г., той предложи конституционни поправки, за да изглежда, че дава повече власт на парламента на Русия. Вместо да обяви това като свършен факт, заяви, че народът трябва да се произнесе чрез гласуване. И после извърши светкавични и неочаквани промени в управлението на Русия, поставяйки начело на правителството не много известен чиновник без политически амбиции. Путин обяви промени, в което мнозина видяха стратегия за оставането му на власт и след края на мандата му през 2024 г. И предложените конституционни реформи, които може да му позволят да остане на власт като министър-председател или ръководител на Държавния съвет, не предизвикаха кой знае какво обществено възмущение. Нито оставката на Дмитрий Медведев, руския премиер, когото Путин бързо смени с малко известния шеф на данъчната служба Михаил Мишустин. Беше много по-различно от случилото се през 2011-2012 г., когато усилията да се подготви връщането на Путин като президент попариха надеждите на руснаците за либерализация и предизвикаха масови протести в Москва. Новият министър-председател Мишустин бе представен и похвален от правителствени представители и коментатори като \"ефективен мениджър\" с достатъчен опит в областта на финансите, който ще може да извади стагниращата руска икономика от тресавището. Много от руснаците може да видят в това положителна промяна, а не сложна политическа комбинация. Според проучване от петък на руския държавен институт за проучване на общественото мнение ВЦИОМ 45 процента от запитаните смятат, че тези промени са отражение на искреното желание на Путин да промени съществуващата властова структура. Но опозиционни лидери като Алексей Навални заявиха, че промените не са това, което хората очакват. Путин се стреми \"да остане пожизнен едноличен лидер\" и да управлява Русия като своя \"собственост\", поделена между него и поддръжниците му, написа в Туитър Навални. Обявените промени по никакъв начин не взимат предвид истинските очаквания на руснаците, каза съратничката на Навални Любов Собол. \"Хората искат да се сложи край на корупцията, хората искат подобряване на жизнения си стандарт. Искат реформа на здравната система, безпокоят се от пенсионната реформа. Нищо няма да се направи по нито едно от тези искания\", каза Собол пред Асошиейтед прес. Сходно звучи и изказването на Владимир Милов, опозиционен политик. Руснаците са склонни да преглътнат временно влошаване на условията на живот, ако виждат потенциал за бъдещ растеж, но обръщението на Путин показва, че той не се интересува от това, заяви Милов. \"Сега това е основният конфликт между Путин и обществото\", каза той. \"Обществото не може да чака нов икономически растеж, а Путин не го е грижа, той е зает с други неща. Но в един момент това ще се върне като бумеранг\", добави Милов. Въпреки всичко малко вероятно е обявените конституционни реформи да предизвикат нова вълна от протести. \"В последно време всички протести ставаха след изблик на дълго трупано негодувание, който е предизвикан от нещо. Промяната на конституцията е малко вероятно да бъде такъв катализатор\", каза Милов. Денис Волков, социолог от независимия социологически център \"Левада\", заяви, че промените в сферата на управлението са толкова неясни, че е малко вероятно да предизвикат обществен гняв. \"Не е ясно какво става. За президентско управление ли става дума? За някакъв друг управленски орган ли? Не е ясно от какво точно трябва да изразят недоволство хората\", каза той. \"Трудно е да се протестира срещу нещо, което е неясно\", добави Волков. Социологът отбеляза, че през 2011-2012 г. рейтингът на Путин е бил доста по-нисък - повече от половината от хората се искали той да си тръгне. \"Точно сега няма порив за смяна на лидера на страната\", каза Волков. Остава и въпросът дали опозицията ще бъде в състояние да мобилизира хората за протест. Миналата година Кремъл увеличи натиска върху активисти и политици, затрупвайки ги със солени глоби и изтощавайки ги с арести и процеси. Срещу Собол и други съратници на Навални са образувани няколко наказателни дела. Собол каза, че дължи на държавата над 400 000 долара глоби и очаква да бъдат наложени нови глоби на дейци на опозицията. \"Има голяма вероятност тази година политическият натиск върху нас да продължи\", заяви тя. Въпреки всичко Собол се зарече опозицията да продължи борбата, като протестира, оспорва действията на правителството в съда и изобличава корумпирани чиновници. В четвъртък Навални заяви в публикация в интернет, че съпругата на Мишустин е спечелила около 12 милиона долара през последните девет години според данъчните й декларации, макар че никога не е притежавала или управлявала бизнес. Той поиска отговори от Мишустин и твърди, че става дума за корупция. Дмитрий Гудков, бивш депутат, а сега опозиционен политик, смята, че е много вероятно да има предсрочни парламентарни избори, тъй като по думите му Кремъл ще иска те да са тази, а не следващата година. \"Те бързат и искат (да прокарат предложените конституционни поправки) при сегашния парламент, който напълно контролират\", каза той. \"Ясно е, че това променя стратегията ни\", заяви Гудков. (От БТА)", "date": "2020.01.20", "title": "АП: Ходовете на Путин не оставят голям избор на опозицията"}
{"url": "https://www.24chasa.bg/novini/article/8091416", "text": "Мъж, най-вероятно наркоман, намушка 7 в гърба майка си с нож, след което опита да се самоубие. Жестокото престъпление се е разиграло тази сутрин в столичния квартал Младост. Жената е била намерена около 9:30 сутринта в безпомощно състояние и веднага е откарана във МБАЛ \"Света Анна\", където лекарите се борят за живота й. От там съобщиха, че тя е със седем порезни рани в гръдно-коремната област и гърба. Синът й е открит на метри от нея с прободна рана в областта на главата. Ножът е намерен наблизо, а мъжът е откаран във ВМА. Смята се, че той е наркоман. ", "date": "2020.01.20", "title": "Мъж наръга седем пъти майка си в София и опита да се самоубие"}
{"url": "https://www.24chasa.bg/novini/article/8091455", "text": "Премиерът Бойко Борисов поиска спешни законодателни промени след убийството на 18-годишната Андреа. Той е възложил на депутатите на ГЕРБ текстовете да бъдат готови в кратки срокове, след комуникация и диалог с прокуратурата. Идеята е да не е задължителна редукцията за размера на присъдата при тежки престъпления срещу личността-убийство, изнасилване, блудство, когато са извършени съзнателно от непълнолетни. Сега максималната присъда, която може да получи непълнолетен за тежко престъпление е 12 г. Това стана ясно след срещата при премиера Бойко Борисов с бащата на убитата Андреа Асен Руменов. Тя бе зверски убита от 17-годишния Аксел Олегов в дома ѝ в Галиче. Премиерът е категоричен, че това не може да продължава така,защото мъката на хората е огромна и не може да продължаваме само с обещания за мерки, каза депутатът от ГЕРБ Манoил Манев. Още утре главният прокурор Иван Гешев ще разпореди проверка на лица с две и три висящи производства, каза говорителката на прокуратурата Сийка Милева. И обясни, че всички тези мерки се вземат за намаляване на такива престъпления. \"Много ми е трудно да говоря. Премиерът и главният прокурор обещаха да направят всичко възможно тази престъпност да спре. Това не бива да продължава, защото животът на много хора ще бъде унищожен, заяви през сълзи бащата на убитата Андреа Асен Руменов. Тя бе зверски убита от 17-годишния Аксел Олегов в дома ѝ в Галиче.", "date": "2020.01.20", "title": "Борисов поиска поправки в закона след зверското убийство на Андреа (Видео, снимки)"}
{"url": "https://www.24chasa.bg/novini/article/8091009", "text": "През 2020 г. потреблението на природен газ в Китай ще продължи да се увеличава, особено на фона на усилията на страната да се справи със замърсяването на въздуха, предаде  Потреблението на природен газ ще се разшири до 8,6%, което означава 330 милиарда кубични метра през 2020 г, сочи изследване на компания PetroChina – най-големия производител на природен газ и нефт в Китай. Производството ще нарасне с 8,2% до 187,5 милиарда кубични метра, а вносът се очаква да се повиши с 9,3% до 150 милиарда кубични метра. Според тригодишния план за действие в областта на контрола на замърсяването, обявен през 2018 г, Китай ще увеличи дяла на природния газ в общото потребление на енергия с 10% през 2020 г.", "date": "2020.01.20", "title": "Потреблението на природен газ в Китай се очаква да нарасне през 2020 г."}
{"url": "https://www.24chasa.bg/novini/article/8091493", "text": "Арестът на Мън, дъщеря на основателя на \"Хуавей\", извършен през декември 2018 г. по искане на САЩ, разгневи Китай. Компанията е основен двигател за амбициите на Пекин да стане световна технологична сила. Говорителят на китайското външно министерство Гън Шуан каза днес в Пекин, че Канада трябва да поправи грешката си и да освободи Мън. Сега тя е пусната под гаранция и живее в едно от двете си имения във Ванкувър, предава БТА. Вашингтон обвинява \"Хуавей\", че чрез фиктивна компания в Хонконг продава оборудване на Иран в нарушение на санкциите. Освен това 47-годишната Мън е обвинена в измама, тъй като се твърди, че е заблудила банка HSBS за сделките между \"Хуавей\" и Техеран. Американската прокуратура твърдеше, че случаят с Мън не е свързан с търговския спор между Китай и САЩ. Но седмици след нейния арест президентът Доналд Тръмп намекна, че може да се намеси, ако това ще помогне за решаване на търговския спор. Сега адвокатите на китайката изтъкват думите на Тръмп като доказателство, че делото срещу нея е политически мотивирано.", "date": "2020.01.20", "title": "Започва делото за екстрадиране в САЩ на арестуваната в Канада шефка на Huawei"}
{"url": "https://www.24chasa.bg/novini/article/8091491", "text": "Иран заяви днес, че не е затворил \"вратата за преговори\" за уреждане на спора около ядреното си споразумение със световните сили. Конфликтът постепенно се изостряше, след като САЩ се оттеглиха от договора през 2018 г., предава БТА. Говорителят на иранското външно министерство Абас Мусави каза, че всякакви по-нататъшни ходове на Техеран за ограничаване на ангажиментите му по споразумението ще зависят от действията на другите страни, след като европейските държави задействаха механизъм, който може да доведе до връщане на санкциите на ООН срещу Иран, предаде Ройтерс. \"Техеран все още е част от споразумението. Твърденията на европейските сили, че Иран го нарушава, са безпочвени\", каза Мусави на седмична пресконференция в Техеран и добави, че \"вратата за преговори\" не е затворена. \"Дали Иран ще ограничи още повече ядрените си ангажименти, ще зависи от другите страни и от това дали интересите на Иран са гарантирани от споразумението\", заяви говорителят.", "date": "2020.01.20", "title": "Иран не изключва преговори за прекратяване на\nядрения спор"}
{"url": "https://www.24chasa.bg/novini/article/8091525", "text": "48-годишен мъж от Шумен е бил задържан след като нанесъл удар на полицейски служител след сигнал за семеен скандал, съобщиха от пресслужбата на ОД на МВР-Шумен. Малко след 01:15 часа днес в дежурната оперативна част на областната дирекция в града е потърсено съдействие от полицията след възникнал скандал в имот на ул. \"Тича\". Към адреса веднага бил насочен полицейски екип. При пристигане на адреса униформените установили пред имота мъж. По време на проверката шуменецът нанесъл удар с ръка в областта на дясното око и с крак в тялото на полицейски служител. Задържан е за срок до 24 часа в РУ-Шумен. Образувано е досъдебно производство за причинената телесна повреда на полицай при изпълнение на службата му.", "date": "2020.01.20", "title": "Арестуваха шуменец, ударил полицай"}
{"url": "https://www.24chasa.bg/novini/article/8091544", "text": "Полицията в американския град Канзас, щата Мисури, съобщи за най-малко двама убити и 15 ранени при стрелба пред бар, предаде Асошиейтед прес. Служители на полицията са били изпратени на място малко преди полунощ след сигнал са стрелбата. Силите на реда съобщиха, че в болници в района са откарани поне 15 ранени, трима са в критично състояние, предава БТА. Полицията смята, че извършителят е бил сам и е единият от двамата души, открити мъртви на паркинга при бара. Другата жертва е жена. Според полицията нападателят открил огън по хората, които чакали на опашка да влязат в бара. Той бил прострелян от въоръжен охранител.", "date": "2020.01.20", "title": "Двама убити и 15 ранени при стрелба в Канзас"}
{"url": "https://www.24chasa.bg/novini/article/8091575", "text": "Птицечовките в Австралия са на ръба на оцеляването, съобщиха ДПА и Ройтерс. Изследване на австралийски учени сочи, че човешката дейност и климатичните промени ограничават хабитата на редките животни, предава БТА. Продължаваща три години тежка суша в Австралия, заедно с разчистването на земята и климатичните промени влошават прогнозата за оцеляване на редките животни, каза Гилад Бино, изследовател от университета на Нов Южен Уелс пред Ройтерс. \"Птицечовките са еволюционни реликви, уникални за Австралия, и фактори като нарастващата честота и продължителност на сушата със сигурност ще приближат много популации до изчезване\", смята той. Пред ДПА Бино посочва, че птицечовките вече са изчезнали на местно ниво в много райони на Австралия и хабитатът им е напълно заличен. Изследването прогнозира спад в размера на \"очакваната минимална популация\" между 52 и 72 на сто в зависимост от интензивността на сушата през следващите 100 години. Това означава, че птицечовките ще изчезнат в около 40 на сто от районите, които в момента обитават. Птицечовките са отчасти птици, отчасти влечуги и отчасти бозайници според генетичната им карта. Те обитават Източна Австралия, Тасмания и Южна Австралия, но там вече са на изчезване.", "date": "2020.01.20", "title": "Птицечовките в Австралия са на ръба на оцеляването"}
{"url": "https://www.24chasa.bg/novini/article/8091606", "text": "Семейната трагедия се разигра тази сутрин пред втори вход на блок 502 в столичния квартал \"Младост\". Милен наръгал майка си 7 пъти в гърба и в гърдите, след което опитал да се самоубие. Това станало минути пред 9 часа. Двамата са откарани в болници, където лекари се борят за животите им. 60-годишната жена има има пневмоторакс и хемоторакс. Тя е настанена в реанимацията на \"Св. Анна\". Милен е във ВМА. ", "date": "2020.01.20", "title": "Тежък рак накарал Милен Балканов да наръга майка си в София"}
{"url": "https://www.24chasa.bg/novini/article/8091576", "text": "От прокуратурата на Република България разпространиха видеозаписи за Емилиян Гебрев, пратени във ФБР за експертиза. Във връзка с публикация в сайта на прокуратурата от 10.12.2019г. ( ) и предвид високия обществен интерес по водено от Софийска градска прокуратура разследване за опит за убийство, чрез отравяне на Емилиян Гебрев, главен директор и собственик на фирма „ЕМКО“ ООД, на неговия син Христо Гебрев и на В.Т., директор „Производствена дейност“ в „ЕМКО“ ООД, пресцентърът на ПРБ предоставя записите от охранителна камера на подземен паркинг на търговското дружество. След извършен анализ на записите от охранителната камера, се вижда, че маскирано лице се движи между автомобилите на дружеството. В тази връзка в лаборатория на ФБР е възложена видео-техническа експертиза, която да установи самоличността на лицето, евентуално съпричастно към извършеното престъпление. Записите се предоставя след разрешение на наблюдаващите прокурори по реда на чл. 198, ал. 1 от НПК.", "date": "2020.01.20", "title": "Прокуратурата пусна видеа за Гебрев, пратени във ФБР за експертиза"}
{"url": "https://www.24chasa.bg/novini/article/8091678", "text": "Действията в министерството на външните работи са трескави, защото темата за изключителната икономическа зона изглеждаше табу за Атина в рамките на политиката на умиротворяване, която следваше по отношение на Турция. Катализатор на процесите, които принудително изправят страната пред буря от развития на дипломатическото поле, са двата меморандума за сътрудничество, които Анкара подписа с международно признатото правителство в Триполи на Файез Сарадж, които предвиждат военно сътрудничество между двете страни, но и определяне на морските зони, като изнамират \"общи граници\" между Турция и Либия южно от Крит в нарушение на гръцките суверенни права. Два меморандума, които показаха намерението на (турския президент) Реждеп Тайип Ердоган да използва докрай кризата в Либия, като поеме активна роля в \"геополитическата игра\", стремейки се да създаде свършен факт чрез опита за обявяване на изключителна икономическа зона с правителството в Триполи с меморандума, който има за цел да създаде един морски коридор в Егейско море, който ще даде възможност на Турция да засили претенциите си в енергийните проекти. Това е едно действие, което изисква дипломатическо съзряване от Атина, която иска да изгради дипломатическа стена за защита на суверенните си права. Една стена, укрепването на която явно преминава през обявяването на изключителна икономическа зона. \"Ситуацията, която се създаде в Източното Средиземноморие, изисква от Атина да изтъче една дипломатическа тъкан, която да я превърне в част от процесите, като я утвърди като фактор на стабилност. Страната трябва да стане част от интересите на силните играчи и да им даде мотив да не желаят разклащане на стабилността, като засилят дипломатическата й защита\", отбелязват пред \"Та неа\" високопоставени източници, свързани с националната сигурност, по отношение на стратегията на Атина. Те споменават и разговорите за определяне на изключителната икономическа зона с Италия и Египет като пример за такава политика. Първият кръг от срещи на техническите екипи на министерството на външните работи както с Рим, така и с Кайро, за подписване на съответните спогодби беше проведен на 30 декември и на 8 януари съответно, а резултатите (от тях) се определят като съвсем положителни и дипломатически източници твърдят, че те позволяват на Атина да чувства оптимизъм. Информация за разговорите, не на последно място и поради регионалните събития, се дава с капкомер и дипломати коментираха за \"Та неа\", че въпреки обстоятелството, че публикуването на детайли в този момент се забранява, стъпките, които се предприемат, доближават страната все по-близо до обявяването на изключителна икономическа зона, което ще бъде и решително действие срещу турските машинации. Следващият кръг от разговорите Гърция - Италия и Гърция - Египет вече е планиран и остава да бъдат уточнени съответните дати. Като се има предвид, че Рим изглежда, че търси собствената си роля в Източното Средиземноморие, с някои колебания по отношение на Турция, а Египет също се утвърждава като фактор в процесите поради намесата си в Либия, изключителната икономическа зона вероятно ще се окаже решаващ ход на дипломатическата шахматна дъска от страна на Атина, в съчетание и с подписването на междудържавното споразумение за изграждането на Източносредиземноморския газопровод на 2 януари. По повод на събитията почетният посланик Александрос Малиас подчертава значението на активизирането на гръцката дипломация в тази посока. Както заявява пред \"Та неа\", \"Гърция през последните доста години изглежда доста нерешителна да използва координати и карти. Като първа стъпка бих предложил да проучим целесъобразността на незабавното обявяване на координатите, които са отразени в картата, която съпътства закона Маниатис от 2011 г.\" (който определя, че при липса на изрично споразумение със съседните страни, гръцкият континентален шелф и изключителната икономическа зона следват средната линия между бреговете на Гърция и съответната страна - б.ред.) Това е единственият закон и карта, които се отнасят до зоните в цяла Гърция, преди всичко южно от Крит.\" Нуждата от обявяване на координати и на карти от Гърция, както пред ООН, така и пред всички необходими международни организации от страна на Атина, е от жизнено значение, смята Александрос Малиас, който отбелязва, че Гърция би трябвало да изгради образа на страна, \"решена да не отстъпи пред свършените факти\". /БТА//Петър Къдрев/", "date": "2020.01.20", "title": "Гърция обмисля незабавно да разграничи морските си пространства с Италия и Египет"}
{"url": "https://www.24chasa.bg/novini/article/8091688", "text": "Евродепутатът Ангел Джамбазки е глобен с 1000 лв., а шофьорската му книжка е отнета за една година. Това става известно от публикуван в сайта на Народното събрание отговор на въпрос от депутата Десислав Чуковлов към вътрешния министър Младен Маринов. Ангел Джамбазки не бил съгласен с резултата от дрегера и поискал да даде кръвна проба. Тя е била взета в болницата в Самоков, а след това изпратена в УМБАЛ \"Св. Анна\". Резултатът от нея е бил 1,08 промила алкохол в кръвта. От отговора на министър Маринов се разбира още, че към момента наложеното на Джамбазки наказание не е обжалвано.", "date": "2020.01.20", "title": "1000 лв. глоба и отнета книжка за година на Ангел Джамбазки, шофирал пиян"}
{"url": "https://www.24chasa.bg/novini/article/8091718", "text": "Започва разследва и у нас за убийството на 28-годишния футболен фен на \"Ботев\" (Пловдив) Тоско Бозаджийскин в Солун.Това стана ясно след срещана на фенове на отбора с премиера Бойко Борисов. Те, баща му и адвоката на семейството дойдоха заради убития 28-годишен Тоско Бозаджийски в Солун след мач на гръцките ПАОК и \"Арис\". На срещата бяха и главният прокурор Иван Гешев и правосъдният министър Данаил Кирилов. Прокуратурата ще образува паралелно досъдебно производство под надзора на Софийска градска прокуратура, каза говорителката на Гешев Сийка Милева. Уточни, че делото ще е и под специалния надзор на ВКП. Правосъдният министър Данаил Кирилов заяви, че Борисов му разпоредил да поиска информация за разследването от гръцкото правосъдно ведомство. Семейството на Тоско се страхува, че засега са задържани само двама от 20-те нападатели, обясни адвокатът им Константина Харизанова. Бащата на Тоско - Георги пък е получил уверение, че ще се вземат справедливи мерки и случаят няма да се забрави.                                                                                                                                                                                                                                                                                                                                ", "date": "2020.01.20", "title": "Разследват и у нас смъртта на Тоско в Солун"}
{"url": "https://www.24chasa.bg/novini/article/8091730", "text": "Благовест Сендов е едно от най- ярките имена в българската наука и образование. Признат учен в целия свят, активен общественик и дипломат. Той даде много на България и на света в областта на математиката и новите технологии. Беше отдаден на младите математически таланти с цялото си сърце. Подготви десетки свои последователи, които го уважават и ще продължат делото му. Почивай в мир! Тези думи изрази лидерът на БСП Корнелия Нинова, цитирана от пресцентъра на партията.", "date": "2020.01.20", "title": "Нинова: Сендов даде много на България и света в областта на математиката и новите технологии"}
{"url": "https://www.24chasa.bg/novini/article/8091693", "text": "На 18 януари в 11:37 часа, чрез тел. 112 в дежурната част на РУ – Габрово е получен сигнал от 48-годишен жителка на града, която съобщава за неизвестен, който хлопа по вратите на входа, в който се намира обитаваният от нея апартамент, и притеснява  живущи на адреса. На място незабавно е изпратен полицейски автопатрулен екип, който установява, че стъклата на входната врата на блока са счупени. Освен тях, са натрошени четири стъкла на общи тераси в междустълбищното пространство и е увредена входната врата на един от апартаментите. В резултат на проведени незабавни оперативно-издирвателни и заградителни мероприятия е установен и задържан за срок до 24 часа по ЗМВР вероятният извършител на престъплението – мъж на 28 години, гражданин на Габрово. По случая е образувано досъдебно производство, разследването по което се провежда под надзора на районната прокуратура.", "date": "2020.01.20", "title": "Задържаха мъж, потрошил входа на блок в Габрово"}
{"url": "https://www.24chasa.bg/novini/article/8091775", "text": "Проблемите с лекарствата биха се решили, ако държавните, общинските и частните болници започнат да ги поръчват централизирано и през електронната платформа. Това каза пред журналисти Иван Кокалов от КНСБ, след заседание на Надзорния съвет на НЗОК. Той подчерта, че това би било решението на проблема и уточни, че би трябвало така да процедират лечебни заведения, ако искат да работят с обществения ресурс за здравеопазване, предава БТА. Сегашната законова възможност частните болници да не правят обществени поръчки за лекарства Кокалов окачестви като \"лобистко решение\". Някой трябва да обясни кой дистрибутор си е позволил до 700 процента надценка, каза председателят на Българския лекарски съюз /БЛС/ д-р Иван Маджаров. Той добави, че БЛС очаква информация от проверката, която ще се извърши от Съвета по цени и реимбурсиране на лекарствени средства по казуса с лекарство, което държавните болници купуват на определена цена, а частните - до 7 пъти по-висока. \"Кой има информация как се търгува лекарството - който плаща, и е чудно как страната, която купува, не е забелязала 7 пъти разлика в цените\", добави още той. Маджаров също подкрепя тезата, че частните болници трябва да правят обществени поръчки, ако искат да ползват обществения ресурс. Кокалов и Маджаров увериха, че договорните партньори на НЗОК няма да загубят от това, че новият Национален рамков договор /НРД/ все още не е обнародван. Очаква се документът да бъде публикуван в Държавен вестник в края на тази седмица. Надзорният съвет ще възложи изготвяне на проект и анализ дали има възможност да се намали броят на районните здравноосигурителни каси. Това не е самоцел, искаме да подобрим обслужването на хората и разходването на ресурс, увери Кокалов. На следващото заседание ще се обсъжда засилването на контролните функции на НЗОК.", "date": "2020.01.20", "title": "КНСБ: Електронна платформа ще оправи проблемите с лекарствата"}
{"url": "https://www.24chasa.bg/novini/article/8090631", "text": "„Кризата в Перник отвори очите на всички. Аз не мисля, че в момента може да се случи нещо подобно, защото обществото вече е изключително негативно и наблюдава тези процеси. Не бихме си позволили с наши действия да увредим други градове. Трябва да направим всичко възможно язовир „Студена” да си възвърне силите”. Това заяви министърът на икономиката Емил Караниколов пред Нова тв. „В момента каквото и да правим, това не се получава. Язовирът е с критично ниво. Разчитам на природата и вярвам, че тя ще напълни язовира”, каза още той. „Това, което успяхме да направим с язовира е да намалим разходите, които бяха около 8 см на денонощие. Сега са около 5,5 см. Очакваме обаче, че ще има застудяване, което води до това дебитът, който влиза в язовира да е по-малък”, посочи Караниколов.", "date": "2020.01.20", "title": "Емил Караниколов: Застудяването ще намали дебита в язовир „Студена”"}
{"url": "https://www.24chasa.bg/novini/article/8090641", "text": "В събота беше анонсирано едно ново предложение - да се използва водопроводната мрежа на София, през която да се доставя вода за Перник. \"Нека да бъдем коректни. Не захранваме Перник с вода от София, а техническото предложение, което беше оценено като най-добро, това са допълнителни количества вода, които ще бъдат пренасочени от водосбора на Белмекен към яз. Бели Искър като се използва като транзитно преминаване ВиК мрежата на София\", обясни в студиото на сутрешния блок на БНТ регионалният министър Петя Аврамова. За целта се изисква изграждане на допълнителен водопровод с дължина 13.5 километра, както и помпена станция в Мало Бучино. Аврамова уточни, че това е резервен авариен вариант, който ще бъде използван в тази кризисна ситуация и ще остане като резервен вариант и в бъдеще. Работи се усилено за стартиране на строителните дейности. Поет е ангажимент проектът да може да бъде изпълнен в най-кратки срокове, да бъде издадено разрешение за строеж и да започнат и строителните дейности. Министърът на икономиката е казал, че за целта ще са необходими 45 дни. Очаква се държавното дружество \"Монтажи\" да изпълни проекта. Вече се работи по поръчка и доставка на материали. Очаква се проектът да струва около 25 милиона лева. \"Искам да успокоя жителите на Перник, че се предвижда увеличаване на цената на водата и не се предвижда те да имат ангажираност към допълнителни средства, които да се заплащат във връзка с изграждането на това допълнително водозахранване, така че държавата поема изцяло финансирането на проекта\", каза Аврамова. ", "date": "2020.01.20", "title": "Петя Аврамова: Работи се усилено за старт на водопровода за водата на Перник"}
{"url": "https://www.24chasa.bg/novini/article/8090657", "text": "Опустошителни градушки удариха през почивните дни района на Мелбърн в Австралия, предават местни медии. Валежите облекчиха пострадалите от пожари райони, но мощните гръмотевични бури и проливни дъждове потопиха отделни части на щатите Нов Южен Уелс и Виктория, предава  . При оценката на щетите властите отчитат множество изпочупени автомобили и стъкла на сгради. В района на Канбера през последните часове са получени общо 1200 сигнала за помощ. Двама са с леки наранявания, уточняват месните издания.", "date": "2020.01.20", "title": "Градушка удари Австралия, изпочупени са коли и прозорци на сгради (Видео)"}
{"url": "https://www.24chasa.bg/novini/article/8090693", "text": "Системата е разработена по поръчка на варненската болница „Св. Марина“, като е започнал през 2010 г. и е продължил 4 години, разкри в студиото на предаването „Тази сутрин“ на Би Ти Ви Пламен Русев. „След 4 години работа ние предложихме една напълно завършена платформа, чрез която всичко, което в момента се случва, нямаше да се случи“, каза Русев. Платформата е можела да спести 20% от обществените разходи за лекарства, които в момента са около 300 млн. лв. на година. Екипът е предложил безвъзмездно системата, но никой от здравните министри, с които е говорено не е пожелал да я внедри.", "date": "2020.01.20", "title": "Още през 2014 г. на здравното министерство е предлагана система за онлайн контрол на търговете на лекарства"}
{"url": "https://www.24chasa.bg/novini/article/8090678", "text": "Седем души се удавиха, а други трима са безследно изчезнали, след като мост се срути на остров Суматра в Индонезия, съобщи агенцията за бедствия на страната в понеделник, цитирана от АФП. Около 30 души, предимно студенти, били на моста в неделя следобед в град Каур, когато новопостроеният прелез внезапно се срутил. Част от тийнейджърите паднали във водата долу, а други успели да се хванат за парапета, предаде БНР. Нивото на водата в реката под моста е било по-високо от обикновеното и имало силни течения, след като проливни дъждове заляха региона. \"Мостът вероятно не е могъл да задържи тежестта и се е срутил – седем души са загинали, а други трима са изчезнали\", каза за АФП Уджанг Сяфири, ръководител на Агенцията за борба с бедствията. Някои ученици, които паднали във водата, били спасени, докато екип за търсене и спасяване е претърсил в радиус от 20 километра, за да открие изчезналите. Части от архипелага в Югоизточна Азия са залети от проливни дъждове, в резултат на дъждовния сезон. В и около столицата Джакарта този месец бяха убити около 67 души, тъй като рекордни дъждове предизвикаха наводнения и свлачища.", "date": "2020.01.20", "title": "Седем загинали при срутване на мост в Индонезия"}
{"url": "https://www.24chasa.bg/novini/article/8090727", "text": "Конституционната реформа в Русия, предложена от президента Владимир Путин в годишното му послание от 15 януари, ще остави неизменни правата и свободите, гарантирани на руските граждани от основния закон. Това заявява пред в. \"Росийская газета\" Павел Крашениников, който оглавява законодателната комисия в Държавната дума и е съпредседател на работната група, подготвяща поправки в конституцията. Групата ще разработи и ще оформи юридически механизма за общоруско гласуване по предвижданите промени, отбелязва депутатът. Путин подчертал на съвещание с експертите, че смисълът на поправките е да увеличат ролята на гражданското общество в Русия и на политическите партии, предава БТА. Русия остава президентска република, но ще стане по-отворена страна. Очаква се дейността на силовите органи да стане \"по-прозрачна и подотчетна на обществото\". Щом в основния закон бъдат затвърдени социалните ангажименти на държавата, \"никой вече не ще може да ощети тези интереси на гражданите, позовавайки се на моментните финансови трудности\", уверява Крашениников. Стремежът е поправките да осигурят приоритет на конституцията най-вече в защитата на гражданските права. Това означава, че нормите на международното право могат да действат в Русия само в онази част, в която не противоречат на нашата конституция, изтъква събеседникът на московския официоз. Не се ли крие в юридическите \"подробности\" антиконституционен \"дявол\", пита се политологът Георгий Бовт, чийто коментар помества на сайта си радио \"Бизнес Еф Ем\". \"Русия може да влиза в нови договори, чиито норми са в противоречие с националните закони. И ако тя подпише такъв договор (. . . ), значи нормата на договора получава приоритет пред националния закон. Иначе смисълът да водиш международни преговори с такава страна силно се променя\", посочва аналитикът. Авторът изброява и други проблемни според него моменти от предстоящата реформа в руската власт, засягащи по-специално отношенията между парламента и правителството. \"Какъв механизъм ще попречи например парламентарната опозиция, пък и не опозицията, да натрапи на премиера министри, които той не иска да види? И ще може ли премиерът да прокара хора, които не иска да види парламентът, но иска да ги види примерно президентът?\", пита той. \"В една класическа парламентарна република всички тези механизми са напълно ясни и изпипани в десетки страни, ами у нас как ще стане?\", недоумява руският експерт. Предложенията за промени в основния закон на Русия представляват \"лозунги, предупреждения, аванси или обещания, адресирани до различни групи от електората\" преди изборите за нов парламент през 2021 г., пише \"Независимая газета\". Властовата система обаче става същата и дори под сурдинка отнема някои пълномощия от Конституционния съд. Изобщо конституцията не е много подходящ инструмент за подобни политически операции. На това отгоре всичко ще се приема бързешком, без сериозни дискусии, без реален политически диалог. Разбира се, че няма основания да наречем всичко това конституционна реформа. Виждаме една политическа предизборна маневра. И много жалко, наистина, че като едно от средствата за нея е избрана конституцията, добавя изданието. Руската опозиция не намери как да отвърне на президентското предложение за промени в конституцията, пише \"Комерсант\". Извънпарламентарната опозиционна партия \"Яблоко\" заяви вчера, че създава съвет за разработка на алтернативни поправки и ще настоява те да бъдат разгледани на референдум. Друг опозиционер - Алексей Навални - нарече сегашната конституция \"отвратителна\", защото съдържа \"механизъм за узурпиране на властта\", а живеещият в изгнание бивш олигарх Михаил Ходорковски предложи да се свика конституционно събрание, отбелязва вестникът. Руският \"режим повежда решително настъпление, а опозицията се обърка и направи грешка\", коментира политологът Абас Галямов. Налага се впечатлението, че \"опозицията сама не може да схване какво трябва да прави - да отстоява ли конституцията, да не я ли отстоява, да зове за спазването й или да предложи свой вариант\", обобщава колегата му Алексей Макаркин. Според източници на \"Известия\" общоруско гласуване за конституционните промени може да бъде насрочено до май тази година. \"Първото впечатление от събитията е следното: Путин е с нас за вечни времена\", коментира автор на \"Ведомости\". \"Преобладава усещането, че всичко ще закостенее (тъй, както се движи)\" - предвижданата реформа \"ще бетонира режима още повече и ще намали възможностите за политическа ротация на елитите\" в Русия\", смята той. \"Путин се престраши да направи промени, всъщност, за да защити режима от промени\", заключава наблюдателят на \"Ведомости\".", "date": "2020.01.20", "title": "Руски медии: Ще доведат ли до промени\nреформите, предложени от Путин"}
{"url": "https://www.24chasa.bg/novini/article/8090742", "text": "Международната конференция за Либия на високо равнище в Берлин вчера е водеща тема на турския печат тази сутрин. Под заглавие \"Вятър на мира в Либия\" в. \"Тюркие\" пише, че от срещата на върха с участието на турския президент Реджеп Тайип Ердоган е било изпратено послание: \"сбогом на оръжията\". Вестникът визира поетия от страните участнички на конференцията за Либия ангажимент да спазват оръжейното ембарго и да не се намесват във вътрешните работи на страната, с цел да се стигне до мир, предава БТА. Срещата се състоя с участието на представители на 12 държави и четири международни организации и продължи около четири часа, отбелязва \"Тюркие\". \"Усилие за траен мир\", гласи заглавието по темата на в. \"Ортадогу\". Изданието посочва, че конференцията в Берлин е била опит да бъде осигурено продължаване на примирието в Либия, чиито инициатори бяха Турция и Русия, и траен политически процес. Сред участниците в конференцията в Берлин бяха германският канцлер Ангела Меркел, президентите на Турция - Тайип Ердоган, Русия - Владимир Путин, Франция - Еманюел Макрон, британският премиер Борис Джонсън. Вестникът обръща внимание, че представителите на двете враждуващи страни в Либия - премиерът на либийското правителство на националното съгласие Файез Сарадж и лидерът на Либийската национална армия маршал Халифа Хафтар - са отказали да се срещнат на конференцията, провеждаща се под егидата на ООН, и са останали в различни стаи. \"Турция се превърна в ключ за мира\", цитира вестникът думите на турския президент Ердоган. \"Надеждите, които покълнаха отново с прекратяването на огъня и срещата на високо равнище в Берлин, не бива да стават жертва на амбициите на търговците на кръв и хаос\", призова Ердоган. Той предупреди Европа, че ако международно признатото правителство в Либия падне, континентът ще се изправи пред заплаха от тероризъм. \"С борбата, която води както на място, така и на масата, Турция се превърна в ключ за мира в Либия\", заяви още Ердоган. Вестник \"Йени Ася\" помества коментар на турски експерт, който казва, че Либия е най-важната страна за САЩ в Северна Африка и Източното Средиземноморие за проекта Голям Близък изток - противоречива американска инициатива от 2004 г., предлагаща реформи в региона. \"Като се започне от процеса за сваляне на Кадафи от власт, сме свидетели на усилия Либия да бъде проектирана съобразно картата на проекта Голям Близък изток. В този контекст днес в Либия действат две динамики или две сили\", казва ръководителят на Центъра за евразийски стратегически проучвания (АСАМ) проф. Мехмет Сейфеттин Ерол. По думите му \"най-голямата пречка пред плана на САЩ за глобален хаос\" е ООН, която изпълнява полагащата й се конструктивна роля в името на стабилността.", "date": "2020.01.20", "title": "Ердоган: Турция се превърна в ключ за мира"}
{"url": "https://www.24chasa.bg/novini/article/8090758", "text": "Трима мъже са убити, след като били намушкани с нож в метростанция „Севън кингс” в Лондон. Нападението е извършено в неделя вечерта, съобщава \"Дейли мейл. От полицията обясниха, че трите жертви са на видима възраст между 20 и 30 години. Започнало е издирване на нападателя, предаде  Ужасяващи кадри, споделени в социалните медии, показаха, че един от жертвите лежи в локва кръв в подножието на стълбище в близост до метростанцията.", "date": "2020.01.20", "title": "Нападение с нож в лондонското метро, трима мъже са убити"}
{"url": "https://www.24chasa.bg/novini/article/8090796", "text": "Тези дни Китай разкри амбициозен план, който предвижда забрана или значително съкращаване на производството и използването на пластмасови продукти, вредни за околната среда, през следващите пет години, предаде  . Страната постепенно ще забрани или ограничи производството, продажбата и употребата на определени пластмасови продукти, като същевременно насърчи заместването им с рециклируеми и разграждащи се алтернативи, се казва в документ, публикуван от Държавната комисия за развитие и реформа и Министерството на екологията и околната среда. До 2025 г., Китай очаква ефективно да обуздае замърсяването с пластмасови отпадъци, да редуцира количеството им в сметищата на ключови градове, установи цялостна система за управлението им и извърши напредък в разработката на алтернативни продукти.", "date": "2020.01.20", "title": "Китай с план за намаляване на употребата на пластмаса до 2025-а"}
{"url": "https://www.24chasa.bg/novini/article/8090794", "text": "Турският министър на финансите и държавната хазна и зет на президента Реджеп Тайип Ердоган Берат Албайрак се е сдобил със земя по маршрута на планирания изкуствен канал в Истанбул, свързващ Черно и Мраморно море, пише опозиционният турски вестник \"Джумхуриет\" в информация, озаглавена \"Зетят си знае работата\". Според проучване на вестника бащата на министъра - Садък Албайрак е купил в района на Арнавуткьой три декара земя през 2003 г. Година след обявяването от Ердоган на проекта за Канал Истанбул Берат Албайрак се е сдобил с 13 декара площ в съседство с терена на баща си. Терените се намират в близост до път и на 5 минути с кола до летище Истанбул, предаде БТА.  Земите са със статут на ниви, но попадат в плановете за жилищно строителство в проекта за изкуствен канал. Местни жители казват, че земята в района е поскъпнала значително в последно време, като брокери на недвижими имоти и араби прииждали в района с желание да купят терени.  \"Джумхуриет\" цитира представител на министерството на околната среда и градоустройството, според когото решението на Албайрак да купи терена няма никаква връзка с проекта Канал Истанбул. \"Берат Албайрак купи тази земя, за да не отиде тя при чужденци. Полагат се усилия това да се свърже с Канал Истанбул. Няма никаква връзка с Канал Истанбул\", заяви представител на министерството в отговор на запитване на \"Джумхуриет\".", "date": "2020.01.20", "title": "Зетят на Ердоган е купил земи по маршрута на планирания изкуствен канал в Истанбул"}
{"url": "https://www.24chasa.bg/novini/article/8090797", "text": "Увеличението на пенсиите в Румъния с 40 процента от септември не е сигурно, пише в. \"Адевърул\", като цитира изявления на финансовия министър Флорин Къцу. Министърът коментира пред информационния сайт Хотнюз\" изявления на премиера Лудовик Орбан относно предстоящите увеличения на пенсиите и удвояването на детските надбавки, предава БТА. Във връзка с обявеното увеличение на пенсиите от 1 септември с 40 процента, министърът каза, че \"не е 100 това\", а за детските надбавки допълни, че към момента няма пари за тях. Миналата седмица президентът обнародва закон, който предвижда размерът на детските надбавки да достигне 300 леи (123 лв.) и 600 леи (245 лв.) за деца с увреждания. Правителството обаче одобри след това спешно постановление, с което отложи прилагането на закона за 1 август 2020 г. Динамиката на увеличенията на разходите за социална помощ е обусловена, както във всяка страна по света, от развитието на икономиката и приходите в бюджета. В Румъния - още повече, тъй като две-трети от сегашните разходи са за заплати и социална помощ, заяви министърът на финансите. Той допълни, че средствата за удвояване на детските надбавки в размер на 7,5 милиарда леи не са предвидени в бюджета и има нужда от допълнителни ресурси - по-големи приходи и/или намаляване на разходите. Финансовият министър каза, че е търсил анализа, направен от бившата управляващата Социалдемократическа партия, за закона за пенсиите, опитвайки да намери източник на финансиране, но такъв анализ не съществува. \"Направих същото и за поправката, внесена в парламента, с която се удвояват детските надбавки. И там не намерих източник на финансиране\", посочи министърът на финансите и определи тази ситуация като \"максимална безотговорност от страна на социалистите\". По думите му \"за да спасят имиджа си, те са готови да хвърлят във въздуха Румъния\". Флорин Къцу каза, че управлението на Национално-либералната партия е отговорно и идва с решения както за разходите (чрез реорганизация на административния апарат), така и за приходите (чрез дигитализация на данъчните служби). Министърът уточни, че бюджетът за 2020 г. е построен въз основа на действащото законодателство и в него са предвидени средства за всички разходи, които са били в сила към момента на приемането му, пише \"Адевърул\". В. \"Ромъния либера\" публикува предложенията на бившия президент Траян Бъсеску за начина, по който да бъде осъществено увеличението на пенсиите. Според Бъсеску правителството на Лудовик Орбан може да увеличи пенсиите поетапно, а паралелно с това да се стреми към изключително ниво на усвояване на еврофондовете. Бъсеску предупреди, че прилагането на закона за увеличение на пенсиите е точно пътят, по който са минали гърците, за да изпаднат в криза. \"Изглежда (те) нищо не са научили от гръцката история и се поставят над икономическата реалност\", коментира Бъсеску снощи пред телевизия Диджи 24. По думите му Румъния може да взема заеми, за да увеличи пенсиите, но това не е желаната посока.", "date": "2020.01.20", "title": "Румънски министър: Увеличението на пенсиите е \nпътят на Гърция към кризата"}
{"url": "https://www.24chasa.bg/novini/article/8090893", "text": "Експерти очакват, китайски технологични гиганти, предимно „Алибаба\" и може би „Тенсент\", да станат в следващите няколко години членове на клуба компаниите с пазарна капитализация от 1 трилион долара, където в момента са американските „Майкрософт\", „Епъл\" и „Алфабет\" (собственикът на „Гугъл\"), предаде В момента „Алибаба\" е шестата най-високо оценявана компания в света с пазарна оценка от над 610 милиарда долара, а акциите ѝ се търгуват за около 227 долара за акция. Приходите ѝ през тримесечието до 30 септември 2019 г. са 16,65 милиарда долара, което представлява ръст от 40 процента на годишна база. Другият китайски технологичен гигант „Тенсент\" се оценява за 490 милиарда долара, а приходите му за третото тримесечие на миналата година са били 13,75 милиарда юана или годишен ръст от 21 процента. „Алибаба\" постигна известен успех в своето глобално оформление, като например в Европа, но също така е изправена пред трудности, тъй като няма продукт, толкова популярен в световен мащаб, колкото този, предоставян от „Гугъл\" и „Епъл\". Ето защо трябва да направи пробив, колкото е възможно по-бързо, за да вдигне пазарната си оценка\", смята Джан И, изпълнителен директор на iiMedia Research. „При бизнес модела „потребител към потребител\" на „Алибаба\" ще ѝ бъде много трудно да се конкурира с „Амазон\", който вече е натрупал достатъчно опит и клиентска база в световен мащаб. „Алибаба\" обаче може да спечели позиции в глобалната търговия между бизнесите\", посочва Джан и добавя, че китайската компания има също шансове да популяризира своите мобилни разплащателни услуги извън границите на Китай. Друг анализатор – Лиу Диндин, очаква пазарната капитализация на „Алибаба\" да надхвърли 1 трилион долара „в рамките на следващите две до три години\", позовавайки се на бързия ръст на приходите на компанията. В същото време „Тенсент\" също може да достигне границата от 1 трилион през следващите няколко години, но остана сравнително песимистичен, тъй като – по думите му – компанията не се справя добре в глобализирането си.", "date": "2020.01.20", "title": "В следващите години пазарната стойност на „Алибаба\" може да надхвърли 1 трилион долара"}
{"url": "https://www.24chasa.bg/novini/article/8090909", "text": "В петък Центърът за кредитни референции към Китайската народна банка пусна онлайн информационна система от второ поколение за лични кредити. Тя предлага повече допълнителни данни в сравнение с първото поколение, включително револвиращи заеми, големи плащания по вноски по кредитни карти, съвместни кредитополучатели и записи за изплащане през последните пет години, предаде  Системата за отчитане на кредити от второ поколение се въвежда, тъй като финансовият пазар на страната, подкрепен от напреднали технологии, търпи огромни промени, в него вече преобладават онлайн плащанията и източниците на кредитиране стават все по-диверсифицирани. Тя ще предлага по-точна и автентична кредитна информация за отделните граждани и има за цел да подобри качеството и разшири обхвата на т. нар. система за социален рейтинг. Според У Хао, финансов анализатор от Шънджън, трябва обаче да бъде ясно дефинирано от властите какъв вид информация ще се събира. „Би било голяма намеса в личния живот на китайците, ако информацията им се събира небрежно\", казва той. Центърът за кредитни референции ще проведе дискусии с организации, които съхраняват и управляват лични данни. Съгласно правилата, събирането на подобна информация няма да става без съгласието на конкретния човек. Центърът ще гарантира сигурността на данните и след това ще ги включи в системата за открито запитване, уточниха от там. Системата за кредитно отчитане от първо поколение бе създадена през 2006 г. През 2015 г. Китайската народна банка отвори сектора за частни компании. Модернизирането на кредитната система ще окаже голямо влияние върху китайците и местните компании. Към края на 2019 г. системата за кредитни референции в Китай е събрала информацията за 1,02 милиарда физически лица и повече от 28 милиона компании и други организации – една от най-големите подобни бази данни в света, според централната банка. През 2019 г. броят на личните кредитни запитвания, които Центърът за кредитни референции е получил, е бил 2,4 милиарда, докато броят на запитванията за кредити компании – 110 милиона.", "date": "2020.01.20", "title": "Китайската народна банка с онлайн система за проверка на лични кредити"}
{"url": "https://www.24chasa.bg/novini/article/8090881", "text": "35-годишен мъж от Лясковец е обвинен в измама, информира ОДМВР - Велико Търново. В хода на разследването е установено, че в периода септември – октомври 2018 г. той е заблудил търговски директор на разградска фирма, че има необходимата власт и намерение да плати цената на договорени за покупка стоки от името на едноличен търговец от Горна Оряховица, възлизащи на близо 53 000 лв. След доклад на материалите по случая в прокуратурата той е привлечен като обвиняем. Наложена му е мярка за неотклонение «подписка».", "date": "2020.01.20", "title": "35-годишен лясковчанин стана обвиняем за измама за 53 000 лв."}
{"url": "https://www.24chasa.bg/novini/article/8090848", "text": "Олекотен екзоскелет, който се прикрепва към краката с ленти, помага на обездвижените пациенти, страдащи от мултиплена склероза, отново да проходят, пише в. \"Дейли мейл\", цитиран от БТА. В помощното средство има монтирани мотори и електроника, които улесняват в голяма степен стоенето на крака и ходенето. Екзоскелетът е изготвен от метали и пластмаса, като се прикрепя към нозете, бедрата и талията на пациента. \"Роботизираният панталони\" свежда до минимум усилията на мускулатурата на краката и на корема в изправена стойка. Новият уред може да се използва и от хора със слаби или парализирани крака от инсулти и наранявания на гръбнака. Сега той преминава успешни тестове в университетската болница на Източен Кент под ръководството на д-р Мохамед Сакел. Във Великобритания броят на хората, страдащи от мултиплена склероза, е над 100 хиляди. Ако те не упражняват мускулатурата си, тя значително отслабва, което води до загуба на равновесие и обездвижване. Именно тук на помощ идва \"роботизираният панталон\". Пациентите с проблеми с придвижването добиват увереност при ходенето само след няколко сеанса. Екзоскелетът се контролира от джойстик и помага при сядане, ставане, ходене и обръщане. Той тренира и коремните мускули, важни за равновесието. Пациентите по-уверено могат да преминават от седнало в изправено положение, без да се страхуват от падане. Устройството е наречено \"роботизиран панталон\".", "date": "2020.01.20", "title": "Роботизиран панталон помага на обездвижените да проходят"}
{"url": "https://www.24chasa.bg/novini/article/8090947", "text": "Математикът академик Благовест Сендов е починал, съобщиха от Българската академия на науките. \"Българската академия на науките с дълбоко прискърбие съобщава, че на 19 януари 2020 г. на 87-годишна възраст почина акад. Благовест Сендов, световноизвестен български математик, изтъкнат държавник и общественик - ректор на Софийския университет, главен научен секретар на Българската академия на науките, председател на Българската академия на науките, председател на Народното събрание на Република България и посланик на България в Япония. Светла му памет!\"", "date": "2020.01.20", "title": "Почина Благовест Сендов"}
{"url": "https://www.24chasa.bg/novini/article/8091039", "text": "По-висока държавна субсидия, разработване на кросмедийни проекти, създаване на нова радиостанция и оптимизация на управлението - това са част от идеите на Жени Гаджалова за управление на БНР. Бившата главна счетоводителка бе първият кандидат за генерален директор на общественото радио, който бе изслушан от Съвета за електронни медии днес. Когато станах главен счетоводител през 2001 г., БНР се намираше в подобна ситуация с 3 млн. дефицит и напрежение между работещите. Но в рамките на година и половина успяхме да изкараме радиото от това състояние и през 2008 г. вече нямаше дефицит. Опитът ми ми дава увереност, че ще мога да овладея ситуацията, в която се намира радиото сега, обясни Гаджалова пред СЕМ. Тя предвижда оптимизация на управленската структура - освен генерален директор, Управителен съвет, програмен съвет, да има и съвет за технологично развитие. По думите й трябва да има прозрачна кадрова политика и атестация на персонала. “Има неща, които могат да се правят от много по-малко хора, така че тези, които останат, да получават по-високо заплащане. Хората в пенсионна възраст могат да излязат в заслужена почивка. Тези, които имат качества, да останат и да получават по-високо възнаграждение”, обясни Гаджалова. Освен че трябва да се въведат нови технологии и да се засили сътрудничеството между радио, телевизия и интернет, тя предлага създаването на нова радиостанция, която да обхваща Средна България. “Да е в Плевен или във Велико Търново”, уточни Гаджалова. Тя предлага да има транспортно радио, което да прикрие магистралите в страната.", "date": "2020.01.20", "title": "По-висока държавна субсидия за БНР поиска Жени Гаджалова"}
{"url": "https://www.24chasa.bg/novini/article/8090984", "text": "Законопроект за връщане на монопола на държавата в сферата на хазарта, внесен от Обединени патриоти, разбуни духовете. Реакцията на засегнатите бе мигновена. “Експерти” започнаха да представят законопроекта като опит за национализация. Това, разбира се, е абсолютно невярно. Кратка ретроспекция назад във времето доказва защо. Още от 1957 г. Български спортен тотализатор е единственият хазартен оператор у нас. Това продължава дълги години след 1989 г. Причината - държавният монопол в сферата на хазарта не е соцприом, а добре обмислена държавна политика в почти цяла Европа. Това си има и доста логично обяснение - средствата от хазартна дейност се връщат в държавните европейски хазни и оттам стигат до гражданите под формата на инвестиции в спорт, култура, образование и др. Държавният монопол дава възможност за строга регулация, каквато е абсолютно необходима в сектора. Тя не позволяват да се преминават морални и етични норми. Неслучайно всички държавни хазартни оператори през 2006 г. се ангажират да спазват принципите на отговорната игра. Те гарантират, че ще играят съществена роля в превенцията на проблемно залагане, например. Ето как изглежда регулацията на хазартния пазар в Европа към момента: Във Великобритания действа само един национален оператор, който има право да организира подобни игри, той е държавен и приходите му отиват за спорт, точно какъвто е случаят и при тотото в България. В Полша държавният монопол обхваща паричните лотарии, числовите игри, телебингото, игралните машини извън казиното и хазартните игри в интернет (без лотарии за залагания и промоции). В Хърватия също има пълен монопол, като единствено Hrvatska Lutrija Ltd има изключително право да управлява лотарийни игри. В Германия е престъпление да се организират публични хазартни игри без лицензиране от съответния орган. Заради федералната структура на страната регулацията е многопластова. В Норвегия всичко е в ръцете на две държавни компании - Norsk Tipping и Norsk Rikstoto, които имат национален монопол върху голяма част от пазара, включително съответно хазарт и конни надбягвания. Това са само малка част от примерите в рамките на ЕС. Любопитен е фактът, че в цялата общност няма толкова свободен режим, както е в България например. Свободният режим в последните години обаче е само за частните оператори. Тотото продължава да има сериозни и неотменими ангажименти. Български спортен тотализатор освен, че следва принципите на отговорната игра, отделя и 33% от постъпленията си в подкрепа на български спорт и на държавни политики в тази сфера. Така е неизменно в продължение на 63 г. Ето с тези основателни причини всяко следващо правителство в България, независимо от политическите си възгледи, не се осмеляваше да посегне на тотото и на обществения интерес. Нещата се промениха коренно през 2013 г. Тогава правителството на Пламен Орешарски в последния си работен ден \"либерализира\" хазартния пазар. Това мигновено нанесе съкрушителен удар върху единствения източник за финансиране на спорта у нас - тотото. Ехото от тази “либерализация” отеква и до днес. Ако дотогава БСТ бележи устойчив ръст и стабилност, след 2013 г. е регистриран спад от близо 30%. Песимистично настроените икономически експерти дори предричат пълен крах за държавния хазартен оператор. Ръководството на БСТ с неистови усилия и в неравна битка успя да овладее процесите и едва през 2019 г. стигна нивата отпреди 2013 г. Този “мъртъв” за държавния оператор период носи загуби от стотици милиони левове за хазната. Преди да сте си помислили, че държавата просто не е добър стопанин, нека да уточним, че тотото има социалноотговорна мисия. С 18 % от постъпленията се финансира българския спорт, 15 % се връщат в държавната хазна, 50 % отиват при участниците в игрите под формата на печалби. Ситуацията е коренно различна за частните хазартни оператори. Само за сравнение през 2019 г. БСТ е осигурил близо 30 млн. за спорта и още над 25 млн. за държавната хазна. Нито един частен хазартен оператор у нас не може да се похвали с подобни инвестиции за спорт или друга общественополезна дейност. Ако новият законопроект бъде приет, разчетите са приходите на тотото да се увеличат с около 300 милиона лева. Това се равнява на още 54 милиона за спорта на година. Всъщност тези средства ще отидат точно в най-уязвимата част от спортната йерархия - клубовете. Спортът в България се финансира от държавния бюджет с около 40 милиона на година, като едва 6 млн. от тях отиват за клубовете. Точно на клубно ниво е най-големият проблем с недофинансирането. Ако няма достатъчно средства, страната ни не може да разчита на медали и на високи спортни постижение. И ако се отдадем на спомени, най-големите спортни успехи България постигаше именно по време на държавния монопол в хазартния сектор. В заключение - нова справедлива регулация на хазартния сектор у нас е крайно необходима. И това не е национализация, а защита на националните интереси.", "date": "2020.01.20", "title": "Галя Георгиева, икономист: Кой има изгода да представя регулацията на хазартния сектор като национализация"}
{"url": "https://www.24chasa.bg/novini/article/8091068", "text": "\"Воля\" кани президента Румен Радев на среща за промени в изборното законодателство. От партията предлагат срещата да се състои на 4, 5 или 6 февруари 2020 г., предаде БТА. В отворено писмо до държавния глава лидерът на \"Воля\" Веселин Марешки заявява, че промените в изборното законодателство са изключително важна тема за цялото общество. Гарантирането на честни и прозрачни избори трябва да е приоритет за всяка партия и институция в България, посочва Марешки в писмото, изпратено и до медиите. Според Марешки организираната от президента среща през миналата седмица, не е довела до конкретни решения. \"Ние от ВОЛЯ се оказахме прави, че събирането на широк формат превръща разговора в говорилня и не води до нищо конструктивно\", се отбелязва в писмото. \"ВОЛЯ е партия на прагматиците. Ние не подценяваме идеите на никого, още по-малко на президента на държавата. Ето защо каним Вас и експертния Ви екип на среща само с ВОЛЯ и нашите експерти, за да обсъдим конкретни законодателни промени\", се отбелязва още в отвореното писмо. От партията поемат ангажимент, ако припознаят някои идеи като полезни, да ги предложат в Народното събрание. \"Вярваме, че искрено сте загрижен за прокарването на нужните промени в ИК и ще предприемете стъпки за реализирането им. Срещата с ВОЛЯ е една такава стъпка\", допълва Веселин Марешки в писмото до държавния глава Румен Радев.", "date": "2020.01.20", "title": "\"Воля\" кани президента Радев на среща за промени в изборното законодателство"}
{"url": "https://www.24chasa.bg/novini/article/8091070", "text": "Петима души загинаха тази нощ поради скъсване на тръба от парното отопление на малък частен хотел в руския град Перм в подножието на Урал. Партерна стая е била наводнена с вряла вода, съобщи местният клон на федералното следствие, цитиран от Ройтерс и ТАСС. По данни на Игор Гончаров, и. д. министър на териториалната сигурност на Пермски край, всички жертви са били гости на хотела, предава БТА. Още трима души с изгаряния - в тежко и средно тежко състояние, са настанени за лечение в специализиран център. Други трима ще бъдат лекувани амбулаторно, информираха местните здравни власти. Двама от по-леко пострадалите са спасители, а третата - служителка в хотела. Те са получили изгаряния на долните крайници. По случая в хотел \"Карамел\" е образувано наказателно дело за неспазване на нормите за сигурност. Криминалисти разпитват пострадалите, провеждат експертизи и събират улики на място.", "date": "2020.01.20", "title": "Тръба от парното се спука в хотел в Русия, петима туристи загинаха"}
{"url": "https://www.24chasa.bg/novini/article/8091093", "text": "Успешните изпитания на аварийно кацане на пилотирания кораб \"Дракон\" на компанията \"Спейс Екс\" получиха висока оценка от НАСА и от собственика на компанията Илон Мъск, съобщиха Ройтерс и Асошиейтед прес. Последният голям тест на спасителната система на пилотирания кораб дава основания да се смята, че тази година \"Спейс Екс\" ще може да изведе астронавти в орбита. НАСА преустанови пилотираните полети през 2011 г. след приключването на програмата \"Космическа совалка\". Оттогава астронавтите се транспортират до Международната космическа станция (МКС) с руски кораби \"Союз\", предаде БТА. \"Всичко мина толкова добре, колкото можехме да очакваме\", каза Илон Мъск на пресконференция след успешното изпитание. Директорът на НАСА Джим Брайдънстайн също определи изпитанието като успешно. Нужното оборудване за пилотирана мисия на \"Дракон\" ще е готово към края на февруари, не по-късно от март, каза Мъск в отговор на въпрос кога може да се очаква първи пилотиран полет след успешния тест. Това ще бъде последно изпитание, преди да започне нова програма на НАСА за изпращане на астронавти в космоса от американска територия с частни космически апарати. През второто тримесечие на годината може да се очаква изпитателен пилотиран полет на \"Дракон\", добави Мъск. Пилотираната капсула \"Дракон\" с два манекена на борда падна в морето на около 30 км от брега на Кейп Канаверал, Флорида, след като се отдели от ракетата \"Фалкон 9\". Ракетата бе изстреляна нормално, но изключи двигателите си на 19 км над океана, за да симулира неуспешен полет. Тестът на спасителната система бе последното голямо изпитание, преди да се позволи на \"Спейс Екс\" да отведе до МКС Дъг Хърли и Робърт Бенкен, каза ръководителката на програмата на НАСА за частни полети Кати Лийдърс. Датата на изстрелването ще зависи отчасти и от това дали НАСА ще реши да ги остави на борда на МКС за няколко месеца или само за седмица или две. По-дълга мисия ще изисква по-продължително време за подготовка преди полета. Значението на спасителната система стана очевиднопрез 2017 г., когато руски и американски астронавт трябваше да бъдат спасени при проблем при изстрелването от Казахстан. Тогава те изпитаха седем пъти силата на гравитацията. Мъск обясни, че системата за прекратяване на изстрелването на \"Спейс Екс\" би трябвало да бъде по-щадяща за екипажа. Според него спасителната система на \"Дракон\" би трябвало да работи дори и ако капсулата все още не се е отделила от ракетата-носител, когато тя пламне. \"Трябва да прилича на нещо от \"Междузвездни войни\", капсулата да излита сякаш от огнено кълбо\", каза Мъск на пресконференцията", "date": "2020.01.20", "title": "Изпитанията на спасителната система за астронавти са много успешни (Видео)"}
{"url": "https://www.24chasa.bg/novini/article/8091121", "text": "Благовест Сендов е роден на 8 февруари 1932 г. в Асеновград, където през 1949 г. завършва средното си образование. П рез 1956 г. завършва специалност \"Математика\" във Физико-математическия факултет на Софийския университет /СУ/ \"Св. Климент Охридски\", след което две години работи като учител по математика в Бобошево и Елин Пелин. От 1958 г. е преподавател в СУ, като в периода от 1958 г. до 1964 г. е асистент по висша алгебра; от 1964 г. до 1968 г. - доцент по числени методи; и от 1968 г. - професор по числен анализ. През периода 1960-1961 г. специализира изчислителна математика в Московския държавен университет \"М. В. Ломоносов\", а през 1968 г. - компютърни науки в Имперския колеж в Лондон, Великобритания. През 1964 г. защитава кандидатска дисертация в СУ и докторска дисертация през 1967 г. - в Математическия институт на Академията на науките на СССР. От 1970 г. до 1973 г. той е декан на Факултета по математика в Софийския университет \"Св. Климент Охридски\", а от 17 октомври 1973 г. до 10 октомври 1979 г. е ректор на университета. Освен с научната си дейност акад. Благовест Сендов е известен и с образователния експеримент \"Проблемна група по образованието\" (т. нар. ПГО), наричан разговорно Сендовска система, който инициира, докато е ректор на СУ. ПГО е образователна система, въведена експериментално в 30 училища след решение на пленум по образованието през 1979 г. Тя предлага нови методи на обучение, както и промяна в учебното съдържание по класове. Учебниците са големи и илюстрирани от известния художник и аниматор Доньо Донев. Благовест Сендов е чл.-кореспондент на Българската академия на науките от 1974 г. и академик от 1981 г. - най-младият академик в България. В много ситуации през живота си той е бил най-младият. Тръгва на училище на 6 години, професор става на 36 години, чл.-кореспондент на БАН - на 42 години, ректор на Софийския университет - ненавършил 41 години. От 9 януари 1980 г. до 25 юли 1988 г. е зам.-председател на Българската академия на науката (БАН). От 12 април 1982 г. до 25 юли 1988 г. е главен научен секретар на БАН и след това - до 9 декември 1991 г., и неин председател. Директор на Центъра по информатика и компютърни технологии към БАН (1991-1993). Безспорен е приносът на акад. Благовест Сендов за развитието на математиката. През 1961-1962 г. той е един от участниците в реализирането на електронната изчислителна машина \"Витоша\" като проектант на математико-логическата й част. През 1980 г. Благовест Сендов започва да се занимава активно с теорията на апроксимациите, направление на математиката, и с приложенията на една неизползвана дотогава метрика - т. нар. Хаусдорфово разстояние. В един цикъл от негови и на учениците му работи той създава едно ново направление в тази теория - Хаусдорфовите апроксимации, и успява да докаже, че от общите оценки на Хаусдорфовите приближения следват редица класически резултати, като например Теоремата на Джексън. През януари 1993 г. Благовест Сендов съобщава, че след четиригодишна работа, въвеждайки нова теория, е намерил окончателния отговор на задача в изчислителната геометрия, поставена през 1939 г. от математиците Блументал и Ердьош. На 1 февруари 2011 г. на церемонията в Пловдивския университет \"Паисий Хилендарски\" за удостояването му със званието \"Доктор хонорис кауза\" акад. Благовест Сендов обявява, че е успял да разреши задача със 108-годишна история, свързана със свойствата на алгебричните полиноми, която е решавал в продължение на седем години и чийто автор е българският математик акад. Любомир Чакалов (1886-1963). От 1976 г. до 1989 г. Благовест Сендов е депутат от 7-ото до 9-ото Народно събрание. Бил е участник в Кръглата маса по проблемите на прехода към демокрация в България през 1990 г. От 12 януари 1995 г. до 19 февруари 1997 г. е председател на 37-ото Народно събрание. Депутат (19 април 1997-19 април 2001) и зам.-председател е на 38-ото Народно събрание (7 май 1997-27 юли 2000). Заместник-председател е на 39-ото Народно събрание (5 юли 2001-10 октомври 2003). От 19 декември 2003 г. до 14 септември 2009 г. Благовест Сендов е посланик на България в Япония, а от 20 април 2006 г. до 19 септември 2014 г. е посланик на България във Филипините. Акад. Благовест Сендов е бил президент и вицепрезидент на Международната асоциация на университетите от 1980 г. до 1985 г., а от 1985 г. е неин почетен президент. От 1989 г. до 1992 г. той е президент на Международната федерация по обработка на информацията, а от 1992 г. е и неин почетен президент. През 1993 г. е един от учредителите на Международния Зелен кръст. Акад. Благовест Сендов е автор на повече от 30 учебника за университета и училищата и на над 200 научни публикации в областта на математиката, теорията на апроксимациите, компютърните науки, математическото моделиране в биологията, компютърната геометрия и др. Главната част от изследванията му по Хаусдорфовите апроксимации са събрани в монографията \"Хаусдорфови приближения\" (1972), която е преведена и на английски език. Автор е на \"Изчислителна математика - стара и нова\" (1972), \"Математически модели на процесите на деление и диференциация на клетките\" (1976, на руски език), \"Хаусдорфови приближения\" (1979, на руски език), \"Усреднени модули на гладкост\" (1983), \"Алгоритъм на живота\" (2001), \"Джон Атанасов - електронният Прометей\" (2003) и др. През декември 2015 г. излиза книгата му \"Мъхът и демокрацията\". Акад. Благовест Сендов е носител на множество награди. През 1969 г., заедно с акад. Румен Цанев, е удостоен с Димитровска награда за наука за създаването и експериментирането на математически модели в биологията. Носител е на орден \"Народна република България\" - първа степен, по случай 90 години от основаването на Софийския университет \"Климент Охридски\" (декември 1978), на орден \"Народна република България\" - първа степен, за неговата активна научна и обществено-политическа дейности и във връзка с 50-ата годишнина от рождението му (февруари 1982), на орден \"Стара планина\" - първа степен, за заслугите му към Република България в областта на образованието и науката и по случай неговата 70-ата годишнина (26 февруари 2002). На 22 март 1995 г. Благовест Сендов е удостоен с френския \"Орден на академичните палми\" за големия му принос в математическата наука. На 25 септември 2009 г. в Токио той е удостоен с Орден на изгряващото слънце за заслугите му за развитието на българско-японските отношения. От 1973 г. Благовест Сендов е почетен гражданин на Видин.", "date": "2020.01.20", "title": "Кой е Благовест Сендов?"}
{"url": "https://www.24chasa.bg/novini/article/8091134", "text": "Иранският външен министър Мохамад Джавад Зариф няма да участва в откриващия се утре Световен икономически форум в Давос, защото организаторите \"внезапно са променили програмата\". Това заяви днес говорителят на иранското външно министерство Абас Мусави, цитиран от Ройтерс. Агенцията цитира негово изявление на пресконференция, предавана по телевизия. Миналата седмица Ройтерс съобщи, че Зариф вече не е в списъка на близо 3000 души, очаквани на форума, който тази година е под наслов \"Заинтересовани за устойчив и сплотен свят\".", "date": "2020.01.20", "title": "Иран: Министър Зариф няма да участва във форума в Давос"}
{"url": "https://www.24chasa.bg/novini/article/8091127", "text": ". Изказвам най-искрени съболезнования на близките му! Това написа премиерът Бойко Борисов във фейсбук.  Припомняме, че от БАН съобщиха, че на 19 януари 2020 г. на 87-годишна възраст е починал акад. Благовест Сендов, световноизвестен български математик, изтъкнат държавник и общественик - ректор на Софийския университет, главен научен секретар на Българската академия на науките, председател на Българската академия на науките, председател на Народното събрание на Република България и посланик на България в Япония.", "date": "2020.01.20", "title": "Борисов: Бог да прости Благовест Сендов – ерудиран учен и политик"}
{"url": "https://www.24chasa.bg/novini/article/8091173", "text": "Признатата единствено от Анкара Севернокипърска турска република (СКТР) обяви, че ще продължи със сондажните дейности в района на о. Кипър чрез лицензите, които е издала на турска петролна компания, предаде Анадолската агенция, цитирайки вицепремиера и външен министър на СКТР Кудрет Йозерсай. \"СКТР, разбира се, ще извършва сондажи в районите, за които преди е издала лицензи на турската петролна компания ТРАО (лат.букви). Никой не може да отрече, че кипърският турски народ има право върху споменатите райони\", заяви Йозерсай. Той подчерта, че СКТР не е издала напразно тези лицензи и че възнамерява да сондира за въглеводороди, \"точно както и кипърската гръцка страна\" го прави чрез лицензите, издадени на чуждестранни компании. Вчера Хами Аксой, говорителят на турското министерство на външните работи, съобщи, че турският сондажен кораб \"Явуз\" се е насочил към \"зона G\" на юг от острова за третата си сондажна операция съобразно предоставените на ТРАО лицензи от СКТР през 2011 г. Също вчера външното министерство на кипърските турци заяви, че заедно с Турция ще направи всичко възможно да защити правата на кипърския турски народ в Източното Средиземноморие. Министерството обвини кипърските гърци в \"крайна реторика\" и \"похитителски манталитет\", който отхвърля всички предложения за сътрудничество.", "date": "2020.01.20", "title": "Северен Кипър има намерение да продължи\nсъс сондажите"}
{"url": "https://www.24chasa.bg/novini/article/8091199", "text": "Жена на 75 г. от димитровградското село Крепост е станала жертва на измама, съобщи ОД на МВР-Хасково. Тя била посетена в къщата й от непозната млада жена. Гостенката успяла да я убеди, че й е направена магия, като я уверила, че може да я развали. Стопанката предоставила 10 грама златни бижута и 30 лв., които били необходими за ритуала по \"развалянето на магията\". Потърпевшата установила липсата на уж оставените под възглавницата ценности час, след като извършителката напуснала дома й и сигнализирала в полицията.", "date": "2020.01.20", "title": "Измамиха възрастна жена в Димитровградско"}
{"url": "https://www.24chasa.bg/novini/article/8091201", "text": "Наркотични вещества иззеха павликенски полицаи при проверка на лек автомобил. В петък в 21,10 ч. в Павликени е извършена проверка на лек автомобил «Фолксваген Пасат», управляван от 26-годишен от Бяла черква. При спирането на автомобила пътничката – 24-годишна жена от Павликени е изхвърлила на земята две свивки, съдържащи около 1 грам прахообразно вещество, което при полеви наркотест е реагирало на амфетамин и една свивка листна маса, реагираща на канабис. Пътничката е задържана с полицейска мярка да 24 часа. Срещу нея е започнато бързо производство. При проверка на водача за употреба на наркотични вещества, апаратът е дал положителна реакция на амфетамин. Той също е задържан с полицейска мярка до 24 часа. Срещу него е започнато бързо производство.", "date": "2020.01.20", "title": "Арестуваха 24-годишна с дрога и спътника й, шофирал надрусан в Павликени"}
{"url": "https://www.24chasa.bg/novini/article/8091236", "text": "Водноелектрическите централи в България работят едва след като са задоволени обществените потребности от вода и не нарушават доставките на вода за питейно-битови нужди. От асоциацията обясняват, че работата на хидроелектрическите централи, които обработват язовирни води през 2019 г., се осъществява в режим на силно намалени водни количества и при спазване на месечни графици за използване на воден ресурс, изготвяни от МОСВ. Поради това и към днешна дата десетки централи не работят или обработват единствено количества за осигуряване на минималния екологичен отток от язовирите. В хода на осъществяване на дейността си ВЕЦ използват само кинетичната енергия на водата, без реално да употребяват воден ресурс. След преработване на съответните количества, водата се връща в руслото на реката, без да има изменение в количествения състав. В този смисъл ВЕЦ няма как да окажат отрицателно въздействие върху водоснабдяването в страната, а напротив - те често са интегрирани в по-широка инфраструктура за задоволяване на обществените приоритети, припомнят специалистите. Официалните данни от хидрометеорологичния бюлетин на Националния институт по метеорология и хидрология показват, че общият обем на речния отток в страната за последното тримесечие на 2019 г. е с 31 процента по-малък от стойностите за 2018 г., а средномесечните водни стоежи са под месечните норми и са със стойности по-ниски спрямо предходната година (между 28 - 38 процента под нивата за същия период през 2018г.), посочват още от асоциация \"Хидроенергия\". Проблемите, свързани с водоснабдяването се усложняват и от факта, че голяма част от водоснабдителните мрежи в страната се нуждаят от спешна модернизация, с оглед на намаляване на загубите на воден ресурс при преминаването през тях. Системите за събиране и пречистване на отпадъчни води също трябва да бъдат разширени. Всичко това налага значителни инвестиции, което от своя страна неизбежно води до поскъпване на водния ресурс и може да има негативен социален ефект, пишат още от асоциацията.", "date": "2020.01.20", "title": "ВЕЦ няма как да окажат отрицателно влияние върху водоснабдяването у нас"}
{"url": "https://www.24chasa.bg/novini/article/8091237", "text": "Съветът на ЕС по външни работи ще обсъди днес възможността за изпращане на войски в Либия след вчерашните решения от конференцията в Берлин. Ще обсъдим това и после ще съобщим, заяви върховният представител на ЕС по външната политика и сигурността Жозеп Борел в отговор на въпроси на журналисти преди началото на днешното заседание на министрите в Брюксел. По неговите думи вчера е бил добър ден и са били създадени добри условия за постигането на политическо решение в африканската страна. Борел поздрави Германия за домакинството на срещата за Либия, предава БТА. Според него външните министри от ЕС разполагат с няколко възможности, за да помогнат на африканската държава. Борел настоя, че за да има действителен напредък, спазването на оръжейното ембарго и на постигнатото прекратяване на огъня трябва да се следи постоянно.", "date": "2020.01.20", "title": "ЕС ще обсъди възможността за изпращането на войски в Либия"}
{"url": "https://www.24chasa.bg/novini/article/8091281", "text": "Иран смята пътниците с двойно гражданство, които са били на борда на сваления по погрешка този месец украински самолет, за ирански граждани, съобщи днес говорителят на външното министрество в Техеран, цитиран от Ройтерс. Иран не признава двойното гражданство. Много от 176-имата души, загинали в катастрофата, бяха иранци с двойно гражданство. Сред загиналите има 57 канадски граждани, предава БТА. \"Информирахме Канада, че Техеран смята хората с двойно гражданство, убити в самолетната катастрофа, за ирански граждани. . . Иран оплаква смъртта им\", каза говорителят Абас Мусави на излъчвана по телевизията седмична пресконференция. По повод задържането за кратко на британския посланик в Техеран след избухването на протести в Иран заради авиокатастрофата, Мусави каза, че страната му уважава всички чуждестранни дипломати в Иран, стига да не нарушават международното право. Според властите посланикът е бил задържан заради участие в незаконен митинг. Дипломатът заяви, че е бил на бдение за жертвите. Мусави съобщи още, че министърът на пътищата и градското развитие Мохамад Еслами е заминал за Киев, за да предаде на украинския президент Володимир Зеленски писмо от иранския държавен глава Хасан Рохани във връзка със свалянето на украинския самолет, предаде агенция ИРНА, цитирана от ТАСС.", "date": "2020.01.20", "title": "Пътниците на сваления украински самолет с двойно гражданство са иранци"}
{"url": "https://www.24chasa.bg/novini/article/8090988", "text": "Китай ще предприеме повече мерки, които да ускорят изпълнението на целите за урбанизацията през тази година, съобщи топ икономическият регулатор на страната, цитиран от  Според националния план за новия тип урбанизация, поставената цел е 100 милиона жители от селата да се установят в градовете в периода 2014-2020 г. Ключът към придвижването на урбанизацията е предоставяне на съдействие на работниците мигранти със стабилна работа да се установяват за постоянно в градските райони и се разшири покритието на обществените услуги, каза говорителят на Държавната комисия за развитие и реформа. Той допълни, че повече градове започнаха да снижават изискванията за постоянно установяване в градовете през 2019, съгласно китайската система за регистрация на жителство. Градското население в страната достигна 60,6% от общото. Броят на жителите в градовете е бил 848,4 милиона до края на 2019 г., показват данни на Държавното статистическо управление.", "date": "2020.01.20", "title": "Китай ускорява изпълнението на целите в урбанизацията през 2020 г."}
{"url": "https://www.24chasa.bg/novini/article/8091383", "text": "Акад. Благовест Сендов е емблематична фигура за БАН. Той е световноизвестен учен математик, допринесъл значително в много класически области на математиката. Това каза председателят на БАН акад. Юлиан Ревалски по повод кончината на акад. Благовест Сендов. \"Той беше пионерът на развитието на теорията на апроксимациите, един от първите математици, които показаха как математиката може да се използва и в биологията в съвместната си работа с акад. Румен Цанев. Освен блестящ учен, известен по целия свят, акад. Благовест Сендов беше държавник и общественик с принос в образованието. Спомняме си неговата т.нар. проблемна група по образование през 80-те години с използването на новите технологии\", каза още акад. Ревалски. За бившия председател на Народното събрание, председател на БАН, ректор на Софийския университет, посланик в Япония, акад. Ревалски допълни, че винаги е бил с активно обществено присъствие по различни въпроси. Беше патриот българин до мозъка на костите си, огромна е загубата за нас, с мъка добави акад. Ревалски. Акад. Благовест Сендов е бил деликатен и фин човек, който не налагал непременно своето мнение. Той въведе сегашната система във висшето образование - бакалавър, магистър, доктор, каза още акад. Ревалски.", "date": "2020.01.20", "title": "Акад. Ревалски: Благовест Сендов бе емблематична фигура, в сряда бяхме заедно"}
{"url": "https://www.24chasa.bg/novini/article/8091295", "text": "Най-тежката присъда затвор в турското законодателство - доживотно лишаване от свобода при строг режим, получи днес убиецът на 20-годишна турска студентка в окръг Орду (Североизточна Турция), съобщава частната телевизия НТВ. Извършителят на престъплението Йозгюр Ардуч бе задържан от полицията. У него бе намерено оръжието, с което е извършено престъплението. При ареста той е оказал съпротива и е ранил двама полицаи. Съдебната присъда бе издадена на второто заседание по делото за убийството, след като подсъдимият призна вината си, посочи БТА. На 10 февруари Ардуч отново ще се яви пред съда, за да отговаря по обвинения за \"опит за убийство на длъжностно лице\" заради раняването на полицаи. Мъжът е избягал от затвора на 1 декември, два дни преди да убие 20-годишната Джерен Йоздемир, студентка във факултета по Музика и сценични изкуства на университета в Орду. Извършителят на престъплението е бил в затвора от 2005 г. с присъда за убийство. Пред полицията заподозреният признал, че е следил студентката близо 4 километра до дома й и че искал да вземе чантата й, но след като видял човек на прозореца на сградата, изпаднал в паника и намушкал с нож момичето, без да вземе чантата, съобщава Анадолската агенция.", "date": "2020.01.20", "title": "Доживотен и строг затвор за убиеца на студентката в Турция"}
{"url": "https://www.24chasa.bg/novini/article/8088392", "text": "Агент на ЦРУ се инфилтрирал в най-близкото обкръжение на Фидел Кастро и Че Гевара в момент, когато все още са в нелегалност и преди революцията. Това показват наскоро разсекретени документи, цитирани от \"Ю Ес Ей тудей\". Ролята на Рос Крозие е оценена подобаващо чак сега. Благодарение на обучената и ръководена от него група САЩ научават, че СССР тайно е изградил стартови площадки за съветски ядрени ракети на Острова на свободата, които ще предизвикат по-късно прословутата Карибска криза. Впоследствие същите агенти докладват, че Съветският съюз и Куба не само не са ги демонтирали, както съобщава Никита Хрушчов, но са ги скрили в пещери. В състава на същата организация, но след пенсионирането на Крозие се включва убиецът Това е само три месеца преди да застреля президента през 1963 г. Шпионинът е използвал множество псевдоними по време на работата си за ЦРУ - Хуманоид, Хидропатик, Артур Дж. Веявада, Харолд Р. Ноймеър, Г-н Викс, Роджър Фокс, Джеймс Федер. През Втората световна война служил като разузнавач във военновъздушните сили и като специалист по операциите в района на Китай и Мианмар, както и в Панама. Някъде в латиноамериканската страна се запознал с бъдещата си жена, която е от Коста Рика. Аржентина Кордеро се омъжила за него през декември 1945 г., а три години по-късно и двамата започнали да работят за новооткритото ЦРУ. В собственоръчно направено описание в досието, с което постъпил на служба, Рос Крозие пише, че че е висок около 190 см и тежи около 80 кг. Изглеждал младолик. Говорел и четял на испански като на роден език. Можел да мине за латиноамериканец. Това е картонът, с който е записан и одобрен от шефа на ЦРУ за северното полукълбо през 1958 г. Роденият в Дикалб, Илинойс, агент се славел като експерт в морзовата азбука, показал и почтеност, честност, умение за разузнаване и да използва източници, пише в досието му в агенцията. Силната му страна в тези ранни години била да се инфилтрира в комунистически групи в Централна Америка и в Куба. \"Аз въобще не подозирах с какво се е занимавал\", казва дъщеря му Лилиам Крозие Муур. Мислела, че баща й работи в \"Зенитна електроника\" - прикритието на офиса на управлението в Маями, където Рос Крозие протича голяма част от кариерата му. Агентът инсталирал тайна тъмна стая в дома си в Коста Рика, за да прави снимки за ЦРУ. В Гватемала той успял да прокара информация по радиото, с която изплашил президента социалист. През 1954 г. в Куба започват политически бунтове срещу диктатора Фулхенсио Батиста, поддържан от САЩ, и Крозие е изпратен там. В прикритието си като студент в университета в Хавана попада в епицентъра на събитията. По онова време Куба е една от най-развитите страни в Латинска Америка заради американските инвестиции и многобройните туристи, очаровани от колониалния испански стил, множеството хотели и казина. Рос събира информатори и агенти сред младежите, когато те формират движение срещу Батиста. Студентът по право Фидел Кастро бързо се превръща в един от най-големите врагове на диктатора. Президентът използва всички средства срещу противника, като дори В тази обстановка жената и дъщерята на Крозие попадат на местопрестъпление, в което охранител е застрелян пред търговски център. Когато колата, от която стрелят, отминава, Аржентина Крозие и 5-годишната й дъщеря Лилиам излизат от мола точно тогава и виждат полумъртвия бодигард. Двете стават свидетели как мъжът с последни сили написва със собствената си кръв на тротоара: \"Да живее Фидел\".", "date": "2020.01.20", "title": "\"168 часа\": Агент на ЦРУ в бункера на Кастро и Че. В групата му обучили убиеца на Кенеди"}
{"url": "https://www.24chasa.bg/novini/article/8091783", "text": "От 21 до 23 януари президентът Румен Радев ще бъде на посещение в Държавата Израел. Визитата на българския държавен глава е по покана на израелския му колега президента Реувен Ривлин по случай отбелязването на 75-ата годишнина от освобождаването на Освиенцим и Деня за възпоменание на Холокоста. Във възпоменателното събитие се очаква да участват над 40 държавни и правителствени ръководители от цял свят. На 21 януари Румен Радев ще проведе среща със своя колега Реувен Ривлин в президентския дворец в Ерусалим. Държавният глава ще разговаря в Кнесета и с председателя Юли-Йоел Еделщайн. По-късно през деня българският президент и водената от него делегация ще се срещнат с членове на института „Яд Вашем“. На 22 януари Румен Радев ще посети Центъра за мир и иновации “Перес“, както и компанията за автономни автомобили Mobilеye. На 23 януари българският президент ще представлява страната ни на Петия международен форум за Холокоста в мемориала „Яд Вашем“. Официалното събитие, което отбелязва 75-ата годишнина от освобождаването на Освиенцим и Деня за възпоменание на Холокоста е под патронажа на израелския президент Реувен Ривлин. По-късно в Тел Авив Румен Радев ще присъства на премиерната прожекция на израелско-българския документален филм „Следващото поколение“ на българския режисьор Димитър Гочев. След края на филма държавният глава ще се срещне с представители на българската общност. В рамките на визитата си президентът Радев ще проведе двустранни срещи със свои колеги. По време на посещението си в Израел българският държавен глава ще бъде придружаван от съпругата си Десислава Радева.", "date": "2020.01.20", "title": "Радев на посещение в Израел по повод отбелязването на 75-ата годишнина от Холокоста"}
{"url": "https://www.24chasa.bg/novini/article/8091848", "text": "Върховен касационен съд (ВКС) възстанови на работа Мариана Иванова,  . Това обяви по време на пресконференция в БТА адвокатът на Иванова Кристиан Гьошев. Случаят с надвишения прием на деца с хронични заболявания придоби популярност преди две години. След уволнението бе променена и Наредбата за прием на деца в общинските детски градини. Мариана Иванова ще се върне по-късно днес на старото си работно място - детска градина 164 \"Зорница\". След възстановяването й на работа, под формата на делегиран бюджет, общината ще трябва да й изплати всичките й заплати за този период от време в размер на 11 хил. лв., осигуровките й, както и разходите по разноските за делото, обясни адвокат Гьошев. Адвокат Владислав Янев, който също представлява Иванова каза, че единствената вина на клиантката му, е че заявила публично общоизвестен факт, свързан с начина, по който се приемат деца в детските градини. От справката, направена от адвокатите на Иванова в хода на делото, за периода 2016 - 2017 г., и обявена днес публично, става ясно, че във въпросния период детската градина, която тя ръководи, е едва на седмо място по надвишен прием на деца с хронични заболявания - с шест повече. Първенец в това отношение е ДГ 7 \"Детелина\" с 34 деца повече, ДГ 8 \"Проф.Елка Петрова\" - с 23 деца повече, ДГ 43 \"Талант\" - със 17 деца повече Адвокат Гьошев посочи, че от писмо на ресорния заместник-кмет Тодор Чобанов става ясно, че срещу въпросните директори, които също са надвишили приема на деца, дисциплинарни мерки не са предприети. Мариана Иванова каза, че промяната в наредбата за прием, не решава проблема с местата в детските градини, тъй като недостигът е прекалено голям и апелира да продължават да се строят нови.", "date": "2020.01.20", "title": "Уволнена директорка на детска градина бе върната на работа от съда"}
{"url": "https://www.24chasa.bg/novini/article/8091886", "text": "В навечерието на изборите за парламент (меджлис) на Иран, насрочени за 21 февруари, в страната се изостря конфликтът между реформатори и консерватори. Хора от Съвета на пазителите (СП) - надпарламентарен орган, контролиращ спазването на конституцията, обвиниха президента Хасан Рохани, че подкопава националното единство и създава напрежение. Рохани бе изразил недоволство, след като Съветът, в който преобладават \"ястребите\", лиши десетки депутати реформатори от правото да се борят за място в меджлиса. Говорителят на президентската администрация Али Рабией заяви, че Съветът на пазителите е обидил Рохани, наричайки президента привърженик на \"проект за подкопаване на националното единство\". Изказването бе направено от прессекретаря на СП Абас Али Кадходаи, осмял опита на президента да се намеси в регистрирането на кандидати за парламентарните избори. Знае се, че Рохани представлява условно реформаторския лагер на иранския елит, който се обявява за преобразувания и премерени контакти със Запада. Негови членове всъщност пострадаха най-силно от решенията на СП, който допуска или не кандидатите до участие в надпреварата. Подходът му е несправедлив, заяви неотдавна Рохани. \"Всички, чиито кандидатури са одобрени от Съвета на пазителите, спадат към една и съща (политическа, бел. на изданието) фракция - привържениците на твърдия курс\", каза президентът. Изявлението му сложи начало на словесна престрелка със СП, който веднага официално обвини Рохани, че не е достатъчно информиран. \"Едно длъжностно лице не бива да се изказва, без да проучи въпроса\", се казва в съобщението на надпарламентарния орган. Той забрани официално на десетки кандидати, повечето политици реформатори, да се борят за кресла в меджлиса заради проблеми със закона. Често се използват обвинения в корупция. \"Пътят, по който се върви, изобщо няма връзка с изборите\", заяви Рохани и добави, че с пристрастния си подход към допускането на кандидатите СП превръща цялото население на Иран в опозиция. За да е убедителен, президентът даде пример с убития на 3 януари командващ силите \"Ал Кудс\" от Корпуса на гвардейците на ислямската революция Касем Солеймани, който бе безпартиен, но както посочи Рохани, се разбираше с всички политически групи в страната. \"Да приложим на практика философията на Солеймани\", призова президентът. СП обаче не хареса изказването му за националното единство. Съветът изтъкна, че в днешната ситуация изявленията на официални лица от Ислямската република трябва да звучат по-обмислено. Показателно е, че духовният водач на Иран, великият аятолах Али Хаменей, отдавна смятан за покровител на условно консервативните среди в иранския политически елит, реши да не се меси в конфликта между Рохани и СП, пламнал почти пет седмици преди изборите за парламент. Аналитици посочват, че с наближаването на вота Хаменей до голяма степен е заел позицията на наблюдател. А не са много и хората, които биха могли публично да подкрепят Рохани. Макар публичната риторика на иранския президент от месеци насам все повече да наподобява тази на \"ястребите\", играчите от ядрото на властта все още виждат в него инструмент, а не съюзник. Радио \"Фарда\" обръща внимание и на снимките от последните публични изяви на иранските лидери, включително от петъчната молитва на 17 януари в Техеран. Те сочат, че дори бивши високопоставени служители консерватори по принцип седят на първите редове, а реформаторите или ги няма, или са седнали по-далеч. Възможно е постепенно да изгуби позиции и самият Рохани, върху когото редовно се хвърля отговорността за кризисни ситуации. Например протестите, избухнали през ноември 2019 г. заради поскъпването на субсидирания бензин, показаха, че президентът на Иран фактически е станал основна мишена на обвиненията заради провалената икономическа политика. Предстоящите парламентарни избори ще се следят много внимателно. Опитите на иранското ръководство да използва силови мерки за потушаване на \"горивните\" антиправителствени прояви засилиха призивите за бойкот на вота за меджлис. Съответно повечето ирански наблюдатели очакват много слаба изборна активност на 21 февруари. За политическия елит в Ислямската република гласуването до голяма степен ще е тест за легитимност. Неслучайно иранският седмичник \"Собх-е Садек\", отразяващ възгледите на Корпуса на гвардейците, заяви тези дни, че висока активност ще означава победа над политиката за \"максимален натиск\" на САЩ. През декември 2019 г. Сайед Голкар, доцент от факултета за политически науки в университета на щата Тенеси, обърна внимание в колонката си за \"Ал Джазира\", че иранските консерватори се опитват \"да обновят\" лицето на законодателния орган, привличайки млади кандидати. Трудно е обаче да кажем доколко това ще помогне - заради непопулярните мерки и натиска на държавното ръководство електоралната му база стремително се топи. (От БТА)", "date": "2020.01.20", "title": "Прочистват иранския парламент от реформатори"}
{"url": "https://www.24chasa.bg/novini/article/8091887", "text": "Вдовицата на бившия турски премиер Бюлент Еджевит беше погребана вчера в държавното гробище в Анкара, след като в петък почина на 97-годишна възраст, съобщи \"Дейли сабах\", цитиран от БТА. Рахшан Еджевит, политик, писател и художник, беше основател и първият председател на Демократичната лява партия. На лидерския пост я наследява съпругът й Бюлент Еджевит, който по-късно става 16-ия министър-председател на републиката. На погребението на Рахшан Еджевит, чиито тленни останки бяха положени редом до тези на съпруга й, присъстваха известни политически фигури, сред които лидерът на Народнорепубликанската партия Кемал Кълъчдароглу. Рахшан Еджевит напусна ДЛП през 2009 г., а на 17 януари 2010 г. бе избрана за съпредседател на Демократичната народна лява партия, също основана от нея самата.", "date": "2020.01.20", "title": "Вдовицата на Бюлент Еджевит бе погребана редом до него в Анкара"}
{"url": "https://www.24chasa.bg/novini/article/8091915", "text": "Нападението е станало около 23 часа тази вечер пред български бар в Бургос. Нападателят е арестуван от местната полиция. След това е бил отведен в полицейския участък, където признал за извършеното криминално деяние, пише сайтът на българите в Испания  . „Инцидентът се е случил пред заведение, което е собственост на български граждани. По това време заведението е било затворено“, гласи съобщение на полицията. Двамата мъже се скарали на улицата пред заведението и единият извадил нож и наръгал другия в гърба, който починал на място. Оръжието на престъплението е намерено в миниван, паркиран на 100 метра от местопроизшествието. Според разследващите двамата братя са били в обтегнати отношения от години.", "date": "2020.01.20", "title": "Българин закла брат си насред улицата в испанския град Бургос"}
{"url": "https://www.24chasa.bg/novini/article/8091921", "text": "Кучетата, обучени да седят, лежат или да подадат лапа, го запомнят за цял живот. Индийски учени обаче установиха, че улични животни също могат да изпълняват команди по жестове, без преди това да са контактували с хора, съобщи в. \"Дейли мейл\". Специалисти от научно-образователния и изследователски институт в Колката са работили с улични кучета в няколко индийски града. Те са им давали по две купички с храна, като са им посочвали само едната от тях. Половината животни били твърде уплашени, за да се приближат. Но 80 процента от тези, които се осмелили да проверят какво има в съдовете, се съобразили с човешкия сигнал, предава БТА. Това показва, че кучетата могат да разберат сложни жестове само като гледат хората. \"Мислим, че е доста смайващо кучетата да могат да разберат толкова абстрактен жест като моментно посочване - каза д-р Аниндите Бхадра от екипа. - Това означава, че наблюдават внимателно човека, с когото се срещат за първи път, и използват познанието си за хората, за да вземат решение. Това разкрива тяхната интелигентност и адаптивност\".", "date": "2020.01.20", "title": "Кучетата инстинктивно изпълняват човешки команди"}
{"url": "https://www.24chasa.bg/novini/article/8091937", "text": "Първите доставки на руските зенитни системи Панцир-С1 за Сърбия ще започнат в края на февруари, съобщи ТАСС, като се позовава на източник от руския военнопромишлен комплекс. На 24 октомври сръбският президент Александър Вучич заяви, че Белград е поръчал системата Панцир-С1. През ноември ръководителят на Рособоронекспорт Александър Михеев съобщи, че Русия ще достави комплекса Панцир на Сърбия в близките месеци, предава БТА. Комплексът Панцир-С е предназначен за близка защита на граждански и военни обекти от въздушно нападение във всякаква климатична и радиоелектронна обстановка през деня и нощта. Системата може да защитава обектите и от наземни и водни заплахи. Въоръжението на Панцир се състои от 12 готови за пуск ракети \"земя - въздух\" (по 6 в контейнер). Ракетите имат обсег от 20 и 30 километра и са снабдени с бойна глава с маса от 20 килограма. Във въоръжението на комплекса влиза също сдвоено 30 милиметрово скорострелно оръдие с далекобойност от 4000 м по хоризонтала и 3000 м по вертикала. Ракетите се използват за борба с цели в далечната част на обхвата, а оръдието - за унищожение на цели в близката част.", "date": "2020.01.20", "title": "Русия доставя зенитни системи Панцир-С1 за Сърбия в края на февруари"}
{"url": "https://www.24chasa.bg/novini/article/8091962", "text": "Предложението е внесено в Съвета на федерацията - горната камара на руския парламент, съобщили от Кремъл, като посочили, че предложението за смяна е свързано с това, че Юрий Чайка преминава на друга работа.", "date": "2020.01.20", "title": "Путин сменя главния прокурор на Русия"}
{"url": "https://www.24chasa.bg/novini/article/8091963", "text": "Девет души са арестувани в Русе при спецоперация на полицията, насочена срещу употребата и разпространението на наркотици. Това съобщиха от областната дирекция на МВР в града. Полицейската операция се е състояла в два дни - на 17 и на 18 януари, а задържаните са на възраст между 17 и 27 години. У тях са били открити метамфетамин и марихуана. От обитавани от тях домове и в превозни средства са иззети прибори за теглене на наркотици и други вещи. Работата по случая продължава под ръководството и надзора на прокуратурата.", "date": "2020.01.20", "title": "9 арестувани в Русе при спецакция срещу\nразпространението на наркотици"}
{"url": "https://www.24chasa.bg/novini/article/8092021", "text": "Преговорите за бъдещите отношения между Великобритания и ЕС няма да започнат преди края на февруари или началото на март. Това съобщи днес говорител на Европейската комисия. Той отбеляза, че тепърва ЕК ще определи преговорните насоки, а след това е необходимо те да бъдат утвърдени от Европейския съвет. Самата комисия може да приеме насоките едва след оттеглянето на Великобритания, поясни говорителят, предава БТА. Утвърждаването на преговорните насоки ще отнеме време, добави той. По неговите думи в случая не става дума за забавяне, а за обичаен процес. Доскоро ЕК изразяваше готовност да започне следващите преговори с Лондон непосредствено след оттеглянето на Великобритания от ЕС. Предвижда се тези нови преговори да завършат до края на годината, когато изтича преходният срок след напускането на Великобритания, насрочено за 1 февруари.", "date": "2020.01.20", "title": "ЕС и Лондон няма да преговарят за бъдещите отношения веднага след Брекзит"}
{"url": "https://www.24chasa.bg/novini/article/8092030", "text": "\"Ще подкрепя само решение за Перник, което дава 100 % гаранции за софиянци\". Това каза кметът на София Йорданка Фандъкова по време на заседание на Постоянната комисия по инженерна инфраструктура и енергийно планиране към Столичния общински съвет, на което се разглежда предложението за водната криза в Перник, цитирана от  . „Знаете, че в събота в Министерски съвет се проведе извънредно заседание, на което беше съобщена идеята за осигуряване на допълнителни количества вода от водосбора на „Белмекен“ до Перник през водопреносната мрежа на София. Тази идея беше предложена след сериозен експертен анализ и оценка на съществуващата инженерна инфраструктура. Още в събота поисках от Министерски съвет в първия работен ден ресорните министри да представят пред Комисията по инженерна инфраструктура в Столичен общински съвет заедно с кмета на Перник и ръководството на „Софийска вода“ тази идея. Смятам, че е изключително важно да се получат отговори на всички поставени въпроси. Искам да благодаря на председателя и на всички членове на комисията, защото смятам, че чрез това заседание и чрез вас всички общински съветници, и най-вече - гражданите на София, могат да се запознаят с това предложение, което на практика засяга Столична община“, каза също Фандъкова. „Целта е всички граждани на София да получат подробна информация и отговори на всички въпроси, свързани както с техническото изпълнение на идеята. Смятам, че това е важно решение, което може да бъде факт само и единствено, ако цялата информация е публична“, заяви кметът на София.", "date": "2020.01.20", "title": "Фандъкова: Ще подкрепя само решение за Перник, даващо 100% гаранции за софиянци"}
{"url": "https://www.24chasa.bg/novini/article/8091149", "text": "Макар и да стои настрана от светлината на прожекторите, непрекъснато излизат данни за финансовото състояние и бизнесделата на Людмила Путина. През 2018 г. опозиционният Център за изследване на корупцията публикува проучване за активите на Людмила Очеретна - новата й фамилия след брака й с по-младия от нея предприемач Артур Очеретни. Според центъра през последните няколко години фондацията на новия й съпруг за развитие на междуличностни комуникации, чийто патрон е Людмила Александровна, има нетна печалба от десетки милиони рубли. Последната новина около бившата съпруга на Путин е, че е станала съсобственик в една от най-големите в страната компании за микрокредити ООО МФК \"Кармани\", твърди списание \"Собеседник\". Микрофинансирането е рентабилен бизнес в Русия, а наскоро Централната банка съобщи, че дълговете на руснаците към тези кредитни институции са достигнали пик след 2012 г. Регулаторът отчита, че руснаците задлъжняват много повече към канторите за микрокредити, отколкото към банките за потребителски кредити. Над една трета от клиентите на компаниите за микрокредитиране обаче се сблъскват с проблема за задържане на работните им заплати, показва изследване на МФК \"Займер\". В крайна сметка руснаците дават на дружествата за микрокредити все по-голяма част от заплатите си. Към кого руснаците изпадат в дългово робство, докато правителството показва безпомощност в борбата срещу бедността?, задава въпроса \"Собеседник\". Резултатите от първата половина на 2019 г. на този пазар нареждат компанията на бившата съпруга на Путин ООО МФК \"Кармани\" на шесто място по обем на кредитния й портфейл. След като Людмила Александровна влиза в управлението на дружеството за микрокредити, пазарната му позиция рязко се подобри, отбелязва \"Собеседник\". Людмила Шкребнева (моминското й име) влиза в дружеството през сложна схема. Тя е собственик на компанията \"Интерсървис\", която, от своя страна, е собственик на компанията \"Меридиан\". През 2018 г. тя получава 7-процентов дял в кипърската офшорка Carmoney CY LTD, която държи 100 процента от собствеността на руската компания за микрокредити ООО МФК \"Кармани\". Меридиан става съсобственик на компанията през 2018 година. Според резултатите от четвъртото тримесечие на същата година фирмата за микрокредити първоначално излиза на малка печалба, а след това през годината успява да увеличи портфейла си, пише \"Собеседник\". Основател на CarMoney е Антон Зиновиев. \"Нуждата ме тласна към решението да спечеля първата рубла. Какво не продавах: сладолед, батерии, риба. По-късно ваучери, след това се занимавах със заложни къщи.\" Така Зиновиев описва началото на своята бизнескариера. Сега той печели от онези, които са социалното дъно. Неговото дружество е един от лидерите на пазара на микрофинансиране. През лятото CarMoney оглави класацията сред компаниите по ипотечни кредити. Но това невинаги е било така. В края на 2017 г. CarMoney е на загуба. Тогава Зиновиев, заедно със своя партньор Константин Евдаков, обявява, че търси инвеститор за привличането на 10 милиона долара инвестиции в замяна на дял в проекта. След това инвеститорите остават в тайна, защото, както казва той \"решиха да не разкриват своите имена\". Сред “бизнесангелите” е бившата съпруга на Путин, установява \"Собеседник\". Юридическото лице CarMoney - ООО МФК \"Кармани\" – е учредено от кипърската офшорка Carmoney CY LTD. Според информацията в регистрите офшорката притежава 100% от акциите на руското дружество за микрокредити. А в самата офшорна компания миналата година дял от 7% получи ООО \"Меридиан\". \"Меридиан\", от своя страна, се контролира от \"Интерсервис\" ООД, чийто единствен основател е Людмила Александровна Шкребнева, която няколко пъти е променяла името си. В регистрите тя е с моминското си име Шкребнева. След като Шкребнева става собственик на CarMoney, делата на компанията тръгват нагоре. Как дружеството за първи път остава на плюс и през първата половина на 2019 г. достига рекордна печалба - четете ", "date": "2020.01.20", "title": "\"168 часа\": Бизнесът на Людмила Путина"}
{"url": "https://www.24chasa.bg/novini/article/8092013", "text": "Двама шофьори се сбиха на улица в Благоевград. Инцидентът станал на  ул. \"П. Д. Петков\". Катастрофирали са лек автомобил \"Дачия Докер\" с 22-годишен водач и лек автомобил \"Фолксваген Туарег\" с 26-годишен водач. След удара двамата слезли да се саморазправят. Между тях възникнал сериозен конфликт, като 26-годишният, с удари с ръце и крака, е счупил предните дясно и ляво огледала и е огънал предните лява и дясна врати на лекия автомобил \"Дачия\". За случая е уведомена РП-Благоевград.", "date": "2020.01.20", "title": "Двама шофьори се сбиха на улица в Благоевград"}
{"url": "https://www.24chasa.bg/novini/article/8091851", "text": "", "date": "2020.01.20", "title": "Финансовият и академичен елит се прости с топбанкера Тодор Вълчев (Снимки)"}
{"url": "https://www.24chasa.bg/novini/article/8092020", "text": "Двама мъже са задържани за притежание на дрога в Банско. Полицейски служители са извършили проверка на стая в частен дом в Банско, ползвана под наем от 34-годишен мъж от София. Намерена и иззета е около 0,33 грама тревиста маса, реагираща положително на марихуана. 34-годишният е задържан със заповед за задържане до 24 часа. За случая е уведомена РП-Разлог. Същия ден е извършена проверка и на 27-годишен мъж от с.Ясен, общ.Плевен, у когото е намерена и иззета около 2,4 грама канабис, а при претърсване и изземване в апартамент в Банско, обитаван от същия са намерени 2 бр. мобилни апарати, електронна везна, и около 51 бр. полиетиленови пликчета. В близост до автомобила на лицето, паркиран в паркинг на кооперацията, в която живее са намерени и иззети: около 28,10 грама кокаин, около 9,64 грама екстази и около 15,5 грама канабис. По случая е образувано досъдебно производство. Работата продължава.", "date": "2020.01.20", "title": "Двама в ареста в Банско за дрога"}
{"url": "https://www.24chasa.bg/novini/article/8092205", "text": "България е на второ място в ЕС по невъзможност за плащане на комуналните услуги навреме (30% от домакинствата). Това сочи ново годишно изследване на ЕС за доходите и условията на живот (EU-SILC). Данните се отчитата на базата на период от 12 месеца, предава  . На първо място е Гърция – над 1/3 от домакинствата й (36%) не са способни да плащат навреме сметките си през последните 12 месеца. Доста след първите две са Хърватия и Румъния (съответно със 17,5% и 14%) За разлика от тях, малко домакинства не успяват да плащат своите комунални услуги навреме в Нидерландия, Чехия, Швеция и Австрия (всички около 2%). Подобряването на условията на живот на хората и борбата с бедността и социалното неравенство е централна част в политиките на Европейския съюз. Независимо от това, все още има домакинства в ЕС, които имат трудности да свържат двата края. Почти 7% от домакинствата не са в състояние да плащат навреме комуналните си услуги (отопление, ток, газ, вода и т.н.) поради финансови затруднения, показва новото изследване Евростат. Този дял обаче като цяло намалява постоянно в ЕС - от над 10% от домакинствата през 2013 г. Сред домакинствата, сблъскващи се с трудности да плащат комуналните си услуги навреме, се открояват тези с деца, които все още са на грижите на родителите си. В ЕС малко под 14% от домакинствата, състоящи се от един възрастен със зависими от него деца, се сблъскват с подобни трудности в сравнение с по-малко от 3% от домакинствата, състоящи се от двама възрастни (с поне един от тях на 65 или повече години). Сред домакинствата с двама или трима възрастни и зависими деца този дял е около 11%.", "date": "2020.01.20", "title": "България - втора в ЕС по невъзможност на гражданите да плащат сметките си"}
{"url": "https://www.24chasa.bg/novini/article/8092046", "text": "Крадец рецидивист отново е в ареста. Районният съд в Кюстендил постанови мярка за неотклонение \"задържане под стража\" по отношение на Стоян Ф. 39- годишният мъж е обвиняем за кражба, в условията на опасен рецидив. В Районна прокуратура се води досъдебно производство за кражба на пароструйка, чрез разбиване на входната врата от гараж на ул. \"Гоце Делчев\" в Кюстендил. Задържаният Стоян е осъждан 15 пъти, основно за кражби. Последната му присъда от 10 месеца лишаване от свобода е изтърпяна на 11 декември 2018 година, като от това наказание не са изминали 5 години. Пред съда, обвиняемият не се призна за виновен и поиска по-лека мярка за неотклонение, но съдът отказа.", "date": "2020.01.20", "title": "Осъждан 15 пъти пак в ареста за кражба"}
{"url": "https://www.24chasa.bg/novini/article/8092194", "text": "Възстановяването на Военновъздушното училище е изправяне на една несправедливост и връщане на една традиция. Това каза днес министърът на отбраната Красимир Каракачанов по време на тържествената церемония за откриването на Висшето военновъздушно училище „Георги Бенковски“ в Долна Митрополия. „В своята дълга 1400-годишна история тук, на Балканите, България е имала различни съюзници и различни приоритети. Но Българската армия е имала едно единствено предназначение: да защитава териториалната цялост на страната от външни врагове и да осъществява нейните национални идеали. Това е основната задача на Българска армия и днес“, посочи още той. Към курсантите във възстановеното Висше военновъздушно училище той се обърна с думите: „Българската авиация има славни и велики традиции. Няма нужда тепърва да се търси чужд опит и да се копират чужди кумири. В историята на нашата авиация има достатъчно офицери, които могат да бъдат вашият пример за подражание.“ Официалното откриване на най-новото Висше военно училище уважиха президентът и върховен главнокомандващ на Въоръжените сили на Република България Румен Радев, председателят на комисията по отбрана Константин Попов, заместник-началникът на отбраната генерал-лейтенант Димитър Илиев, народни представители, висши военни, представители на държавната и местната власт, членове на авиационната общественост и ветерани. Бойното знаме на Висшето военновъздушно училище бе връчено от министър Красимир Каракачанов. Отслужен бе и тържествен водосвет от свещеници от плевенската епархия. Вярвам, че възстановяването на Висшето военновъздушно училище ще отговори на обществените очаквания и ще способства за възвръщане на високия престиж на кадрите на Военновъздушните сили. Това заяви заместник-началникът на отбраната генерал-лейтенант Димитър Илиев в приветствието си. Той подчерта значението на личния състав, който ще ръководи процесите по развитие на вида въоръжени сили, ще управлява новата техника и ще отговаря за нейната поддръжка в следващите години. Пътят е труден и изисква възстановяване на инфраструктурата, разкриване на атрактивни специалности, откриване на Професионален сержантски колеж, създаване на иновативни центрове за изследователска дейност, подготовка за обучение и експлоатация на новия самолет F-16, привличане на български и чуждестранни инвеститори и студенти. Резултатът – готовност за равноправно участие в интегрираното обучение на кадри за ВВС и гражданската авиация на страните-членки на НАТО. Това каза в приветствието си началникът на ВВВУ бригаден генерал Юлиан Радойски.", "date": "2020.01.20", "title": "Каракачанов: С Военновъздушното училище изправяме една несправедливост"}
{"url": "https://www.24chasa.bg/novini/article/8092515", "text": "", "date": "2020.01.20", "title": "Ердоган: Турция досега не е изпратила\nвоенни в Либия, а само съветници"}
{"url": "https://www.24chasa.bg/novini/article/8092489", "text": "Всички посрещаме с дълбоко съжаление тъжната вест за кончината на академик Благовест Сендов. Изразявам искрените си съболезнование към неговото семейство. Академик Сендов бе от онези вдъхновяващи личности, които не само са изцяло отдадени на науката, но успяват да увлекат и своите ученици и последователи. Той бе предан на математиката и до последно се стремеше да провокира интереса и любопитството на младите хора към науката, заявява в съболезнователния си адрес министърът на образованието и науката Красимир Вълчев, цитиран от БТА. Академик Сендов е един от първите визионери за качествени промени в българското образование - както в методите на обучение, така и в заниманията с математика и програмиране от ранна възраст, и с въвеждането на интердисциплинарно обучение. Почти половин век по-късно времето неоспоримо доказва неговите идеи, посочва министър Вълчев. Той припомня, че академик Сендов бе ректор на Софийския университет /1973-1979/ и председател на Българската академия на науките /1988-1991/, член на Съюза на учените, на Съюза на математиците в България, на Американското математическо дружество /AMS/ и на Британското компютърно дружество, член на Изпълнителното бюро и на Генералния комитет на Международния съвет на научните съюзи /ICSU/, председател и почетен председател на Международната асоциация на университетите /от 1985/. Той намира време и сили и за обществената си дейност, като народен представител и председател на Народното събрание, а и като посланик на страната ни в Япония, отбелязва образователният министър. \"Поклон пред паметта на човека, учения, преподавателя и вдъхновителя на няколко поколения академик Благовест Сендов!\", пише в съболезнователния си адрес министър Красимир Вълчев.", "date": "2020.01.20", "title": "Красимир Вълчев: Акад. Благовест Сендов бе учен от световна величина"}
{"url": "https://www.24chasa.bg/novini/article/8092504", "text": "Състав на Върховния касационен съд е потвърдил  Юлиян Вълчев на 15 януари 2020 г. Това съобщиха от пресслужбата на Апелативна прокуратура-Варна. Както вече е известно, той бе осъден на 2 години лишаване от свобода с 4-годишен изпитателен срок. Той бе предаден на съд от Окръжната прокуратура в Шумен за умишлена безстопанственост при управление на \"Напоителни системи\", от което бяха причинени значителни вреди за държавното дружество. Като длъжностно лице Юлиян В. разпореди да бъде изпусната водата в язовир \"Нови пазар 1\", за да бъде извършен нерегламентиран стопански риболов. Така от 500 000 куб. метра вода в язовира след разпореждането му остана едва една десета от водния обем. Влязлата в сила присъда заварва осъдения като управител на общинското дружество \"Общински жилища и имоти\" в Шумен. Окръжната прокуратура в града очаква реакцията на община Шумен, като смята за неморално осъден като длъжностно лице за умишлена безстопанственост в ръководено държавно дружество да ръководи общинска фирма, допълват от държавното обвинение.", "date": "2020.01.20", "title": "Влезе в сила присъда за безстопанственост на бивш шеф на \"Напоителни системи\" в Шумен"}
{"url": "https://www.24chasa.bg/novini/article/8092585", "text": "През последните три години проучванията на сръбската агенция \"Фактор плус\" показват спад в подкрепата на гражданите за членство на страната в Европейския съюз, а за това са допринесли най-много Брекзит, френският президент Еманюел Макрон с изявлението, че не е за разширяване на ЕС, и Косово, пише в. \"Блиц\". Вестникът посочва, че през 2019 г. 38 процента от анкетираните граждани са смятали, че Сърбия не трябва да влиза в ЕС, за членство в съюза са били само 35 процента, а 27 процента не са имали мнение, предава БТА. Подкрепата на сърбите за членство в ЕС намалява от близо десетилетие, а през последните три години е на най-ниското си равнище от 90-те години насам, констатира \"Блиц\". Най-голям интерес към членството в съюза е имало от 2000 до 2005 г., а първият спад в доверието към ЕС е дошъл с отцепването на Черна гора от Сърбия през 2006 г., а след това с обявяването на независимост на Косово през 2008 г., което в значителна степен е намалило рейтинга на ЕС в Сърбия. През 2017 г. 36 процента от сърбите са смятали, че страната им ще влезе в ЕС след 2024 г., а една трета - че това никога няма да стане. Проучването през 2018 г. показва, че само 1 процент от анкетираните смятат 2025 г. за реална дата за присъединяване към ЕС, 19 процента - че най-вероятно това ще стане до 2030 г., а 33 процента - че Сърбия никога няма да влезе в ЕС. Миналата 2019 г. 36 процента са дали отговор \"никога\", а 17 процента - до 2030 г., посочва \"Блиц\".", "date": "2020.01.20", "title": "Брекзит, Макрон и Косово са намалили подкрепата на сърбите за членство в ЕС"}
{"url": "https://www.24chasa.bg/novini/article/8092582", "text": "Днешното събитие е морален акт на възстановяване на гордия български авиационен дух и достойнство. То е действие, което дължахме на вековната ни авиация, на поколенията преподаватели, летци и авиационни специалисти, на нашите учители с побелели коси, които отдадоха младостта и силите си на българската авиация. Това заяви президентът и върховен главнокомандващ Въоръжените сили Румен Радев, цитиран от прессекретариата на държавния глава, на тържественото откриване на Висшето военновъздушно училище „Георги Бенковски“ в Долна Митрополия. Държавният глава припомни усилията на няколко поколения авиационни командири и цялата авиационна общественост за възстановяване на Висшето военновъздушно училище след отхвърлянето на проекта през март миналата година, което доведе и до решителната намеса на президентската институция. „Днес съм удовлетворен, че въпреки загубеното историческо време, празните обещания, безхаберието и съпротивата, със систематичния натиск на авиационната общественост възстановяването на висшето училище е факт. Това е пример, че всички институции и отговорни фактори сме длъжни да работим заедно, когато каузата е бъдещето на България“, посочи Румен Радев. По думите на държавния глава този ден е посветен на бъдещето на българската авиация и нация, защото слага край на огромна несправедливост – закриването преди 18 години на Висшето военновъздушно училище „Георги Бенковски“ и свеждането му до Факултет „Авиационен“ към Националния военен университет. В словото си Румен Радев подчерта, че училището трябва не просто да бъде възстановено, но и да разгърне нова по дух и съдържание дейност, адекватна на предизвикателствата на бъдещето, бързото развитие на авиационните технологии и на модернизацията на Българската армия. Затова е необходимо ръководството на висшето училище да разполага с достатъчна самостоятелност и гъвкавост да реагира на динамичните процеси с иновативни форми и методи на обучение и с насочени към бъдещето учебни планове и програми. “Очаквам от ръководството не само в най-кратък срок да възстанови традициите на военновъздушното училище, но и да го превърне в атрактивен образователен и научен център, притегателен за младите и целеустремени българи с качеството на авиационното образование и авиационната наука”, подчерта президентът. Румен Радев изтъкна необходимостта от дръзка визия и вдъхновена и неуморна работа, за да може училището не само да отстои своята водеща роля във военно образователната ни система, но и да се утвърждава като център за подготовка на кадри за гражданската авиация, с доказана ефективност и безопасност. „Авиация се гради с дух, ум и сърце“, каза още държавният глава. Президентът и върховен главнокомандващ на Въоръжените сили прие почетния караул, след което се състоя ритуалът по връчване на бойното знаме на ВВВУ „Георги Бенковски“.", "date": "2020.01.20", "title": "Радев: Oткриването на Висшето военновъздушно училище е морален акт"}
{"url": "https://www.24chasa.bg/novini/article/8090183", "text": "Над 10 структури в Министерство на околната среда и водите, МВР, Министерството на финансите и това на транспорта контролират вноса и съхранението на отпадъци. С оползотворяването им структурите нарастват още. Това е записано в Закона за управление на отпадъците, наредбите и правилниците в различните министерства. Информация може да се намери и в официалните въпроси на народни представители към институциите и съответните отговори. Още повече са длъжностните лица, които отговарят за съхранението и третирането на боклуците на територията на страната. Това са кметове, здравна инспекция, агенции, комисии и много други. За това, че има хаос в контрола на вноса, съдържанието и третирането на отпадъците, стана ясно още в средата на декември. Тогава от Италия пристигна новината, че карабинерите са задържали влакова композиция с 815 тона отпадъци, които са пътували за България. Информацията е, че превозът на отпадъците е незаконен. След това прокуратурата, МВР и ДАНС започнаха да намират тонове вносни боклуци по складове и пристанища в цялата страна. Министърът на околната среда и водите има водеща роля при трансграничния внос на отпадъци Той или негов заместник издават разрешение за вноса след предварително уведомление от този, който ще го транспортира у нас. В МОСВ трябва да знаят всичко за вносния боклук - от произхода и съдържанието му до мястото, на което ще бъде обработен, изгорен или “погребан”. Копие от нотификацията се изпраща до Агенция “Митници”, които трябва да “посрещнат” товара за проверка на границата, ако идва от страни извън Европейския съюз, както и до директора на съответната регионална инспекция по околната среда и водите. Последният има водеща роля за контрола на вносните отпадъци, когато те пристигат на територията на областта, за която отговаря. Такъв е случаят с намерените 9 тона боклуци от Италия в Плевен например  . За контрола на всички вносни боклуци отговарят митниците, Гранична полиция и Пътна полиция, когато се внасят от страни извън ЕС.  За превоза им в рамките на общността контролни функции имат автомобилната, железопътната и морската администрация в министерството на транспорта, които имат информация за товара и могат да го проверяват заедно с документите. При съмнения за разминаване в съдържанието на товара и описаното в документите полиция и транспортна администрация информират съответното областно звено (РИОСВ) на МОСВ, което трябва да вземе решение как да класифицира отпадъка. МВР и транспротните администрации могат да задържат боклуци и да отнемат регистрациите на превозните средства до получаване на становище от МОСВ. Освен това, вече пристигнали на площадката за складиране, преди да бъдат транспортирани по предназначение, отпадъците се контролират от кметовете на общини и поне всяка година от структурите на МОСВ по места. В случаите от последните седмици обаче боклуци бяха намирани по складове и на пристанища, където стоят от месеци, и за които нямаше установени нарушения до намесата на прокуратурата и започването на разследвания. С обработката, изгарянето или погребването на отпадъци контролни функции имат и Държавната агенция за метрологичен и технически надзор, комисията за защита на потребителите и структурите на Министерството на здравеопазването. След като карабинерите хванаха 815-те тона с боклуци, които е трябвало да влязат незаконно в България, Нено Димов, още министър на околната среда и водите, публикува съобщение, че в МОСВ няма информация по случая. Кадрите от Италия показват, че става дума за смесени отпадъци, за които е нужно предварително писмено съгласуване и съгласие. Според изискванията на европейския регламент в случай на съмнение за незаконен превоз на боклуци трябва да се информират и другите заинтересовани страни. А те, оказва се, са много. Димов изпратил писма на митниците, МВР и на министерството на транспорта, за да бъдат бдителни и да завишат контрола, за което институциите се разбрали още през лятото. Всъщност проблемът с незаконния внос е от 2017 г., когато големи потребители на отпадъци като Китай забраниха горенето му на техните територии. Оттогава сигналите за струпани бали с отпадъци зачестиха.  Две седмици след заловения влак с отпадъци за България МВР и прокуратурата запечатаха склад с боклуци в Плевен на фирма от орбитата на дупнишката “Феникс”. Оказа се, че на площадката има 9 хил. тона отпадъци, внос от Италия. Те обаче са дошли по море, а не с влакове. Разследващите твърдят, че има нарушения при управлението и съхранението на боклуците, но няма опасност за здравето на хората. Наказателното производство още тече. Проверява се както произходът на отпадъка, така и дали дружеството е имало капацитет да го преработва. През миналата седмица пък стана ясно, че по разследването е установено разрешително за внос на 25 000 тона отпадъци от Италия, подписано от зам.-министър на околната среда и водите, а документът, намерен в деня на ареста на Нено Димов, е от 6 декември. Любопитното е, че само 10 дни по-рано - на 19 декември, на площадката за боклуци е имало проверка от РИОСВ и Икономическа полиция по сигнал на гражданин. Изводите тогава са, че нарушения няма. Площадката е лицензирана, фирмата има нотификация от МОСВ за внос на отпадъци. След този случай главният прокурор Иван Гешев нареди на МВР и ДАНС да проверят всички фирми, които внасят, съхраняват и третират отпадъци, а след това им заповяда да влязат и в стари и вече неработещи мини, където вносният боклук се погребва. Вече беше ясно, че контролът е размит между няколко институции и има голям проблем. Малко по-късно проверките дадоха резултати. Намериха площадки с боклуци във Враца и други градове. В петък от прокуратурата обявиха, че се разследва произходът на 45 контейнера с боклуци на пристанищата във Варна и Бургас, които са внесени от Италия, а получател е дружеството “Блацион”, свързано с двама македонски граждани. Според държавното обвинение контейнерите чакат да бъдат превозени от 3 месеца, а получателят на стоката - търговците от “Блацион”, не са ги потърсили. Проверката на място показала, че има разминаване и в съдържанието на балите, което не отговаря на описаното в документите за внос. Трябвало да има пластмасови отпадъци и каучук, но били пълни и с текстил, стъкло и дървен материал. Малко преди да бъде арестуван, Нено Димов твърдеше, че не е разрешаван внос на отпадъци от трети страни По-рано в парламента финансовият министър обаче прочете справка, че за последните 5 г. са внесени 736 тона такива отпадъци, включително и 2,9 тона болнични. Информацията е по справка на Агенция “Митници”. Оттам поясниха по-късно, че болничните отпадъци всъщност са стока, превозвана от Турция към Полша - суровина за миещи препарати. Камионът, който я превозвал, катастрофирал, стоката изгоряла и затова в митническото бюро в Шумен я оформили като отпадък по код за болничен такъв. ", "date": "2020.01.20", "title": "Кой надзирава вносния боклук - 4 министерства с над 10 структури"}
{"url": "https://www.24chasa.bg/novini/article/8092596", "text": "Във Врачанско 4080 здравноосигурени лица са сменили личния си лекар в през декември 2019 г. От тях 1900 са направили това поради преустановяване на дейността на предишните им общопрактикуващи лекари. През юни м. г. 3053 души са се възползвали от законовата възможност за тази промяна. От регионалната здравна каса съобщиха, че предстои стартиране на процедура по сключване на нови договори с джипитата, лекари специалисти от извънболничната медицинска помощ, здравни заведения и стоматолози за работа през 2020 г. по подписаните на 23 декември м.г. между НЗОК, БЛС и БЗС национален рамков договор 2020-2022 г. Процедурата ще приключи до края на февруари т.г. Договарянето между здравната каса и лекарите ще започне веднага след обнародването в «Държавен вестник» на новия рамков договор за медицинските дейност, който вече ще бъде за срок от три години. НРД за денталните дейности беше обнародван на 14.01.2020 г. и в момента се приемат заявления за сключване на договорите между здравната каса и стоматолозите.", "date": "2020.01.20", "title": "Над 4000 души сменили джипито си във Врачанско"}
{"url": "https://www.24chasa.bg/novini/article/8092667", "text": "В първия ден от форума премиерът Борисов ще участва в сесията на тема „Диалог за дипломацията на Западните Балкани“. Сесията служи като продължение на стратегическия диалог за Западните Балкани, една от основните инициативи на дневния ред на форума в Давос по темата за Европа. Акцент ще бъде поставен върху регионалното сътрудничество в контекста на икономическото развитие на региона. Премиерът Борисов ще се включи и в дискусия, посветена на Централна и Източна Европа, като фокус на разговора ще бъдат възможните решения, които бизнесът и правителствените лидери могат да дадат за насърчаването на устойчивия растеж и развитие. В рамките на първия ден на форума в Давос министър-председателят Бойко Борисов е поканен и на вечеря, давана от основателя на Световния икономически форум професор Клаус Шваб. В сряда премиерът Борисов ще участва в неформалната среща на световните икономически лидери на тема „Доминираща Европа“. Сред основните акценти на дискусията ще бъдат предизвикателства пред европейската конкурентоспособност. По време на визитата си в Давос министър-председателят Борисов ще проведе и двустранни срещи.", "date": "2020.01.20", "title": "Борисов отива на Световния икономически форум в Давос"}
{"url": "https://www.24chasa.bg/novini/article/8092720", "text": "\"Вотът на недоверие няма да мине\", каза заместник-председателят на ПГ на ГЕРБ Александър Ненков на брифинг в парламента по повод внесения от БСП вот на недоверие към правителството за провал в политиката в областта на околната среда и водите. \"ГЕРБ заедно с \"Обединени патриоти\" ще изпълнят управленската програма, за която сме се подписали преди три години, и ще довършим своя управленски мандат\", уточни Ненков. Той увери, че коалицията е стабилна. \"Вярваме, освен това, че в Народното събрание, извън коалицията, има достатъчно разумни и други народни представители, които съзнават, че евентуално падане на правителството в момента само ще доведе до нови въпросителни и ще постави под угроза бързото разрешаване на проблема в Перник\", добави Ненков. Председателят на парламентарната комисия по околна среда и води Ивелина Василева коментира, че от ГЕРБ ще се запознаят с мотивите на БСП, имат отговорно отношение и са готови за дебат. Според нея БСП целят създаването на кризи, нагнетяването на напрежение и подсилването на страховете на хората, а ГЕРБ знаят, че кризите се решават с реални действия, което изисква мобилизацията на всички.", "date": "2020.01.20", "title": "ГЕРБ: Вотът на недоверие няма да мине"}
{"url": "https://www.24chasa.bg/novini/article/8092752", "text": "Опустошени от сушата селски местности в Австралия сега са връхлетени от прашни бури, които може да засегнат и гъстонаселени градове като Сидни. Така екстремните климатични условия, с които страната ще започни това лято, придобиват нови измерения, предаде Ройтерс, цитирана от БТА. Големи облаци гъст червен прах обгръщат някои градове във вътрешността на страната като Дъбо в най-гъсто населения австралийски щат Нов Южен Уелс. Проливните дъждове, паднали в Нов Южен Уелс и съседния щат Виктория, донесоха облекчение след високите температури и сухите ветрове, разпалили горски пожари на територия колкото една трета от Германия. Те отнеха живота на 29 души и според някои оценки - на един милиард диви животни. В столицата Канбера градушка с големината на топки за крикет изпочупи днес стъклата на автомобилите. Местни жители качиха в социалните медии видеа как се пързалят по улиците с шейни само по тениски. По-рано този месец властите призоваха жителите на австралийската столица да останат по домовете си, след като димът от горските пожари силно замърси въздуха. Пушекът прекъсна подготовката за Откритото първенство на Австралия в Мелбърн миналата седмица, въпреки че стартът му беше даден днес при относително чист въздух, доведе и до отмяна на някои полети, отбелязва Ройтерс.", "date": "2020.01.20", "title": "След пожарите прашни бури и градушки връхлетяха Австралия"}
{"url": "https://www.24chasa.bg/novini/article/8092761", "text": "Личност с изключително ярко присъствие, академик Сендов остави забележителна диря в обществения живот на България като държавник и дипломат, отбелязва президентът Румен Радев. „Математик със световно признание, академик Благовест Сендов свърза професионалния и личния си път с развитието на академичния и научен живот на България като председател на Българската академия на науките и ректор на Софийския университет. Многобройни са инициативите му, свързани с подкрепата на младите български таланти в математиката и информатика“, посочва държавният глава.", "date": "2020.01.20", "title": "Радев изразява съболезнования на семейството и близките на академик Благовест Сендов"}
{"url": "https://www.24chasa.bg/novini/article/8092715", "text": "Обирджиите на митницата в Благоевград са се изплашили от гранични полицаи и панически побягнали със задигнатите пари и накити. Два часа рязаха с ъглошлайф три металини каси и задигнаха валута за около 230 хил. лв., както и над 20 кг накити, част от които били сребърни, а други - от легирана стомана. След това песнали всички чешми да текат, запушили сифоните и наводнили цялата сграда. В двора на митницата разследващи събраха над 2 кг изпуснати и разпилени бижута. Те били разхвърляни в две посоки, което издава, че крадците са бягали панически ту наляво, ту надясно. По същото време по пътя край митницата кола на \"Гранична полиция\" е спряла за проверка цистерна с гориво. Най-вероятно крадците са видяли полицейската кола, която ги е изплашила. Решили са, че идва заради тях, бързали да се измъкнат и разпилели част от накитите. Според разследващи обирът не е бил кой знае колко професионална подготвен, защото шумът от рязане с ъглошлайф е много силен. Металните каси са рязани от плочките, при което се чува ударен шум и вибрации. Ако са действали с оксижен, щяло да е много по-безшумно, коментираха запознати. Четири пъти СОТ-ът е алармирал за проблем, но живата охрана от фирма \"Скорпио\" е докладвала, че няма нищо притеснително. Вторият и третият път техниката дори е дала сигнал точно на кой етаж е проникнато. Двамата охранители, които стоят в кабинката на портала е трябвало на всеки час да правят обход на района. Разследващите проверяват дали охранителите са действали адекватно. Има съмнения, че те са се черпили за Антоновден и са неглижирали сигналите. Единият охранител обяснил, че излязъл да види какво става, но не открил нищо съмнително. \"Провеждаме наше вътрешно разследване, за да видим как са действали служителите ни. Записите от видеокамерите са иззети от полицията и не може да установим категорично дали нашата охрана е излизала да огледа района\", коментира пред наш репортер Васка Пенкова, управител на \"Скорпио\". Сигнално-охранителната техника, която е монтирана, пък е на благоевградската фирма \"ОСК секюрити\". Оттам отказаха коментар дали след подаден сигнал е трябвало да изпратят и техен патрул на мястото.", "date": "2020.01.20", "title": "Гранични полицаи изплашили обирджиите на митницата в Благоевград"}
{"url": "https://www.24chasa.bg/novini/article/8092754", "text": "Астронавтките от НАСА Джесика Миър и Кристина Кук за пореден път излязоха в открит космос от Международната космическа станция (МКС) във връзка с инсталирането на нови литиево-йонни батерии, съобщи Асошиейтед прес. Целта им е да довършат започнатата миналата седмица работа. Двете жени ще инсталират още една нова батерия и ще демонтират две стари. Това е третата им съвместна космическа разходка. Те осъществиха първото излизане в открит космос от екип, съставен изцяло от жени, през есента м.г., пише БТА. НАСА постепенно заменя старите водородно-никелови батерии с по-мощни литиево-йонни. Досега 17 нови батерии са били инсталирани през последните 3 години. Кук държи рекорда за най-дълъг космически полет на жена. Единадесетмесечната й мисия ще приключи след две седмици. Миър ще остане още няколко месеца на борда на станцията.", "date": "2020.01.20", "title": "Двете астронавтки от НАСА излязоха в открития космос от МКС"}
{"url": "https://www.24chasa.bg/novini/article/8092798", "text": "Предстои обявяване на обществената поръчка за изграждане на нов довеждащ водопровод от язовир \"Тича\" до Шумен. Това съобщиха от пресцентъра на Община Шумен. Стойността на съоръжението е близо 70 млн. лв., а строителството трябва да приключи в рамките на две години. Това стана ясно по време на обещаната среща след края на ремонтните работи на 16 и 17 януари. Тя беше свикана от кмета на Шумен Любомир Христов. С участието на областния управител Стефан Желев, представители на ВиК дружеството и кмета на Велики Преслав Янко Йорданов бяха обсъдени спешни действия за обновяване на ВиК системата и решаване на проблемите на територията на областта, предаде БТА. Кметът Любомир Христов информира присъстващите, че е провел четиричасов разговор с новия министър на околната среда и водите Емил Димитров, който пристигна в Шумен късно вечерта в събота. Той е поел ангажимент за ускоряване на процедурата по подписване на договора на ВиК Шумен с ОП \"Околна среда\", откъдето ще дойдат и средствата за довеждащия водопровод. На срещата стана ясно още, че от Министертвото на околната среда и водите са поискали да се изпрати предложение и за възстановяване на алтернативните водоизточници, обясни още Христов. Освен че трябва да се проучи състоянието на съществуващите стари кладенци и сондажи, трябва да се видят какви са възможностите за изграждане на нови. По думите на началника на Технологичен район Шумен във ВиК инж.Галин Ганчев възстановяването на дълбоките сондажи от кв.\"Мътница\" може да осигури само 1/3 от необходимото количество за града. Дружеството не разполага с необходимите специалисти да се направят проучвания за изграждане на нови сондажи, обясни още той. Надеждата е, че със създаването на държавния холдинг ВиК Шумен ще бъде подпомогнато със специалисти за тази дейност.", "date": "2020.01.20", "title": "Нов довеждащ водопровод от язовир \"Тича\" може да бъде изграден до 2 години"}
{"url": "https://www.24chasa.bg/novini/article/8092853", "text": "Най-малко трима души загинаха в резултат на лошо време в Испания - силни пориви на вятъра и снеговалеж. Това съобщи днес вестник \"Венте минутос\", цитиран от ТАСС, предаде БТА. Вчера в автономната област Астурия е загинал мъж, а днес бе съобщено за смъртта на бездомна жена в Гандия (автономна област Валенсия). Един мъж е загинал в община Педро Бернардо (автономна област Кастилия и Леон). Държавната метеорологична служба на Испания обяви предупреждения заради бурята за 33 провинции на кралството. Заради лошото време са затворени някои пътища, затворени са пристанищата на Валенсия и Гандия. В 194 общини в област Валенсия са отменени учебните занятия. В Туитър испанското управление на летищата съобщи, че заради бурните ветрове днес ще остане затворено летище Аликанте. На 15 януари в тази аерогара имаше пожар. Според прогнозите на синоптиците и утре метеорологичната обстановка ще е сложна.", "date": "2020.01.20", "title": "Лошо време в Испания взе най-малко 3\nжертви"}
{"url": "https://www.24chasa.bg/novini/article/8092942", "text": "В разгара на промените след оставката на правителството и предложените изменения в Конституцията руският президент Владимир Путин реши да смени влиятелния главен прокурор Юрий Чайка, предаде Франс прес. Постът на 68-годишния Чайка, който той заемаше от 2006 г., ще се поеме от 44-годишния Игор Краснов, зам.-директор на Следствения комитет, съобщи Кремъл. Чайка е освободен от длъжност във връзка с преминаване на друга работа, се казва в съобщението, предава БТА. Смяната на поста трябва да бъде одобрена от Съвета на федерацията - горната камара на руския парламент, формалност, която се очаква да бъде изпълнена в сряда. Министър на правосъдието от 1999 до 2006 г., Чайка бе смятан за един от най-влиятелните хора в Русия и важна част от руската правосъдна система още от идването на Путин на власт. През последните години той беше обвиняван от опозицията, че по време на професионалната си кариера е натрупал голямо лично богатство, което Чайка отрича. Игор Краснов започва да работи в Следствения комитет през 2007 г.. Той ръководеше разследването на предизвикалото голям обществен отзвук убийство през 2015 г. на опозиционера Борис Немцов и на убийството на адвоката Станислав Маркелов и журналистката Анастасия Бабурова през 2009 г. Краснов е известен и с работата си срещу националистически и радикални кръгове. Миналата седмица руският президент обяви конституционна реформа, прати правителството в оставка и избра за нов премиер Михаил Мишустин. Реформата, чието съдържание предстои да бъде уточнено, възроди спекулациите, че Путин подготвя политическото си бъдеще след изтичане на мандата си през 2024 г.", "date": "2020.01.20", "title": "Путин смени влиятелния руски главен прокурор"}
{"url": "https://www.24chasa.bg/novini/article/8092960", "text": "Най-малко трима души загинаха в резултат на лошо време в Испания - силни пориви на вятъра и снеговалеж. Това съобщи днес вестник \"Венте минутос\", цитиран от ТАСС. Вчера в автономната област Астурия е загинал мъж, а днес бе съобщено за смъртта на бездомна жена в Гандия (автономна област Валенсия). Един мъж е загинал в община Педро Бернардо (автономна област Кастилия и Леон), предава БТА. Държавната метеорологична служба на Испания обяви предупреждения заради бурята за 33 провинции на кралството. Заради лошото време са затворени някои пътища, затворени са пристанищата на Валенсия и Гандия. В 194 общини в област Валенсия са отменени учебните занятия. В Туитър испанското управление на летищата съобщи, че заради бурните ветрове днес ще остане затворено летище Аликанте. На 15 януари в тази аерогара имаше пожар. Според прогнозите на синоптиците и утре метеорологичната обстановка ще е сложна.", "date": "2020.01.20", "title": "Лошо време в Испания взе най-малко три жертви (Видео)"}
{"url": "https://www.24chasa.bg/novini/article/8092947", "text": "Китайският президент Си Цзинпин заяви днес, че е изключително важно да бъдат взети всички възможни мерки за борба с новия коронавирус, заразил 217 души в Китай, предаде Асошиейтед прес, цитирана от БТА. Не бива да се подценяват случаите на новата коронавирусна пневмония в Ухан и на други места, посочи Си, съобщи китайската държавна телевизия. \"Партийните комитети, местните власти и съответните структури на всички нива трябва да поставят на първо място живота и здравето на хората\", каза той. Те трябва да направят така, че хората тихо, спокойно и в радост да посрещнат настъпването на Китайската нова година, добави Си. Китайският президент каза това в момент, когато милиони хора в Китай тръгват напът преди празника. Здравните власти в град Ухан, Централен Китай, откъдето изглежда е тръгнала вирусната пневмония, заявиха, че са потвърдени нови 136 случая, с което заразените пациенти в града стават общо 198. По данни от края на миналата седмица починали са трима пациенти. Респираторното заболяване е регистрирано още в Пекин, Шанхай и Шънчжън, съобщи Би Би Си. За случаи на заболяването съобщиха Япония, Тайланд и Южна Корея.", "date": "2020.01.20", "title": "Си Цзинпин призова за спешни мерки за борба с новия коронавирус"}
{"url": "https://www.24chasa.bg/novini/article/8093318", "text": "Огромно количество боклук е бил събран в горичка край турския курорт Бодрум, съобщава турската телевизия СиЕнен-Тюрк, цитирана от БТА.  Екипи на общинската служба по чистотата са събрали общо 65 тона отпадъци, изхвърлени на различни места в гористата местност Кайнар, която е сред най-красивите гори в района. Почистването е продължило цял ден. Предвижда се лицата или фирмите, за които се установи, че са изхвърляли отпадъци в гората, да бъдат наказани със сурови глоби. Глобите варират от 392 турски лири до 20 хиляди лири.", "date": "2020.01.20", "title": "65 тона отпадъци са били събрани в горичка край курорта Бодрум"}
{"url": "https://www.24chasa.bg/novini/article/8093372", "text": "Изпълнителният директор на \"Гугъл\" (Google IIc) и на компанията-майка Alphabet Inc. Сундар Пичай заяви в понеделник, че \"няма съмнение\", че изкуственият интелект (AI) \"трябва да бъде регулиран\". Той назова \"Deepfakes\" и технологиите за лицево разпознаване като най-важните проблеми, свързани с изкуствения интелект. \"Deepfakes\" представляват видео или аудиоклипове, които са манипулирани с помощта на изкуствен интелект и които потенциално биха могли да бъдат създадени от всеки индивид, заявявайки каквото и да било при всякакви условия, предаде  Всички страни, участващи в AI, трябва да се уверят, че \"технологията е използвана за добро и e достъпна за всички\", заяви Пичай на конференцията, проведена в Брюксел преди очакваното през следващия месец разкриване на плановете на Европейската комисия за регулиране на изкуствения интелект. Пичай отбеляза, че Google е пуснал отворен набор от данни, за да помогне на изследователската общност да изгради по-добри инструменти за откриване на подобни deepfakes. Най-популярната интернет търсачка в света заяви през миналия месец, че нейната облачна услуга - Google Cloud не предлага интерфейси за приложно програмиране за лицево разпознаване с общо предназначение, докато не се установява политически и технически предпазни мерки. ЕК предприема по-строга линия в областта на изкуствения интелект, отколкото Съединените щати, опитвайки се да засилили съществуващите регулации относно неприкосновеността на личния живот и правата на личните данни, според документ от 18 страници, видян от агенция Ройтерс. Част от предложението на Европейската комисия включва мораториум до пет години върху използването на технология за разпознаване на лица в обществени зони, за да се даде време на ЕС да изработи как да се предотвратяват злоупотреби, посочва документът.Сундар Пичай похвали Общият регламент на ЕС за защита на данните (GDPR) като добра отправна точка за регулиране и на изкуствения интелект. Той също така отбеляза, че бъдещите търговски споразумения трябва да включват и технологии, тъй като Пичай смята, че Китай ще се превърне в основен разработчик на изкуствен интелект.", "date": "2020.01.20", "title": "Шефът на \"Гугъл\" смята, че изкуственият интелект се нуждае от регулация"}
{"url": "https://www.24chasa.bg/novini/article/8089688", "text": "Човек наследява горски имот или го купува. Но се оказва, че първото нещо, което му е хрумнало да прави с този горски масив - да добива дървесина, е невъзможно. Защото по-голямата част от гората попада в такава лесоустройствена категория, че на нея не може да се извършва друга сеч освен санитарна. Друг случай. Купува земеделска земя висока категория, рекламирана като първокласна и плодородна, с ясното решение, че ще прави голям овощен масив. Но се оказва, че една трета от нея попада в защитена зона по “Натура 2000” и за нея е издадена заповед на екоминистъра. По силата на тази заповед в площта на защитената зона не може да се сади нищо повече от двугодишни земеделски култури, а при разораването трябва да се спазват ограничения, които не му вършат работа за овошките. Всички тези неприятни случаи може лесно да бъдат избегнати, ако хората знаеха и най-вече умееха да правят елементарни справки в кадастрално-административната информационна система на Агенцията по геодезия, картография и кадастър. Става въпрос за цифрови карти, които позволяват да се селектират определени места от територията на страната и да се уголемяват до степен човек да може да види къде са разположени дори тротоарите и бордюрите на улиците в населените места. Или например да види точното разположение на апартамент в многофамилна многоетажна жилищна сграда. Наистина, наслагването на много слоеве карти с различни специализирани теми, данни и информация един върху друг прави управлението им през интернет по-бавно и за целта е необходима добра интернет връзка. Освен това трябва да се има предвид, че колкото повече хора влизат да правят справка, толкова повече се затрудняват управлението на картите и тяхната визуализация. Но човек има възможността да изключва и да включва всеки желан слой и така да избере само онази или онези карти, които му вършат работа в момента. Кадастралната карта е основната. Върху нея може да се сложат аерофотографските снимки на страната, които покриват цялата ѝ територия. Кадастралната карта позволява да се видят номерата на заповедите, с които са утвърдени кадастрите на всеки терен или имот. Тези заповеди на изпълнителния директор на агенцията са публикувани в “Държавен вестник”. Картите не се изработват само от агенцията. Например картата на защитените зони от екологичната мрежа “Натура 2000” са правени от Министерството на околната среда и водите и се управляват от ведомството. Те може да се видят и на сайта на МОСВ, но смисълът да се ползва многослойният кадастър е в това, че човек често не може да се ориентира къде точно върху картата се намира. Когато картата по “Натура 2000” се съвмести с информационно-административната карта на страната, по имената на селищата и топонимията се вижда къде точно се намира мястото. В този слой човек може сам да си направи справка дали негов или нечий друг имот попада в защитена зона От това зависи дали този имот е разрешен за една или друга земеделска дейност. Тази карта служи и на Държавен фонд “Земеделие”, когато определя агроекологичните плащания. Това са своеобразни обезщетения за собствениците на земеделски земи, на които е забранена една или друга земеделска дейност. Друг полезен слой в системата е лесоустройственият. Ако човек има документи за собственост на гора, може да види в каква лесоустройствена категория попада неговата гора или части от нея. От това също зависи какви дейности може да извършва в своята собственост. Например каква сеч е разрешена и каква - забранена, какви програми за залесяване се предвиждат, каква е актуалната гъстота на тази гора. Може да се направи справка за всеки един имот, включително и в урбанизирани територии. Например човек може да види дали зелените площи в неговия квартал са общинска публична или общинска частна собственост, или например са частна собственост на физическо лице или фирма. Друг интересен слой е този на Черноморското крайбрежие. Задължението да го поддържа е на самата агенция и произтича от член 6 на Закона за устройството на Черноморското крайбрежие. На тази карта се виждат всички обекти, които са споменати в закон: плажове, дюни, лимани, езера, лагуни, влажни зони, брегозащитни и брегоукрепителни съоръжения. На картата ясно личи докъде се простира пясъкът, къде има дюни, къде са границите на различните видове собственост на имоти. Те са в различни цветове: зеленото са горските територии, розовото и лилавото – защитените територии, жълтото са земеделските земи и т.н. С различни цветове се означават лагуните и лиманите, бреговата линия, скалите, брегоукрепителните съоръжения и др. Има също слой с основните геодезически мрежи. Този слой е тясно специализиран и се ползва само от правоспособните геодезисти. Когато мерят, те трябва да привържат своя GPS към определени точки, защото различните GPS системи имат различна точност. Например точност до 5 метра се смята за достатъчна за земеделски дейности - когато например с помощта на дрон и навигация ще се пръска определен терен. Но за нуждите на кадастъра се изисква точност до 30 сантиметра, а такова измерване може да се направи само ако земемерът се привързва към точка от геодезическата мрежа. Има и слой едромащабна топографска карта, на който основно се виждат релефът и неговото сечение. Когато опитен човек погледне такава карта, веднага вижда на каква надморска височина се намира и какъв е околният релеф. Голяма част от територията на страната вече е покрита с цифрови кадастрални карти. С преобразуване на картите на възстановената собственост вече са направени цифрови кадастрални карти на почти цялата неурбанизирана територия на страната – земеделските и горските територии. Набрана е информация за над 17 млн. недвижими имота. С одобрени карти на възстановената собственост са 986 населени места, в т.ч. всички областни градове и 130 общински центъра. За урбанизираните територии, т.е. населените места, има готови и утвърдени кадастрални карти на над 30% от тях, които обаче покриват далеч по-голям процент от населението на страната. Тъй като това са карти на областните центрове, по-големите общини, курортните места – навсякъде, където по принцип се извършва огромен дял от имотните сделки в страната. Първенци са област София, София-град, област Русе, област Ловеч и област Силистра. В момента има сключени договори за много други общински центрове. Така до края на 2020 г. непокрити с кадастрални карти ще са единствено малки села. Глобалното покритие на цялата площ на България от 111 хиляди квадратни километра с утвърдени кадастрални карти е 92% от територията на страната.", "date": "2020.01.20", "title": "Карти помагат да не ни измамят при сделка с имот"}
{"url": "https://www.24chasa.bg/novini/article/8093420", "text": "Ловна дружина от Пазарджик откри труп на мъж в бетонен напоителен канал, предаде БГНЕС. При наличието на около метър и половина вода в съоръжението ловците се натъкнали на зловещата гледка в землището на местност между пазарджишките села Гелеменово и Априлци. Те веднага подават сигнал на тел. 112, а минути по-късно на място пристигат екипи на Криминална полиция и на пожарната. След оглед трупът е изваден от напоителния канал при трудна оперативна ситуация, тъй като тялото е открито на много високо и стръмно място. Според криминалистите трупът е на 56-годишен мъж от Пазарджик. По първоначални данни няма установени видими следи от насилие. Аутопсия в Съдебна медицина - Пазарджик ще установи точната причина за смъртта. ", "date": "2020.01.20", "title": "Ловци откриха труп на мъж (Видео)"}
{"url": "https://www.24chasa.bg/novini/article/8093423", "text": "Експертен екип на китайското правителство потвърди, че новият коронавирус се предава от един човек на друг, съобщи Асошиейтед прес, цитирана от БТА. Двама души в Южен Китай са се заразили от членове на семействата си. Китайският президент Си Цзинпин заяви, че от съдбоносно значение е да се вземат всички възможни мерки за борба с новия коронавирус, с който са заразени 217 души в страната. Думите му съвпаднаха с вестта, че в страната се е увеличил броят на хората, заразени с нова форма на вирусна пневмония. Регистрирани са първите случаи на заразяване в столицата Пекин. Здравните власти в град Ухан в Централен Китай, откъдето се предполага, че произхожда новият коронавирус, оповестиха, че са регистрирани нови 136 случая на заразяване, като по този начин заразените пациенти вече са 198. Умрял е трети пациент", "date": "2020.01.20", "title": "Китай потвърди: Новият коронавирус се предава от човек на човек"}
{"url": "https://www.24chasa.bg/novini/article/8093554", "text": "Утре, 21 януари, движението при 49-и км на АМ „Струма“ ще се осъществява в една лента поради дооборудване на контролна рамка на тол системата, съобщиха от пресцентъра на АПИ. Трафикът в посока София ще се осъществява в активната лента. В посока ГКПП „Кулата“ автомобилите ще се пренасочват поетапно в активна и изпреварваща лента. Необходимо е шофьорите да се движат с повишено внимание съобразена скорост, като спазват стриктно поставенатаа сигнализация. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2020.01.20", "title": "Движението при 49-и км на АМ „Струма\" утре - в една лента"}
{"url": "https://www.24chasa.bg/novini/article/8093571", "text": "Белгийски невролог получи награда от 1 милион евро за изследванията и работата си по диагностициране на най-тежките мозъчни травми, съобщи \"Гардиън\", цитирана от БТА.  Стивън Лорес, който оглавява екип за изследване на комата в университетската болница в Лиеж, бе удостоен с годишната награда \"Женерет\" на фондация \"Крал Бодуен\". Паричната й премия надвишава тази на Нобеловата награда. Лорес смята да използва средствата за подобряване на диагностиката на пациентите в кома, за които често се казва, че са в \"постоянно вегетативно състояние\". Една трета от пациентите на лекаря в отделението за пациенти в кома в Лиеж били погрешно диагностицирани във вегетативно състояние, макар да показвали признаци на съзнание, каза Лорес. Част от тях са в минимално съзнание и могат да дават знаци и да отговарят с очи. \"Това е тиха епидемия. Има стотици пациенти, някои от които понякога са настанявани при ужасни условия в домове с възрастни хора. Това са млади пациенти с травматични мозъчни увреждания, които не получават шанс за възстановяване\", казва неврологът. Той работи в екип с тридесет инженери и лекари, които се опитват да диагностицират точно пациентите с помощта на ядрено-магнитен резонанс и ПЕТ скенери.", "date": "2020.01.20", "title": "Белгийски невролог получи награда от 1 милион евро за изследване на мозъка"}
{"url": "https://www.24chasa.bg/novini/article/8093586", "text": "\"Смятам, че няма да има резултат от вота на недоверие и правителството ще продължи да работи\". Това коментира в Русе председателят на парламентарната група на ГЕРБ Даниела Дариткова по повод на внесения от БСП вот на недоверие към правителството за провал в политиката в областта на околната среда и водите, съобщи БТА. По думите й вотът е от 40 страници с мотиви. \"Не съм имала възможност да се запозная с мотивите, но смятам, че ние сме подготвени. Кризата с водоснабдяването на Перник не бива да бъде повод за искане на оставка на правителството. Отговорното поведение на политическите сили е да се търси решение и тази криза да се използва, за да се очертае дългосрочна визия за това как да се справяме с всички климатични предизвикателства\", каза Дариткова. Тя заяви, че ще разчита на отговорните политици в парламента. Според нея това правителство трябва да продължи своята работа до края на мандата си, защото има \"ясна програма с приоритети и с реално предприети мерки, с които да гарантираме интересите на българските граждани - особено в настоящия сериозен и тревожен момент за гражданите на Перник\". Даниела Дариткова, която е и председател на парламентарната комисия по здравеопазване, участва в Русе в кръгла маса на тема \"Здравеопазването като предизвикателство пред пациенти и лечебни заведения\".", "date": "2020.01.20", "title": "Даниела Дариткова: Няма да има резултат от вота на недоверие на БСП"}
{"url": "https://www.24chasa.bg/novini/article/8093638", "text": "Русия е доставила над 120 ракети за системите С-400 в Турция, съобщи днес военно-дипломатически източник, цитиран от ТАСС. Турция е получила два дивизиона С-400, над 120 зенитно управляеми ракети, както и помощно оборудване, резервни части и инструменти, каза източникът пред ТАСС. По думите му условията на сделката не предвиждат предаване на технологиите (дори частично) на турската страна, предаде БТА.  На 15 януари турският министър на отбраната Хулуси Акар заяви, че турските военни продължават работата по въвеждане в експлоатация на руските зенитно-ракетни системи С-400. Той посочи, че процесът ще приключи през април или май. През септември 2017 г. Русия съобщи, че е сключила с Турция споразумение за доставка на зенитно-ракетни системи С-400 на стойност 2,5 млрд. долара.", "date": "2020.01.20", "title": "Русия е доставила над 120 ракети за системите С-400 в Турция"}
{"url": "https://www.24chasa.bg/novini/article/8093814", "text": "Малко дете увисна от лифт в Боровец. За щастие баща му е успял да го задържи.Височината от седалките на въжената линия до земята на мястото на инцидента е около 10 метра, предаде БТА.  Точно на тази гледка попадат скиорите, решили да покарат в неделя вечерта - дете висящо на около 10 метра от земята.                                                                                                                                                                                                                                                                                                                                ", "date": "2020.01.20", "title": "Малко дете увисна на 10 метра височина от лифт в Боровец"}
{"url": "https://www.24chasa.bg/novini/article/8093911", "text": "Катериците, досущ като хората, се делят на десноръки и леворъки, но някои от тях еднакво добре боравят и с двете си лапички, пише в. \"Сън\", цитиран от БТА.  Изданието цитира проучване на екипа на д-р Лиса Лийвър от британския университет в Ексетър. Но леворъките катерици не са по-интeлrгeнтни от другите, развивайки противоположната част от мозъчното си полукълбо. Учените установили, че тези представители на вида, които си служат еднакво добре и с двете си лапички, са по-добри в усвояването на нови задачи, в сравнение с левичарите и десноръките. В проучването били направени тестове с 30 сиви катерици. Те били подложени на експерименти, при които е трябвало да използват лапичките си, за да измъкнат ядки от тясна плексигласова тръба. Специалистите отбелязвали с кой крайник си служели животинките при всеки техен опит. Най-добре се представили онези рунтавелки, които еднакво добре боравели и с двете си лапички. Онези от тях, с отделни предпочитания към лявата или дясната, се представили много по-зле.", "date": "2020.01.20", "title": "Катериците, досущ като хората, се делят на\nдесноръки и леворъки"}
