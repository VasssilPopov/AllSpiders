{"url": "https://www.24chasa.bg/novini/article/6711462", "text": "Роднините на загиналите при катастрофата с руския самолет Ан-148 днес край Москва ще получат по 1 милион рубли допълнително обезщетение извън застраховката, съобщи президентският представител на Приволжския федерален окръг Михаил Бабич, цитиран от ТАСС, пише БТА. Бабич допълни, че на близките на жертвите ще бъде оказана и психологическа помощ. Три деца на възраст между 5 и 12 години, както и 17-годишен юноша са сред загиналите при самолетната катастрофа, съобщи пресслужбата на административните власти в Орск. Сред пътниците е имало и трима чужденци - граждани на Швейцария Азербайджан и Казахстан. Самолетът изпълнявал полет от Москва за град Орск в Урал. Машината изчезнала от радарите 10 минути след излитането от летище Домодедово в Москва, а отломките й са намерени в Раменския район в Подмосковието, на около 40 километра от руската столица. Спасителният екип на мястото на трагедията е увеличен над два пъти до близо 600 души. Катастрофата с руския самолет Ан-148 край Москва, при която по последни данни са загинали 71 души, е най-голяма в света по брой на жертвите след тази със самолета Ту-154 край Сочи през 2016 година с 92 души на борда, отбелязва ТАСС.", "date": "2018.02.11", "title": "Роднините на жертвите на падналия руски самолет ще получат по 1 млн. рубли"}
{"url": "https://www.24chasa.bg/novini/article/6711309", "text": " На 11 февруари издъхна доайенът в българската хирургия проф. д-р Александър Гюровски, съобщиха от Районната колегия на Българския лекарски съюз в Търново. Професор Гюровски почина в МБАЛ – Павликени, на 95-годишна възраст, където до много скоро утвърждаваше авторитета на лекарската професия, като действащ хирург. Почитан, обичан и уважаван от пациентите си проф. д-р Александър Гюровски беше приятел на РК на БЛС – Велико Търново и пример за всеки медик. През юни 2015 г. лекарската гилдия в област Велико Търново го удостои с наградата на петите „Моллови дни” - почетна грамота и плакет с лика на д-р Моллов, за особени заслуги в медицината и лекарската професия. Броени дни преди да получи отличието на петите „Моллови дни” проф. д-р Гюровски бе награден със златен почетен знак на Министерство на здравеопазването /първа степен с лента/, за съществения му принос в областта на хирургията в България, за проявен професионализъм в работата и за постоянната му и всеотдайна грижа към пациентите. Проф. Гюровски е роден на 27 октомври 1922 г. Родителите му са преселници от Македония, която семейството напуска през 1924 година. Прекарва бедно детство, с чести премествания на фамилията, която в крайна сметка се установява в София. Завършва с отличие медицина. В тайните на хирургията го въвежда легендарният проф. д-р Георги Капитанов. Работил е в Медицинска академия, но и в Мали, Етиопия и Либия. От 1971 г. до 1980 г. оглавява хирургическото отделение на Окръжната болница във Велико Търново. През 1980 г. постъпва в Първа хирургическа клиника на Университетската болница в Плевен, като остава неин ръководител до пенсионирането си. Професор е от 1984 г., а преди това защитава докторска дисертация.", "date": "2018.02.11", "title": "Почина доайенът в хирургията проф. Александър Гюровски"}
{"url": "https://www.24chasa.bg/novini/article/6711379", "text": "Американският актьор Робърт де Ниро разкритикува позицията на Доналд Тръмп и неговата администрация по въпроса за климатичните промени. Де Ниро отправи критиките пред препълнена зала в Дубай, където участва в годишна среща на върха, посветена на управлението, на която присъстват премиерите на Индия и на Франция и директорката на МВФ, предаде Асошиейтед прес. Пред препълнена зала актьорът каза, че идва от една назадничава страна, която страда от временно умопомрачение. Той разказа, че в страната, която описва, миналата седмица ръководителят на Управлението за защита на околната среда, е казал, че глобалното затопляне може би е нещо добро за човечеството. \"Говоря за моята собствена страна, за САЩ. На нас не ни харесва да казваме, че сме назадничава страна, така че нека просто кажем, че страдаме от временно умопомрачение\", заяви Де Ниро. Той предизвика смях и овации, когато добави, че САЩ накрая ще се излекуват, като гласуват за изхвърлянето от власт на своя опасен лидер.", "date": "2018.02.11", "title": "Робърт де Ниро критикува климатичната политика на Тръмп"}
{"url": "https://www.24chasa.bg/novini/article/6711254", "text": "Правителството ще падне, ако парламентът ратифицира Истанбулската конвенция. Тогава се отива на предсрочни избори. Това предупреди лидерът на “Атака” и на парламентарната група на “Обединени патриоти” Волен Сидеров. “Разбирам премиера Борисов - той е подложен на натиск отвън, а сега тече и българското председателство на Съвета на ЕС. Отлагането на конвенцията бе също жест от страна на ГЕРБ и аз го оценявам и им благодаря. Ще говорим с Борисов по темата пак. и аз съм убеден, че ще направи каквото трябва”, заяви Сидеров пред “24 часа”. Патриотите се опасяват, че техни депутати могат да помогнат за приемането на конвенцията, като не присъстват на гласуването. “Дори един човек от парламентарната група да не влезе при гласуването на конвенцията, ще искам изключването му. например. След което ще действам според обстоятелствата. Ако има депутат или депутати, които не са в пленарната зала, за да гласуват “против”, а след това не напуснат, аз в която, ако има отсъстващи, вече ще сме се дискредитирали”, каза Сидеров. “Ще се замисля дали мога да бъда председател на такава група и дали въобще обединението, за което положих толкова усилия, е налице. Ако го няма, значи е приключило. Тогава си казваме: “Всеки - по своя път”, и толкова”, допълни лидерът на “Атака”. Сидеров призна, че двамата с Красимир Каракачанов имат разминаване с третия съпредседател на “Обединени патриоти” Валери Симеонов по въпроса дали да се направи референдум за еднополовите бракове. Волен Сидеров настойчиво предупреди още - не дадат ли единен отпор на конвенцията в парламента, “Обединени патриоти” политически ще се самоубият. Компромисите не могат да бъдат безгранични просто защото сме влезли в управлението. Освен това трупаме негативи, както аз около Нова година припомних, че не сме за писти, не сме за плажове и т.н. Това нещо продължавам да го твърдя. И напоследък има - ако само това изтъкваме по медиите, хората ще започнат да се питат “Защо гласувахме за вас?”, предупреди още Волен Сидеров. И напомни, че целта на патриотите е да подобряват живота на българина. А също, както в случая с Истанбулската конвенция, да са спирачка пред неправилните решения. “По други теми пък ролята ни е да сме стимул - например битова сигурност, доброволни отряди, икономическо развитие, малък и среден бизнес. За мен там са важните точки и ако се отклоняваме от тях, отсече шефът на депутатите от “Обединени патриоти”. “Общественото недоволство е толкова голямо, че обществото няма да издържи. Така че г-н Сидеров е прав - кабинетът ще падне, ако парламентът ратифицира Истанбулската конвенция”, коментира пред \"24 часа\" и вицепремиерът и лидер на ВМРО Красимир Каракачанов.  Взривоопасната тема “Истанбулска конвенция” в момента е временно замразена. След като на 25 януари по лична заръка на премиера Бойко Борисов парламентарната му група я изтегли временно от обсъждане в комисиите на Народното събрание, на 8 февруари ГЕРБ внесе питане в Конституционния съд дали конвенцията противоречи на основния ни закон, който по думите на председателя на правната комисия на НС Данаил Кирилов управляващите нямат никакво намерение да променят.", "date": "2018.02.11", "title": "Сидеров и Каракачанов: Кабинетът пада, мине ли Истанбулската конвенция (Обзор)"}
{"url": "https://www.24chasa.bg/novini/article/6711423", "text": "Германската канцлерка Ангела Меркел защити днес болезнените отстъпки, които е направила пред социалдемократите за постигане на четвърти мандат и посочи, че нарастващите критики сред нейните консерватори не са признак за отслабване на авторитета й, предаде Ройтерс, цитирана от БТА. В интервю пред обществената телевизия Цет Де Еф (ZDF) тя коментира нарастващото неодобрение сред консерваторите след нейното решение да даде на Германската социалдемократическа партия (ГСДП) могъщото финансово министерство. Запитана дали планира да подготви терена за наследник, който да ръководи нейните консерватори на следващите избори, Ангела Меркел отговори, че по-младото поколение от редиците на Християндемократическия съюз (ХДС) би трябвало да получи министерски постове в новата коалиция с ГСДП. \"Сега трябва да покажем, че можем да започнем с нов екип\", изтъкна тя. Меркел допълни, че има още шест министерски поста за попълване и че според нея трябва да се направи така, че да се посочат не само над 60-годишни кандидати, но и по-млади хора.", "date": "2018.02.11", "title": "Меркел защити болезнените отстъпки за съставяне на коалиция"}
{"url": "https://www.24chasa.bg/novini/article/6711300", "text": "Обществена поръчка за доставка на 4 витлови леки учебни самолета е обявил вицепремиерът и министър на отбраната Красимир Каракачанов. Освен това за ВВС щели да бъдат купени и тренажор към самолетите и консумативи, които да осигурят на всеки от тях по 400 летателни часа на година. Стойността на поръчката е над 2,5 млн. лв., става ясно от публикуваната документация. Малките учебни самолетчета трябва да бъдат закупени за 48 месеца след сключването на договора. Поръчката е първата за нова техника на Министерството на отбраната за тази година. Тя идва, след като през 2017 г. бе блокирано купуването на нови изтребители за военновъздушните сили. Този проект бе върнат в началото, след като парламентарна анкетна комисия видя пропуски при конкурса, в който на първо място бяха класирани шведските “Грипен”. В края на миналата година бе блокирана и поръчка за ремонт на МиГ-29, която Каракачанов планираше да възложи без конкурс на руския производител на изтребителите. Пропадна и купуването на нови модулни кораби за военноморските сили. Плановете на Каракачанов са сделките за изтребителите и корабите да тръгнат през тази година заедно с тази за нови БТР-и.", "date": "2018.02.11", "title": "Купуват малки учебни самолетчета за ВВС"}
{"url": "https://www.24chasa.bg/novini/article/6711249", "text": "Нестабилността на световните финансови пазари в последно време, последвала силния спад на основните индекси на Уолстрийт, са необходими корекции, заяви управляващата директорка на Международния валутен фонд (МВФ) Кристин Лагард, цитирана от Франс прес, съобщава БТА. \"Пазарните флуктуации, на които станахме свидетели през последните дни, не ме безпокоят\", увери Лагард в Дубай на редовната годишна среща на върха, посветена на управлението (World Government Summit). \"Не бих се концентрирала върху случилото се през последните дни, а върху необходимостта от промяна\". Миналата седмица на световните фондови пазари настъпи спад под въздействието на срива на Уолстрийт на фона на безпокойствата от перспективата за промяна на валутната политика на американската централна банка. Повечето наблюдатели обаче са оптимисти предвид доброто състояние на световните икономики.", "date": "2018.02.11", "title": "Кристин Лагард: Борсовите спадове в последно време са необходими корекции"}
{"url": "https://www.24chasa.bg/novini/article/6711281", "text": "Намерена е едната от черните кутии на катастрофиралия край Москва самолет, предадоха ТАСС и Франс прес, цитирани от БТА. В издирвателната операция участват над 150 души с около 20 единици техника. Мястото е труднодостъпно заради падналия сняг. Сред пътниците на самолета е имало и трима чужденци, допълва ТАСС. Имало е и три деца. Сред чужденците има един гражданин на Швейцария. Не се съобщава националността на останалите двама чужденци. Властите вече съобщиха, че около 60 от 71-те души в самолета, са били от Оренбургския район, където утре е обявен ден на национален траур. Самолетът изпълняваше полет от Москва за град Орск в Урал.", "date": "2018.02.11", "title": "Намериха едната от черните кутии на падналия край Москва самолет"}
{"url": "https://www.24chasa.bg/novini/article/6711301", "text": "Американският президент Доналд Тръмп заяви в интервю, публикувано днес от израелския всекидневник \"Израел Хайом\", че не е сигурен, че Израел иска да сключи мирно споразумение с палестинците, предадоха Франс прес и Асошиейтед прес, цитирани от БТА. В миналото Тръмп на няколко пъти разкритикува липсата на воля от страна на палестинците да договорят подобно мирно споразумение, но не беше отправял критики към Израел. Пред безплатното израелско издание \"Израел Хайом\" Тръмп уточни, че израело-американските отношения са много добри, но допълни, че мирно споразумение с палестинците ще ги направи още по-добри. \"За момента ще кажа, че палестинците не искат да постигнат мир. И не съм напълно сигурен също дали Израел иска да постигне мир\", каза Тръмп пред всекидневникът, който изразява позиции на десницата. Той освен това изрази безпокойството си от разширяването на израелските селища в палестинските територии, въпреки че неговата администрация бе по-малко критична по този въпрос от администрацията на предшественика му Барак Обама. \"Заселническите дейности са нещо, което много усложнява и винаги е усложнявало мира, така че аз мисля, че Израел трябва да е много внимателен с тях\", каза Тръмп. Франс прес припомня, че настоящият американски посланик в Израел Дейвид Фридман, който е приближен на Тръмп, в миналото финансира проекти в израелските селища. ООН смята тези селища в палестинските територии за незаконни. Вестникът \"Израел Хайом\" е собственост на американския милиардер Шелдън Аделсън, който е поддръжник на Тръмп и на израелския премиер Нетаняху, припомня АП. Още в началото на президентството си Тръмп обяви намерението си да доведе израелците и палестинците до финално споразумение, което ще разреши конфликта между тях, продължаващ вече няколко десетилетия. Но в интервюто Тръмп се пита дали провеждането на преговори е възможно в момента. \"Честно казано не знам дали ние дори ще имаме преговори. Мисля, че ще бъде много глупаво за палестинците, както и за израелците да не постигнат споразумение\", каза Тръмп и допълни, че става дума за \"една уникална възможност, която няма да се повтори отново\". Тръмп обяви на 6 декември намерение да признае Ерусалим за столица на Израел и тази позиция противоречи на позицията на повечето страни в ООН, които смятат, че финалният статут на Ерусалим трябва да бъде определен по време на преговори. Според палестинците решението на Тръмп дискредитира САЩ в ролята им на посредник в усилията за постигане на мир и палестинският президент Махмуд Абас замрази контактите с американски представители.", "date": "2018.02.11", "title": "Тръмп не бил сигурен, че Израел иска мир с палестинците"}
{"url": "https://www.24chasa.bg/novini/article/6711326", "text": "Президентът Румен Радев пристигна в Армения, където ще бъде на държавно посещение на 12 и 13 февруари по покана на своя колега Серж Саркисян. Българският държавен глава и водената от него делегация бяха посрещнати на летище \"Звартноц\" в Ереван. Основните разговори и срещи са утре в арменската столица, като в присъствието на двамата президенти ще бъдат подписани няколко двустранни документа.", "date": "2018.02.11", "title": "Президентът Радев пристигна в Ереван"}
{"url": "https://www.24chasa.bg/novini/article/6709977", "text": "“И ти ли имаш камили?”, пита 88-годишният бай Йордан Чакмаков от Тополовград за добре дошъл. Неотдавна го снимали като последния жив камилар в България. Изкарвал си хляба с едногърбите докъм края на 50-те години на миналия век, когато камионите сменили камилите като превозвачи в този край, където никога не е имало железница. “През 1925 г., камилите в България станали около хиляда. Поне половината от тях били в Кърджали, към 300 имало в Кавакли (Тополовград). Те дошли у нас със стопаните си - тракийските българи, прокудени от родните им села след Ньойския договор. Използвали ги, за да пренасят с тях стоки в труднодостъпните райони на Югоизточна България: въглища за мелниците, продоволствие за войската, руда, пясък за строежите. Постепенно бройката им намалявала и те губели значението си. Последните камили пренасяли руда в района на Маджарово до 1974 г., когато ги продали на касапи от Хасково”, разказва директорът на общинския музей в Тополовград Веселин Кълвачев. 16 рода в Тополовград притежавали камили, сред тях и потомците на Йордан Чакмаков от турското село Малгара в Източна Тракия. “Дядо, чието име нося, бил богат човек - имал 40 камили. Всеки, който притежавал над 20 от тези животни, минавал за заможен. Кметът на Малгара му имал уважението и една нощ го предупредил, че на другия ден ще ги изселват за България. “Вземай си камилите и тръгвай още сега, важното е да излезеш от селото”, рекъл кметът и дядо не чакал втора покана. Първо отишъл в Сливен, но суровият Балкан там не му харесал, затова се преместил с кервана си в Тополовград”, припомня родовата си история старият камилар. Изселникът Йордан имал 6 дъщери и 1 син - Атанас, вуйчото на последния камилар. По право той наследил най-много животни - към 30-те години на ХХ век той притежавал 20 камили и 5 дурумчета - така наричали малките камилчета. Една от дъщерите му - Неделя, майката на бай Йордан, се залюбила с техния чирак Михал и той получил камили като зестра. Бай Йордан наследил занаята на дядо си, на баща си и на вуйчо си. “Всеки чирак се грижеше точно за 8 камили”, спомня си той. Тукашните били предимно едногърби - от рода Боз деве, както му казвали местните. Живеели по 30-35 г. Към десетата си година камилата тежала около 500 кг, висока била 2 м и дълга 3. На тази възраст, а и в следващите 5 г. тя можела да носи най-тежкия си товар - между 200 и 250 оки, закрепен на самара ѝ. Камилите винаги вървели в керван, вързани с въже за самарите на 2 метра една от друга. Най-отпред задължително се намирал чирак с магаре. Човекът ту го яздел, ту вървял пешком. Не било трудно, защото с товара си керванът минавал по 4-5 км за час, на 2 ч трябвало и да почива. Камиларството си било цяла наука. Първо мераклията за този занаят научавал термините в него. Трябвало да знае, че мъжките камили се наричали льок, а тези, които били избрани за разплод - исерик. На женските казвали канжик. За пръв път ги заплождали на 4-годишна възраст. Първескинята камила се казвала кайляк. Година и 2 месеца камилата носела бъдещата си рожба - тя е бозайникът, чиято бременност трае най-дълго. “Командата към една камила да легне, за да бъде натоварена, е продължително хъскане: хххх”, показва бай Йордан. По време на дресировките камиларите връзвали единия крак на камилата на две от коляното, за да свикне да лежи и да не става. Когато идвало време да стане, те само я побутвали леко и тя си знаела работата. Е, имало и бой с пръчки. Камилите били кротки, възприемали лесно и помнели дълго. “Преди да ида войник, дадохме няколко от нашите камили в зоопарка в София Аз служих в Бухово. По време на една от отпуските ми отидох да видя животните в зоопарка. Камилите ме познаха и пазачите бяха изумени, когато видяха как след дълга раздяла още изпълняват командите ми”, вълнува се възрастният мъж. Лош нрав проявявали само мъжките, и то когато се разгонят. “Тогава плюят и хапят. Не ритат, но пикаят със силна струя назад и който не знае, може да бъде окъпан. Тогава е най-добре непознат да не ги наближава”, разказва бай Йордан. И добавя: “И вълците бягат от камилите, имат им страха. Вечер сме ги оставяли спокойно да пасат в гората, не смеят да ги нападнат”. Но веднъж в хасковското село Малко градище работата се объркала - вълк успял да захапе туловището на една от камилите и разпрал търбуха ѝ. Заклали я, за да не се мъчи, а местните поискали месото ѝ. “Беше в годината, когато умря Георги Димитров  Дотогава ние, собствениците на камили, не ядяхме месото им, а ония направиха луканки с него. Имаше достатъчно и евтино друго месо, една овца вървеше по 20 лв. Чак в последните години започнахме да ядем камилско. Преди това, щом някоя от камилите умреше, закачвахме трупа с въжета и го изкарвахме по поляните извън града - за храна на кучетата. Не сме ползвали и млякото им, за да има за малките. Само ги стрижехме и от вълната жените правеха дрехи и черги”, допълва бай Йордан. Стрижели камилите с ножиците, с които стрижели и овцете. Обикновено започвали по Гергьовден. После мажели животните с катран и зехтин в съотношение 3:1. След 20 дни ги измивали обилно с вода и пак мажели. Така ги предпазвали от насекомите и мухите през лятото, но и омекотявали кожата им, за да поникне отново по-лесно вълната им. “Интересна привичка на камилите било това, че обичали много тютюневия дим. Случвало се е, щом усети, че някой от керванджиите пуши, камилата, особено мъжката, да отиде при него, за да го мирише. Затова камиларите гледали да не пушат пред камилите, особено пред дурумчетата, които лесно се пристрастяват към тютюневия пушек А мъже, които пушели, но не познавали тази привичка на камилите, мислели, че животните ще ги подгонят, за да ги хапят, и хуквали да бягат”, разказва директорът на музея. С камилите хората в Тополовград орели нивите си. По-рядко ги впрягали в каруци. “Не ядаха по много - на едно ядене им давахме по една тенекия от сирене с плява. Която работеше, получаваше и фураж. Знаехме, че могат да издържат дълго време без вода, но ние ги пояхме всеки ден. Кога на чешмата, кога в обора. В някогашните ясли сега са подредени буркани със зимнина, но още личат местата за синджирите, с които вечер връзвали развилнялите се мъжкари. Самар не са запазили, макар че домакинът бил майстор на дървени самари - един също отколе умрял занаят. Нямат и тунч - огромна медна хлопка, която закачали на самара на камилата. “Всяка камила си имаше име - Руска, Пенка, Маджар. Бяха си част от семейството”, разнежва се бай Йордан. Фамилията се разделила окончателно с камиларството в края на 50-те години на ХХ век, когато вече нямало работа за едногърбите “кораби на Сакар”. Престрашили се, продали последните си камили и започнали да гледат тютюн. Имало хора, които в последните години на камиларството водели животните като атракция по морето, Чакмакови обаче не са сред тях. От тогава са минали над 55 г., но на Йордан от Тополовград още и още му е мъчно за камилите. “Сега, ако ги има, тръгвам веднага с тях, нищо че трудно вървя вече”, категоричен е той. Една трета от живота му е минал сред камилите.", "date": "2018.02.11", "title": "Йордан Чакмаков  от Тополовград е  последният жив камилар в България"}
{"url": "https://www.24chasa.bg/novini/article/6711165", "text": "Министър-председателят Бойко Борисов изрази искрените съболезнования на българското правителство и лично своите към всички, загубили близки в катастрофата с пътнически самолет в Подмосковието, съобщиха от правителствената пресслужба. „Новината за тази огромна трагедия дълбоко ни потресе. В този труден момент бих желал да предам чрез Вас на семействата и близките на загиналите най-искрени чувства на съпричастност и състрадание“, посочва българският премиер в телеграма до руския си колега Дмитрий Медведев. Председателят на Народното събрание Цвета Караянчева също изрази искрени съболезнования по повод самолетната катастрофа с руски пътнически самолет край Москва. Тя изпрати съболезнователни писма до председателя на Съвета на Федерацията на Федералното събрание на Руската Федерация Валентина Матвиенко и до председателя на Държавната Дума на Федералното събрание на Руската федерация Вячеслав Володин. Шефът на парламента изразява своята дълбока съпричастност и съчувствие на семействата и близките на загиналите. Скърбим за жертвите, загинали при злощастния полет, и вярваме, че ще бъдат положени всички необходими грижи близките на загиналите да не са сами в тези мигове на изпитания и да превъзмогнат болката от невъзвратимата загуба, пише още Цвета Караянчева в съболезнователните писма.", "date": "2018.02.11", "title": "Премиерът Борисов изпрати съболезнования до руския си колега Медведев"}
{"url": "https://www.24chasa.bg/novini/article/6711188", "text": "Няма загинали българи   съобщиха от пресцентъра на външното ни министерство. Българското посолство в Москва е получило потвърждение от руските власти, че на борда не е имало българи. Днес пътнически самолет на Саратовските авиолинии се разби в Подмосковието със 71 души на борда - 65 пътници и 6 души екипаж.", "date": "2018.02.11", "title": "Потвърдено: Няма загинали българи при самолетната катастрофа в Русия"}
{"url": "https://www.24chasa.bg/novini/article/6711206", "text": "Руският министър на външните работи Сергей Лавров заяви, че силите на Русия, оставащи в Сирия, ще помагат на сирийската правителствена армия да се справи с опитите на Ислямска държава да надигне отново глава на територията на страната, предаде ТАСС. Той каза това в интервю за програма по руската телевизия Россия-1, съобщи БТА. На 6 декември миналата година руският президент Владимир Путин посочи, че ИД е напълно разгромена и на двата бряга на река Ефрат в Сирия. На 11 декември той поръча да започне изтегляне на руските войски, участвали в операцията срещу джихадистите в Сирия. На 22 декември министърът на отбраната Сергей Шойгу доложи на президента, че тези сили са изтеглени. В Сирия остават три батальона военна полиция, Центърът за примирие на враждуващите страни и базите в Тартус и Хмеймим, припомня ТАСС. В интервюто Лавров засегна широк кръг от въпроси. Той каза, че много страни от НАТО и ЕС признават контрапродуктивността на антируската риторика, но солидарността и принципът на консенсус ги заставят да вървят по този път, който съвсем не им се нрави. Лавров отбеляза, че остава напълно равнодушен към това, че неговото име е включено в така наречения Кремълски списък на САЩ. В края на януари американското министерство на финансите публикува така наречения Кремълски доклад, в който има имена на 210 руски представители. Сред тях са премиерът Дмитрий Медведев, Лавров, ръководството на президентската администрация, ръководството на редица държавни компании и държавни банки, бизнесмени. Лавров засегна и темата за предполагаемата руска намеса в американските избори през 2016 г. Той каза, че разследването за такава предполагаема намеса се върши за отклоняване на вниманието от факти, които действително са станали тогава. Лавров препоръча да се разследва какво е станало в самата Демократическа партия на САЩ по отношение на Бърни Сандърс, кандидата за президентската номинация на демократите, срещу когото, по думите му, ръководството на ДП е заговорничело. Според него при подобни разследвания могат да излязат много неприятни информации. Външният министър каза, че смята за абсолютно нереалистични исканията на САЩ за преработване на ядреното споразумение с Иран. Той припомни, че САЩ са поискали от Великобритания, Франция и Германия да започнат да сътрудничат на Вашингтон по този въпрос. Трите страни са се съгласили да създадат със САЩ работна група по въпроса с уговорката, че те смятат за неправилно да \"отварят\" текста на самото споразумение, но са изразили готовност да разгледат други поводи за безпокойство, формулирани относно Иран и свързани с иранската ракетна програма, която не е забранена, със спазването на правата на човека и с поведението на Иран в региона. Лавров обърна внимание, че нито Русия, нито Китай, които заедно с останалите страни са участвали в преговорите за иранското ядрено споразумение, не са били поканени да се включат в тази работна група. Външният министър припомни, че според директора на Международната агенция за атомна енергия (МААЕ) Юкия Амано Иран изпълнява безупречно своите задължения по ядреното споразумение. \"Американците имат поговорка, която гласи: \"Ако не е счупено, не го поправяй\". Това споразумение в действителност изобщо не е счупено, то е много ефикасно, а се опитват да го ремонтират и даже по-скоро вместо да го ремонтират, да го потрошат. \"Това е лошо\", каза министърът. Той припомни, че Иран далеч не е единствената страна, която развива програма за балистични ракети и че други страни в региона имат също такива програми и призова да не смесват въпросът за изпълнението на ядреното споразумение с темата за съблюдаване на правата на човека в Иран и ролята на Иран в региона. Лавров направи и паралел между ядрената сделка с Иран, която според него сега САЩ разрушават, и исканията към Северна Корея от страна на Вашингтон да прекрати ядрената си програма в замяна на гаранции за сигурността и отмяна на санкциите. Според Лавров ръководството на Северна Корея може да си направи съответните изводи, като гледа какво се случва с иранското ядрено споразумение. Министърът спомена и Украйна и доставките от САЩ на оръжия за тази страна и каза, че някои \"солидни\" европейски страни не са съгласни с тези доставки и не искат да се включват в тях. В интервюто Лавров разказа освен това, че чуждите гости в Москва не се отказват от кримски вина, които им се предлагат по време на официалните обеди. Министърът съобщи също така, че в скоро време ще посети редица страни от Африка, сред които Ангола, Мозамбик, Намибия, Етиопия, Зимбабве.", "date": "2018.02.11", "title": "Лавров: Руските войски остават в Сирия, за да не се върне ИДИЛ"}
{"url": "https://www.24chasa.bg/novini/article/6711218", "text": "Заради трагедията с падналия самолет Ан-148 руският президент Владимир Путин отмени работното си посещение в Сочи, планирано за утре, предаде ТАСС, като се позова на говорителя на Кремъл Дмитрий Песков, съобщи БТА. Следствието разглежда няколко версии за катастрофата със самолета Ан-148, летял от руската столица за град Орск в Урал и паднал в района на Москва, предаде ТАСС, като се позова на Светлана Петренко, говорителката на Следствения комитет на Руската федерация. Сред версиите са човешки фактор, лошо време и неизправност. Разглеждат се и други възможни варианти. Следователите разпитват и сътрудниците на летище Домодедово, откъдето излетя самолетът, които са подготвяли машината за предстоящия полет. Разпитвани са и диспечерите на летището. Руското министерство на извънредните ситуации публикува на сайта си списъка на жертвите на катастрофата. В района на катастрофата бяха открити вече два трупа. В самолета е имало 71 души. Оцелели няма.", "date": "2018.02.11", "title": "Путин отменя посещение в Сочи заради самолетната катастрофа"}
{"url": "https://www.24chasa.bg/novini/article/6711233", "text": "Ситуацията по пътищата в страната след снеговалежа е овладяна. Това каза в предаването \"Хора, пътища, автомобили\" на   министърът на регионалното развитие и благоустройството Николай Нанков. \"Факт, зимата е сравнително мека, но усилията, които полагат колегите от Агенция \"Пътна инфраструктура\" и пътноподдържащите фирми, мисля, че дават резултати. Ситуацията е овладяна с политиката, която провеждаме не само тази година, а и миналата. Затварянето на отделни отсечки, тогава, когато имаме наистина тежка и кризисна ситуация, за да може по-ефективно, по-бързо да се извършва снегопочистването, се затваря за тежки автомобили, както снощи например прохода Предела, Рожен, Петрохан, а и конкретни отсечки\", посочи министър Нанков. \"Днес в Североизточна България, Шуменско основно, имахме затруднена обстановка, отново за по час, два бяха затваряни третокласни пътища в Шуменска област, второкласният път Силистра, Добричко, по половин час, но с единствената цел да се извърши качествено, бързо снегопочистване\", допълни той.", "date": "2018.02.11", "title": "Нанков: Ситуацията по пътищата в страната след снеговалежа е овладяна"}
{"url": "https://www.24chasa.bg/novini/article/6710935", "text": "До момента няма постъпила информация за пострадали български граждани при инцидент с разбил се пътнически самолет в Подмосковието, съобщиха от пресцентъра на външното ни министерство.  Самолетът Ан-148, изпълняващ полет от летище Домодедово (Москва) за град Орск, след излитане е изчезнал от радарите. Към този момент няма български граждани, които да са търсили съдействие от българските дипломатически мисии. Посолството в Москва следи развитието на ситуацията и е поискало информация за пътниците на борда. Български граждани, които желаят да получат актуална информация за обстановката или да подадат сигнал за техни близки, могат да го направят на дежурния телефон на посолството на Република България в Москва +7 495 234 0226, както и на денонощния телефон за съдействие на български граждани в чужбина на дирекция „Ситуационен център” +359-2-948-2404; +359-2-971-3856", "date": "2018.02.11", "title": "Външно: Нямаме информация за българи на борда на падналия самолет в Русия"}
{"url": "https://www.24chasa.bg/novini/article/6710967", "text": "Над 64 на сто от македонските граждани подкрепят присъединяването на Република Македония към ЕС, а 66 процента искат членство в НАТО, сочи проучване на Института за политически проучвания-Скопие, чиито резултати цитира агенция МИА, съобщава БТА. Осемнадесет процента от анкетираните са против присъединяване към ЕС, а 17,8 процента нямат мнение по въпроса. Проучване от 2016 г. показва, че тогава 66,9 процента от македонците са били за членство в ЕС, а 24,8 процента - против. Срещу присъединяване към НАТО сега се обявяват 15,3 на сто от запитаните, а 18,7 процента не са решили дали са \"за\" или \"против\". През 2016 г. процентът на подкрепящите членството в НАТО е бил 70,7 на сто, а този на противниците - 21,4 на сто. Общо 45,4 процента от македонците смятат, че отношенията с Гърция ще се подобрят в бъдеще, а 15,5 процента очакват влошаване. Запитани за сегашните отношения между Македония и Гърция, 20,9 процента казват, че те са добри, 31,7 процента ги оценяват като \"горе-долу добри\", 26,3 процента като \"горе-долу лоши\", а 14,9 процента като \"лоши\". Проучването е било осъществено в Македония сред 1113 възрастни в периода 16-21 декември 2017 г.", "date": "2018.02.11", "title": "Над 64% от македонците подкрепят членство в ЕС, 66% искат в НАТО"}
{"url": "https://www.24chasa.bg/novini/article/6710972", "text": "\"Общественото недоволство е толкова голямо, че обществото няма да издържи. Така че г-н Сидеров е прав - кабинетът ще падне, ако парламентът ратифицира Истанбулската конвенция.\" Това заяви пред \"24 часа\" вицепремиерът и лидер на ВМРО Красимир Каракачанов по повод предупреждението, което отправи по-рано днес по БНТ председателят на \"Атака\" и на парламентарната група на \"Обединени патриоти\" Волев Сидеров - пуснат ли депутатите документа, се отива на предсрочни избори.", "date": "2018.02.11", "title": "Каракачанов: Прав е Волен - мине ли Истанбулската конвенция, падаме"}
{"url": "https://www.24chasa.bg/novini/article/6710974", "text": "„Държавата, институциите, политиците са в огромен дълг пред селата. Държавната помощ за малките общини, за селата, трябва да бъде национална политика и тогава ще се върнат младите хора.“ Това заяви пред журналисти вицепрезидентът Илияна Йотова, която заедно с кмета на Гоце Делчев Владимир Москов и кмета на село Делчево Иван Панайотов заряза лозето в местността Баира, съобщиха от прессекретариата на президента. Вицепрезидентът цитира мрачна статистика, според която хората в българските села са най-застрашени от бедност и социално изключване в целия Европейски съюз. Илияна Йотова отбеляза, че е изключително важно каква позиция ще отстоява България през тази година, когато се обсъжда бюджета на ЕС след 2020 г. „За нас е жизненоважно да се запази сегашната философия за получаване на финансиране от европейските фондове. Планът „Юнкер“ е за богатите държави“, подчерта вицепрезидентът. „През тези месеци, когато много погледи са вперени в България, трябва да покажем, че сме европейската държава с най-богатата история и култура. Това днес се вижда в китното българско селце Делчево“ – с тези думи Илияна Йотова се обърна към събралите се хора на традиционния празник на виното, на който присъстваха евродепутати, народни представители, общински съветници и гости от съседна Гърция. „Нека обещаем всички ние, които представляваме българските институции, че ще се грижим за българското село, за да живеят хората тук добре и да го пазят, да предават хубавите ни традиции на поколенията. За да пребъде България“, заяви вицепрезидентът. Илияна Йотова връчи наградите на победителите в традиционния международен конкурс за винопроизводители и се включи в извилото се хоро на площада в селото. Специална награда заради ежегодното участие във фестивала получи ръководителят на бабугерската група от село Мосомище Димитър Карадимов.", "date": "2018.02.11", "title": "Йотова: Държавата е в огромен дълг пред българските села"}
{"url": "https://www.24chasa.bg/novini/article/6710983", "text": "В района на Москва бяха намерени отломките от   Фотографии на Ройтерс показаха мястото на сблъсъка. По-късно стана ясно, че няма оцелели в катастрофата със самолета. Следственият комитет на Русия е започнал разследване във връзка с катастрофата на руския самолет Ан-148, като властите предполагат, че причината за падането му е неспазване на изискванията на безопасност за въздушния транспорт, предава ТАСС. По-късно \"Почта России\" категорично опроверга информациите на някои осведомителни средства, че хеликоптер на руските пощенски служби се е сблъскал със самолета АН-148. От там добавиха, че на борда на самолета е имало 20-килограмов чувал с писма, които са се разпръснали на мястото, на което падна той. Отломките са намерени в Раменския район в Подмосковието. В самолета е имало 65 пътници и 6 души екипаж. Машината е изпълнявала полет за град Орск в Урал. Според руски агенции очевидци са видели самолета, обхванат от пламъци, да пада в района на село Аргуново, югоизточно от Москва, предаде Франс прес. Самолетът Ан-148 е произведен от украинския авиоконструктор \"Антонов\". Първият полет на този модел бе през 2004 г. В такъв модел самолет могат да пътуват до 80 души. Той може да лети на разстояние от 3600 километра, припомня Франс прес. От влизането му в експлоатация, е имало най-малко пет инцидента с този тип самолети. Те са били свързани с колесниците, електрическата система и системата за управление. По случая с днешната катастрофа е образувано производство за нарушение на правилата на полетите, предаде ТАСС, като цитира Светлана Петренко, говорителката на Следствения комитет на Руската федерация. На мястото на катастрофата са пристигнали следствено-оперативни групи, както и губернаторът на Московска област Андрей Воробьов. Застрахователната компания \"АлфаСтрахование\" съобщи, че пътниците и екипажът на разбилия се самолет, са били застраховани от нея. Компанията вече се е свързала с авиопревозвача и участва в изясняване на обстоятелствата около катастрофата, предаде ТАСС. Московката междурегионална транспортна прокуратура и Южната транспортна прокуратура са започнали проверка във връзка с падането на самолета. Проверката касае работата на диспечерите и обслужването на разбилата се машина, предаде ТАСС. От външното ни министерство пък съобщиха, че нямат информация за пострадали българи.", "date": "2018.02.11", "title": "Виж първи снимки и видео от мястото, където падна руският самолет"}
{"url": "https://www.24chasa.bg/novini/article/6711044", "text": "Вицепрезидентът Илияна Йотова и кметът на Гоце Делчев Владимир Москов зарязаха лозята край китното курортно с. Делчево. По традиция там се провежда най-големият двудневен празник на лозята и виното в района. Йотова призна, че е приятно изненадана как толкова на високо в Пирин се отглежда грозде, от което става такова хубаво вино. Въпреки обилния снеговалеж стотици гости пристигнаха в Делчево, за да  участават в празника. След ритуала по зарязване на лозята, на площада в селото Йотова награди най-добрите винопроизводители. След това самодейни фолклорни състави и бабугери от с. Мосомище поведоха хорото и веселбата продължи часове наред.", "date": "2018.02.11", "title": "Вицепрезидентът Йотова заряза лозята в с. Делчево заедно с кмета Владимир Москов (Снимки)"}
{"url": "https://www.24chasa.bg/novini/article/6711039", "text": "Президентът Румен Радев изпрати съболезнователен адрес до държавния глава на Руската федерация Владимир Путин, след като авиокатастрофа отне живота на десетки в Подмосковието, съобщиха от прессекретарията на държавния ни глава. „С огромно съжаление научавам новината за тежката катастрофа на руския пътнически самолет край град Москва, в резултат на която са загинали пътниците и екипажът му“, пише държавният глава в своя адрес. Румен Радев изрази най-дълбоки съболезнования на близките и семействата на загиналите в трагичния инцидент.", "date": "2018.02.11", "title": "Президентът Радев изрази съболезнования за трагедията със самолета в Русия"}
{"url": "https://www.24chasa.bg/novini/article/6711050", "text": "Делегацията на КНДР, включваща сестрата на севернокорейския лидер Ким Чен Ун, отпътува днес за родината, след като прекара три дни в Южна Корея, предаде Асошиейтед прес, цитирана от БТА. Ким Йо Чен и другите членове на делегацията заминаха за Пхенян с частния самолет на Ким Чен Ун. По време на посещението сестрата на севернокорейския лидер присъства на церемонията по откриването на Олимпийските игри в Пьончан и предаде предложение от своя брат за среща с южнокорейския президент Мун Дже Ин. Ким Йо Чен е все по-важна фигура в правителството на Ким Чен Ун и е първият член на севернокорейското управляващо семейство, посетил Южна Корея от края на Корейската война през 1950-1953 г.", "date": "2018.02.11", "title": "Сестрата на Ким Чен Ун замина за Пхенян след 3 дни в Южна Корея"}
{"url": "https://www.24chasa.bg/novini/article/6711074", "text": "Спасителните екипи, включващи 150 души, които пристигнаха на мястото,   вече откриха телата на няколко от пътниците в него, съобщи ТАСС.  На борда на самолета е имало 71 души - 65 пасажери и шестима екипаж. Смята се, че нито един от тях не е оцелял. От руските пощи опровергаха информациите, че е възможно самолетът, който изчезна от радарите в първите минути на своя полет, да се е сблъскал във въздуха с пощенски хеликоптер. „Метеорологичните условия не биха могли да станат причина за конкретната катастрофа. Стойностите на температурата на въздуха и неговата влажност, както и атмосферните показатели по време на излитането на самолета са били нормални“, заявиха от метеорологичния център „Фобос“. Руският президент Владимир Путин и други висши официални лица в Русия изразиха своите съболезнования за близките и роднините на пътниците и екипажа. Руските власти не споменават хипотезата на терористичен акт. Няколко източници, цитирани от руски агенции, споменаха за сблъскване на самолета с хеликоптер на Руските пощи след излитането, но тази версия бе отхвърлена от Руските пощи, предаде Франс прес. А руското министерство на извънредните ситуации каза, че на мястото, на което се е разбил самолетът, не са били намерени отломки от какъвто и да е хеликоптер, допълва ТАСС. Няма данни за пострадали българи", "date": "2018.02.11", "title": "150 търсят безуспешно оцелели след самолетната катастрофа в Русия (На живо, видео, снимки)"}
{"url": "https://www.24chasa.bg/novini/article/6711102", "text": "Отпада ограничението за МПС над 12 т през прохода Рожен, както и през Котленския проход, съобщиха от АПИ. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.02.11", "title": "Отпада ограничението за камиони над 12 т през проходите Рожен и Котленски"}
{"url": "https://www.24chasa.bg/novini/article/6711111", "text": "73-ма души в Северна Турция са били хоспитализирани заради предположения за зараза с антракс, предаде ТАСС, като се позовава на информация на в. \"Акшам\", съобщава БТА. Инцидентът е станал в град Акчаабат в черноморския окръг Трабзон. Според предварителните данни диагнозата антракс е потвърдена при трима души. 39-годишна туркиня тези дни е починала от антракс. Смята се, че 73-мата хоспитализирани може да са се заразили с антракс след консумация на месо от крава, заразена с болестта. Местните власти са предприели разследване по случая.", "date": "2018.02.11", "title": "73-ма в Северна Турция са в болница със съмнения за антракс"}
{"url": "https://www.24chasa.bg/novini/article/6711152", "text": "В арабското емирство Дубай, което непрестанно се стреми към нови рекорди, днес беше открит най-високият хотел в света, издигащ се на 356 метра. Това съобщи Франс прес, позовавайки се на публикация в Туитър на информационното бюро на правителството. Хотел Гевора (Gevora Hotel) на просторното авеню \"Шейх Зайед\" счупи само с един метър рекорда на съседния 355-метров хотел от веригата Мариот (Marriott), който на времето надвиши рекордните 333 метра на друг хотел в квартала - Роуз Райхаан (Rose Rayhaan) от веригата Ротана (Rotana), пише БТА. Гевора е разположен в 75-етажен небостъргач с цвят на злато. Според в. \"Нешънъл\" (The National) той разполага с четири ресторанта, басейн, луксозни спа помещения и спортен салон. Първите му клиенти се очаква да пристигнат още утре. В Дубай вече се намира най-високият небостъргач в света, Бурдж Халифа (Burj Khalifa), издигащ се на 828 метра. Емирството се впусна и в изграждането на още по-висока сграда, чиито размери засега се пазят в тайна. Градът държава е една от основните туристически дестинации в Залива. През 2017 година той посрещна рекордните 15,8 посетители, или с 6,2 на сто по-малко в сравнение с предходната година.", "date": "2018.02.11", "title": "В Дубай откриха най-високия хотел\nв света"}
{"url": "https://www.24chasa.bg/novini/article/6710909", "text": "Празникът на влюбените Свети Валентин наближава. Най-романтичният ден в годината със сигурност не е по сърце на необвързаните хора. Резултатите от ново проучване обаче показват, че жените по-добре понасят липсата на партньор, за разлика от мъжете, пише в. \"Дейли стар\", цитиран от БТА. Според всеобщото схващане за дамите е по-стресиращо да са самотни и да търсят нов мъж в живота, отколкото за представителите на силния пол. Допитването на маркетинговата фирма \"Минтел\" обаче показва, че 61 процента от необвързаните жени се чувстват напълно доволни от положението си, а внушителните 75 процента дори не си правят труда да си търсят партньор. Мъжете, които не се измъчват от липсата на нежна половинка, са под 50 процента, а 65 процента признават, че са загърбили търсенето на нова любов. Експертите допускат, че необвързаните жени се чувстват по-щастливи, защото разполагат с повече време за себе си. Смята се също, че за някои представителки на нежния пол връзките са натоварващи, тъй като влагат повече усилия в тях от мъжете.", "date": "2018.02.11", "title": "Необвързаните жени са по-щастливи от самотните мъже"}
{"url": "https://www.24chasa.bg/novini/article/6710698", "text": "Президентът на Франция Еманюел Макрон заяви, че иска да реорганизира исляма във Франция за по- добро интегриране на вероизповеданието, за борба срещу фундаментализма и за запазването на „националната кохезия“, предава Politico, цитиран от \"Фокус\".  „Ние работим по структурирането на исляма във Франция и общо как да го обясним, което е извънредно важно“, заяви Макрон. „Целта ми е да преоткрия това, което стои във френската концепция за секуларизма, за да се запази националната кохезия“, допълни той. „Няма да разкрия какво е предложението, докато работата не бъде приключена“, заяви той на въпрос дали може да разкрие детайли по плана си.", "date": "2018.02.11", "title": "Макрон ще предложи реорганизиране на исляма във Франция"}
{"url": "https://www.24chasa.bg/novini/article/6710743", "text": "Турски ТИР се обърна край пътното платно между Мездра и Ботевград. Водачът изпуснал контрола над тежкия камион и се е обърнал край канавката в местността „Копяновец”. Той се е движел от Видин към София и вероятно заради висока скорост не успял да вземе завой. Камионът е извън трасето и не се налага отбиване на движението, но за да бъде изтеглен се наложи да се вика тежка техника. От 15 до 20 см е снежната покривка във Врачанско. Всички пътни артерии са проходими при зимни условия, съобщиха от общинската управа във Враца. 12 комбинирани машини почистват уличната мрежа в града. 50 служители на комуналното предприятие са ангажирани с ръчно почистване на пешеходните зони. Заради затруднения със снегопочистване в града, от община Враца призоваваха шофьорите да не спират по улиците, обозначени със забранителен знак за паркиране при зимни условия. Паркиралите неправилно пък започнаха да ги вдигат с репатриращия автомобил на общината, а в акцията се включи и полицията.", "date": "2018.02.11", "title": "20 см сняг във Врачанско, ТИР се обърна между Мездра и Ботевград (Снимки)"}
{"url": "https://www.24chasa.bg/novini/article/6710732", "text": "Заподозреният в тероризъм, насилие и грабеж Мохамед Абдулахи Мохамуд успя да премине проверката за сигурност и получи работа на лондонското летище „Хийтроу”, съобщи в. „Дейли мейл”, цитиран от Мохамуд станал носач в зоната за първа класа на терминал 3 в началото на февруари. Бившият престъпник работил 5 дни на най-голямото британско летище, съобщава БГНЕС, позовавайки се на РИА Новости. За това време успял да снима самолет от близко разстояние и да публикува снимките в социалните мрежи, по които може да се съди, че е имал достъп до пистата за излитане. В края на седмицата от летището съобщиха, че новият им служител е включен в списък на заподозрени в тероризъм, той има 17 псевдонима и богат списък обвинения в грабеж, пране на пари, заплаха за убийство и насилие. 31-годишният Мохамуд е лежал и 5 години в затвора. От службата за сигурност обясниха, че проверката отнема известно време, затова не са разбрали веднага с кого си имат работа. От летището уточниха, че Мохамуд е имал временен пропуск, на входа е бил внимателно претърсван, а когато трябвало да влиза в зона с повишено ниво на контрол, винаги бил придружаван от служител на службите за сигурност, затова формално няма нарушаване на закона. „Хийтроу” се смята за второ по натовареност летище в света и първо в Европа. То има пет пътнически терминали и един товарен и годишно обслужва 67 млн. пътници.", "date": "2018.02.11", "title": "Заподозрян в тероризъм започна работа на лондонското летище"}
{"url": "https://www.24chasa.bg/novini/article/6710511", "text": "Временно е ограничено движението в една лента по пътя Силистра-Добрич при разклона за Карапелит, поради аварирал ТИР. Това съобщиха от пресцентъра на Агенция „Пътна инфраструктура“.  Шофьорите, на които им предстои пътуване, е необходимо да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на „Пътна полиция“.  Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.02.11", "title": "ТИР е аварирал на пътя Силистра- Добрич, движението е ограничено"}
{"url": "https://www.24chasa.bg/novini/article/6710532", "text": "Затварят се някои пътища в страната поради снегонавявания и силен вятър, съобщиха от пресцентъра на Агенция \"Пътна инфраструктура\" /АПИ/. Временно се затварят пътят Нови Пазар - Тръница, пътят Нови Пазар - Секулово, пътят Никола Козлево - Пет могили, пътят Никола Козлево - Цани Гинчево, пътят Векилски - Орляк, пътят Мадара - Нови Пазар, пътят Каспичан - Златна Нива. От АПИ препоръчват на водачите на автомобили да избягват движението в тези участъци и да се съобразяват с ограниченията и действията на пътна полиция. Проходът \"Печинско\" е забранен за автомобили над 12 т. Временно се ограничава движението в активната и изпреварваща лента на автомагистрала \"Тракия\" при км 21 в посока София, поради пътен инцидент. Движението се осъществява в аварийната лента. Шофьорите да се движат с повишено внимание и съобразена скорост, спазвайки указанията на \"Пътна Полиция\", съветват от АПИ.", "date": "2018.02.11", "title": "Затварят се някои пътища в страната \nпоради снегонавявания"}
{"url": "https://www.24chasa.bg/novini/article/6710505", "text": "Товарните автомобили трябва да се движат без ремаркета и полуремарета през проходите Рожен и Превала в Родопите и задължително с вериги. Ограничението важи и за Доспат-Батак. През тях се забранява и движението на камиони над 12 тона. През нощта за около час е бил напълно затворен прохода Превала, тъй като 6-7 младежи, любители на дрифта са блокирали движението за кратко. \"След като закъсали в снега, блокирали движението и снегопочистващата техника не можела да мине, за да отпуши пътя в снеговалежа. Наложи се да изпратим полицията, за да ги изведе и да се почисти пътя. Снежен ад няма\",, съобщи зам. - областният управител на Смолян Андриян Петров. През Пампорово няма ограничения за движение с вериги. Снежната покривка е от 5 до 15 см. В Пампорово достига до 20 см., според данни на Планинската спасителна служба. Температурата в курорта е около – 5 градуса, като в момента там отново вали сняг. Шофьорите, на които им предстои пътуване, е необходимо да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на „Пътна полиция“. Няколко населени места в Смолянско са без ток, заради мокрия сняг. Без ток са селата Загражден в община Баните и смолянските Арда, Мочура, Фатово и в района на Петровица.", "date": "2018.02.11", "title": "Камионите трябва да са с вериги през Рожен и Превала в Родопите"}
{"url": "https://www.24chasa.bg/novini/article/6710543", "text": "Бивш криминалист от Първо РУ на МВР -Русе, уличен в изнасяне на тайни към наркодилъри, се изправя на подсъдимата скамейка в Апелативния съд в Търново в понеделник. През ноември м.г. 49-годишния Ваньо Димитров бил признат за виновен по три отделни обвинения и получил 3 години затвор от Окръжния съд в Русе. Димитров е осъден, че на 16 и 17 ноември 2016 г.в условията на продължавано престъпление – на два пъти, като служител в Първо РУ на МВР – Русе на длъжност Разузнавач V степен, Група „Противодействие на Криминалната престъпност“, Сектор „Криминална полиция“, разгласил информация, представляваща държавна тайна. А именно план относно провеждане на действия по разследването по прокурорска преписка на ОП-Русе, класифициран с гриф за сигурност „Поверително“ и свързаните с него оперативно-издирвателни мероприятия. Полицаят съобщил на сочения за тартор на наркогрупата Мартин Иванов за извършваните действия и лица по плана и ОИМ, която информация му станала известна по служба. Подсъдимият е бил признат за виновен и в това, че през период от над 3 месеца в края на 2016г. предоставил на Мартин Иванов сведения, чието разгласяване е забранено със закон. Той издал информация, съдържаща се в интегрирана информационна система \"Справки\" на МВР, която се отнасяла до две лица, а именно - адресна регистрация, както и данни от АИС КАТ - регистрация на МПС и техните собственици. Ваньо Димитров бил признат за виновен и за незаконно държане на боеприпаси - 56 броя пистолетни патрони, калибър 9х18 мм, без да има надлежно разрешение за това. Делото в Апелативен съд - Велико Търново е образувано на основание въззивен протест от Окръжна прокуратура - Русе и жалба от защитника на подсъдимия.", "date": "2018.02.11", "title": "Полицейски шеф, осъден за чадър над\nнаркогрупа в Русе, иска по-леко наказание"}
{"url": "https://www.24chasa.bg/novini/article/6710552", "text": "Работа по 10 – 12 часа, номер вместо име и отношение като към роби – това разказа пред   млад мъж, който се е завърнал след работа във ферми на британския остров. Дамян Драганов е работил в английски ферми два пъти-през 2013 г. и 2014 г. Заминал чрез българска фирма с офис във Велико Търново, а в Англия го посрещнали представители на вече скандално известната фирма. Договорът му бил стандартен –за шест месеца, но и в двата случая се прибрал по-рано заради тежките условия на труд, различни от договорените. Първата ферма е в Мейтън, област Кент и е за бране на ягоди, а втората – в градчето Скелмерсдейл, между Манчестър и Ливърпул, за бране на праз. Заради 12-часовия работен ден и лошите условия на труд мъжът поискал от фирмата посредник да бъде преместен. Те обаче не му вдигали телефона и той се прибрал с България, след като едва събрал пари за обратен билет.", "date": "2018.02.11", "title": "Българин за работата в английска ферма: 12-часов работен ден, номер вместо име"}
{"url": "https://www.24chasa.bg/novini/article/6710558", "text": "Израелският министър на разузнаването Израел Кац каза, че с ударите си по ирански обекти в Сирия Израел е изпратил съвсем ясно послание на Иран - че няма търпи никакви ирански военни позиции близо до границите си, съобщи Асошиейтед прес, цитирана от БТА. Кац каза също, че на иранците ще им е необходимо време, за да осъзнаят какво се е случило и да се запитат как Израел е знаел \"как да нанесе ударите си\". След като свали дрон, навлязъл в неговото въздушно пространство, Израел предприе вчера голяма офанзива в Сирия. Израелските военни съобщиха, че са поразили четири ирански позиции и осем сирийски обекта, като са нанесли сериозни щети. Израел твърди, че е разрушил сирийски команден щаб и контролен бункер. Сирийският център за наблюдение на човешките права - неправителствена организация, която следи ситуацията в Сирия - съобщи, че при вчерашната безпрецедентна вълна от израелски удари в Сирия са убити най-малкото шестима сирийски войници и биещи се на тяхна страна бойци от несирийски формирования.", "date": "2018.02.11", "title": "Израелски министър: Нашите удари в Сирия са ясно предупреждение за Иран"}
{"url": "https://www.24chasa.bg/novini/article/6709971", "text": "Няма спор - свети Трифон е най-таченият светец в цялата страна. Някъде го почитат по стар стил (14 февруари), на други места - по нов (1 февруари), а най-често по два пъти, че дори и през целия февруари. Важното е да има повод за празнуване. Всеки си намира причина да зарязва по няколко пъти. Веднъж - с комшиите на лозето, втори път- с приятели, трети път - с цялото село, със съседното или пък на общинския празник. Всеки грабва ножица и дамаджана и се отправя към полето, защото “Във виното е истината”, както гласи най-популярната латинска сентенция. Традиционалистите започват на 1-и, за да си е “точно на датата”, дори и да е работен ден, после продължават в следващите почивни дни. И тази година в Пиринско скарите започнаха да димят край лозята още от миналата седмица Няма град, село и дори паланка с по няколко жители, които да пропуснат ритуала, защото е въпрос на чест в мазето на всяка къща да има бъчва с хубаво домашно вино. То е кръвта на Христос и се използва и при рождение, и при погребение. Още Наполеон е казал: “Бъдещето никога не ти се вижда тъй розово, колкото ако го гледаш през чаша вино”. Луи Пастьор пък заключава, че “Бутилка вино съдържа повече философия, отколкото всички книги на света”. Уникалната Винена партия от симитлийското с. Черниче, за която празникът продължава дни наред, е перифразирала великите мислители: “С червено вино към розово бъдеще” А за да стане виното, трябва да се почете достойно и да се отдаде дължимото на светеца, закрилник на лозарите и винарите. Само  всяка година накуп пристигат няколко божества. Там миналата седмица зарязаха заедно Бакхус от митологията на древните римляни, гръцкият Дионис, фригийският Сабазий, тракийският Загрей и християнският св. Трифон. Винаги заедно с красивата мома Керацуда, господарката на бялото вино, придружавана от шумни вакханки. И само в масивите край Илинденци са отглежда уникалният сорт с нейното име. Божествата изпълняват обреда Розалии, съхранен отпреди 4 хиляди години. В основата на ритуала са виното и огънят и тяхната пречистваща сила. Големият и висок пламък предвещава плодородна година за винопроизводителите. Зарязването е магическо действие, при което мъжът се обръща на изток, а мястото на отрязаната пръчка се полива с вино и се благославя: “Колкото капки, толкоз коли грозде”. По традиция в благоевградското  богът пристига винаги с конска каруца, посрещнат от стотици стопани край лозята. Тази година избраният за Цар на виното Асен Ерделски получи 30-литрова бъчва. Той ще трябва да я напълни с червения еликсир и догодина да я изпразни в чашите на празнуващите на площада. Богат избор на тържества има за всеки жител или гост на Благоевградска област и тази седмица. Двудневен празник събра още от събота много гости на малкото китно селце  край Гоце Делчев. Те опитаха вино и ракия от производители от България, Гърция и дори Холандия. По традиция съседите от района на Драма винаги участват в конкурса. Не пропуска да се включи и холандецът Вилям Ван ден Берг, който живее в Делчево от години и има няколко къщи за гости. В неделя пък в местността Баира кметът Владимир Москов ще покаже на вицепрезидента Илияна Йотова как се зарязват лозя, а после ще се хванат на хорото на площада, водено от бабугерите от с. Мосомище. По същото време и в столицата на червеното вино -  тече двудневният фестивал “Златен грозд” Тази година отново има и благотворителна кауза. Местните жители приготвят традиционни ястия и специалитети, които предлагат. Всички събрани средства ще бъдат дарени на 2-годишната Божидара Самарджиева от село Катунци, която е със заболяване и има нужда от лечение. Избите от Мелнишко пък, обединени като винена дестинация, обявиха отворени врати за следващия уикенд с организирани винени турове за мераклиите да опитат от новата реколта, както и да видят как се прави прочутото мелнишко вино. Точно на 14-и е празникът в Петричко, нищо, че е в средата на работнаата седмица. Там ще зарязват край  където жури ще избере и най-доброто бяло и червено вино. И едно предупреждение за суеверните - вярва се, че ако в деня на Трифон Зарезан вземеш пари, цяла година ще вземаш. Ако дадеш на някого, цяла година ще даваш.", "date": "2018.02.11", "title": "Царят на виното в с. Дъбрава получи 30-литрова бъчва - догодина ще черпи от нея"}
{"url": "https://www.24chasa.bg/novini/article/6710575", "text": "До 15 октомври ще е готов проектът на новия закон за социални услуги, обяви зам. министърът на труда и социалната политика Росица Димитрова по Би Ти Ви. В него ще бъде разработен нов модел на финансиране, ще се променят и стандартите за качество, ефективност, управление, и мониторинг на социалните услуги, обясни тя. В петък приключи проверката на Държавна агенция закрила на детето на дом \"Хризантема\" в Габрово. \"Издадени са 5 акта на вече бившата директорка Маринела Лазарова и социалния работник. Те са с финансов размер, който очаквам от агенцията да ни съобщят. Уволнени са и 10 души от персонала\", обясни Росица Димитрова. Сега в центъра има 7 деца. За тях се грижат служители от съпътстващи институции в Габрово. Те познават потребностите и спецификите на децата и могат адекватно да продължат грижите за тях, допълни тя \"Изгуби се логиката на процеса на деинституциализация в България. Между 500 и 1000 деца годишно постъпват в домове за социални грижи. От 2009 г. до 2016 г. общият брой на деца, за които държавата полага грижи е еднакъв и не се е променил, което означава, че ние не подкрепяме семейството да не се разделя от децата си\", коментира и Ваня Стратиева от фондация \"За нашите деца\" Според нея приемните семейства у нас са прекалено малко за сметка на големия брой центрове за настаняване от семеен тип, които в по-голямата си час нямат нищо общо със семейния уют и семейната грижа за деца. \"Семейна политика в България няма, както и активна политика за подкрепа на децата с увреждания. Приемната грижа все още се управлява централизирано\", каза още Ставрева. \"Ние отдавна апелираме да има преосмисляне и приоритизиране на държавната администрация. Трябва да има отделна институция, която да отговаря за детето и семейството.Философията на социалното подпомагане и социалната закрила на деца в риск не е кешово подпомагане\", допълни тя.", "date": "2018.02.11", "title": "Новият закон за социални услуги готов до 15 октомври"}
{"url": "https://www.24chasa.bg/novini/article/6710583", "text": "Полицията в китайската столица задържа днес мъж, който нападна с нож посетители на търговски център в пекинския район Сидан. Един човек е ранен и откаран в болница, съобщиха Ройтерс и ТАСС, цитирайки полицията. Според агенция Синхуа има неуточнен засега брой ранени. Няма информация за мотивите на нападателя. Престъпленията, придружени с насилие, са редки в Китай в сравнение с много други страни. Мерките са сигурност в големите градове са много сериозни, но през последните години имаше поредица от нападения с ножове или брадви, като много от тях бяха срещу деца, отбелязва Ройтерс, цитирана от \"Фокус\".  Сидан се намира в западната част на Пекин и е един от главните търговски райони на града. Там се намират едни от най-големите и популярни търговско-развлекателни центрове на китайската столица.", "date": "2018.02.11", "title": "Мъж нападна с нож посетители на магазин в Пекин"}
{"url": "https://www.24chasa.bg/novini/article/6710586", "text": "Истанбулската конвенция е документ, вкарващ норми за толерантност. Аз нямам особени притеснения. Това каза народният представител от ГЕРБ Делян Добрев пред  . Добрев обясни, че ГЕРБ внесоха в Конституционния съд питане дали конвенцията противоречи на основния закон, за да се отговори на притесненията относно текстовете и мотивите към Конвенцията. Очевидно е, че зимните ни курорти имат нужда от развитие. Новите писти и съоръжения са много малко, подчерта Добрев. По думите му, това развитие не трябва да става за сметка на природата. \"Повече лифтове и повече писти е по-добре за зимните курорти. Ще успеем да привлечем и повече туристи. Трябва да бъдат преценени рисковете за околната среда. Не трябва да става, ако рисковете и увреждането на околната среда е по-голямо от ползите\", коментира Добрев. От ГЕРБ се разграничиха от позицията на Валери Симеонов относно посещението на евродепутата Ска Келер в България. Добрев подчерта, че всеки има право да изразява позициите си.", "date": "2018.02.11", "title": "Делян Добрев: Нямам притеснения относно Истанбулската конвенция"}
{"url": "https://www.24chasa.bg/novini/article/6710591", "text": "УНИЦЕФ съобщава, че всяко четвърто иракско дете живее в мизерия заради войната срещу „Ислямска държава“ в страната, предава Reuters, цитиран от \"Фокус\". ООН потвърждава 150 нападения срещу образователни институции в Ирак от 2014 г. насам. Половината от училищата се нуждаят от ремонт и близо три милиона деца са прекъснали образованието си заради бойните действия. Правителството на Ирак обяви победа срещу „Ислямска държава“ през декември, връщайки си контрола над всичката територия, окупирана от терористите през 2014 и 2015 г. В момента то иска 100 милиарда долара чуждестранни инвестиции, за да успее да възстанови страната.", "date": "2018.02.11", "title": "Заради войната срещу „Ислямска държава“ всяко четвърто дете в Ирак живее в мизерия"}
{"url": "https://www.24chasa.bg/novini/article/6710595", "text": "Петима души са пострадали при пътен инцидент на автомагистрала \"Тракия\" тази сутрин, предава БГНЕС. Сигнал за катастрофата е подаден малко след 8.30 часа днес. По първоначални данни лек автомобил е самокатастрофирал при 21 км на АМ “Тракия“ в посока София. Пострадали са петима, които са транспортирани в болнични заведения. Извършва се оглед. Пътни полицаи на място регулират движението.", "date": "2018.02.11", "title": "Петима души пострадаха при инцидент на АМ \"Тракия\""}
{"url": "https://www.24chasa.bg/novini/article/6710608", "text": "Димитрис Куфодинас, осъден терорист и член на най-известната терористична организация в Гърция - \"17 ноември\" - се върна зад решетките след 48-часов отпуск от затвора, втория, откакто тече присъдата му, предаде Асошиейтед прес, цитирана от БТА. 60-годишният Куфодинас пристигна в атинския затвор Коридалос около половин час преди изтичането на отпуснатия му 48-часов срок на свобода. Той беше придружаван от съпругата и сина си. Осъденият приветства очакващите го журналисти, но не направи изявление. Куфодинас изтърпява доживотен затвор за участие в 11 от 23 убийства, за които е обвинявана вече несъществуващата въоръжена групировка \"17 ноември\". Както и първия път през ноември, пускането му в домашен отпуск отново предизвика протести. Говорителката на Държавния департамент на САЩ Хедър Науърт заяви, че \"осъдените терористи не заслужават ваканция от затвора\". Групировката \"17 ноември\" се изплъзваше на полицията близо 30 години, докато един от членовете й не беше арестуван след нескопосана бомбена атака през 2002 г. Случаят предизвика серия арести и доведе до осъждането на Куфодинас през следващата година за убийствата, както и за въоръжени обири и бомбени нападения. Жертвите на групировката включват военнослужещи и дипломати от САЩ, Великобритания и Турция, а също известни гръцки бизнесмени и политици.", "date": "2018.02.11", "title": "Гръцки терорист се върна в затвора\nслед домашен отпуск"}
{"url": "https://www.24chasa.bg/novini/article/6710632", "text": "Военнослужещи от състава на Сухопътните войски ще участват в съвместна коалиционна подготовка \"BLACK SEA ROTATIONAL FORCE - PLATINUM EAGLE 18 - 1?, която ще се проведе от 12 до 16 февруари на учебен център „Бабадаг” - Република Румъния. В \"BLACK SEA ROTATIONAL FORCE - PLATINUM EAGLE 18 - 1? ще вземат участие военнослужещи от САЩ, Румъния, Грузия, Молдова и Украйна. Българското група е в състав от 30 военнослужещи от 29 механизиран батальон – Шумен и е ръководена от старши лейтенант Валентин Джамбазов. По време на съвместната подготовка ще се проведат огневи тренировки с леко стрелково оръжие, ще се отработват тактически задачи в състава на взвода при настъпление и отбрана и ще бъде оттренирани командването и управлението при изпълнение на бойна задача.", "date": "2018.02.11", "title": "Военнослужещи от Сухопътните войски ще участват в международно учение"}
{"url": "https://www.24chasa.bg/novini/article/6710637", "text": "Временно ще бъде спряна водата в някои части на София на 12 януари, поради ремонтни дейности, съобщиха от \"Софийска вода\". От 10.00 до 17,00 часа няма да има вода в местност \"Мала кория\", в кв. \"Княжево\". От 9.00 до 21.00 часа ще бъде спряна водата в района на ул. 51, ул. 55, ул. 68, ул.8 в кв. \"Враждебна\". От 10.00 до 18.30 часа ще бъде спряно водоподаването на ул. \"Димитър Търкаланов\" в кв. \"Лозенец\". От 10.00 до 17.00 часа ще бъде спряна водата в района на ул. \"Дренето\", ул. \"Белия кладенец\", ул. \"Боянска легнда\", ул. \"Шишманова конница\", ул. \"Каменарче\", ул. \"Каменно здание\", ул. \"Яньовица\", ул. \"Матей Преображенски\", ул. \"Маруша\" във вилна зона \"Бояна\". От 9.30 до 18.00 часа ще бъде спряно водоподаването по ул. \"Ст. Л. Костов\" в Промишлена зона \"Хладилника\". Засегнатите от прекъсването на водата, могат да получат повече информация от Телефонния център на \"Софийска вода\" на телефон 0800 12121.", "date": "2018.02.11", "title": "Вижте къде в София спират водата утре"}
{"url": "https://www.24chasa.bg/novini/article/6710640", "text": "Над 600 машини почистват републиканските пътища в районите със снеговалеж. Най-много машини работят в Североизточна България - в областите Шумен, Варна, Добрич и Силистра, и в Родопите - в областите Смолян, Пазарджик и Кърджали, където снеговалежите са най-силни. Обработката на настилките продължава, за да се осигури безопасността на пътуването при зимни условия. Това съобщиха от пресцентъра на Агенция „Пътна инфраструктура“. Без ограничение за всички моторни превозни средства е преминаването през проходите \"Републиката\", \"Ришки\", „Айтоски”, \"Обзорски” . Забраненио за МПС над 12 т е движението през \"Троянски\", \"Котленски” , \"Петрохан\", \"Шипка\", \"Предел”, 'Рожен”, \"Превала\" и \"Печинско\". През „Вратник” и \"Твърдишки\" е забранено за превозни средства над 10 т, а през „Дюлински” и \"Пампорово” за МПС над 3,5 т. Агенция „Пътна инфраструктура“ препоръчва на шофьорите на тежкотоварни моторни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки указанията на „Пътна полиция“. Блокирането на движението от автомобили, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори. 27-те областни пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища", "date": "2018.02.11", "title": "Над 600 снегорина обработват пътищата, в областите Шумен, Варна, Добрич и Силистра"}
{"url": "https://www.24chasa.bg/novini/article/6710410", "text": "Племенникът на австралийския никелов магнат Клайв Палмър - Клайв Менсинк, който е издирван за разпити във връзка с колапса на компанията на чичо му, е открит в София, предава австралийската медия 9NEWS, цитирана от \"Фокус\".  Той е бил издирен и проследен от репортери на News Corp Australia, които са го забелязали да излиза от киносалон в София със своята приятелка, която е българка. През март миналата година Федералният съд в Австралия издаде две заповеди срещу Менсинк, но той не се е явил за разпит в Брисбейн. Според News Corp Australia е малко вероятно той да бъде екстрадиран, защото срещу него няма повдигнати обвинения. Медията е уведомила властите за местонахождението му.", "date": "2018.02.11", "title": "Племенник на австралийския магнат Клайв Палмър e открит в София"}
{"url": "https://www.24chasa.bg/novini/article/6710412", "text": "През почивните дни се очаква влошаване на времето и силни ветрове в Западна и Североизточна България. Прогнозата на метеоролозите е, че в нощта на събота срещу неделя в тези части от страната и във високопланинските райони дъждът ще преминава в сняг. Това съобщиха от пресцентъра на Агенция „Пътна инфраструктура“.  Възможни са виелици и снегонавявания от бурен североизточен вятър. Шофьорите, на които им предстои пътуване, е необходимо да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на „Пътна полиция“. Блокирането на движението от автомобили, които не са с подходящи гуми, затруднява работата на снегопочистващата техника и възпрепятства пътуването на всички останали шофьори.  Областните пътни управления и снегопочистващите фирми работят на 24-часов режим. В готовност за поддържане на републиканските пътища са около 3000 машини. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.02.11", "title": "АПИ: Около 3000 машини са в готовност за почистване на републиканските пътища"}
{"url": "https://www.24chasa.bg/novini/article/6710417", "text": "Петима души, включително предполагаемият стрелец, бяха намерени мъртви след поредица нападения с огнестрелно оръжие в жилищен квартал в американския щат Кентъки, предаде Асошиейтед прес, цитирана от БТА.  Шерифството в град Пейнтсвил, окръг Джонсън, е получила вчера следобед сигнал за стрелба в квартала \"Макензи бранч\". Служителите на реда са намерили в една кухня два трупа. Стрелецът е идентифициран като Джоузеф Никъл, чиято кола била открита пред жилищен комплекс, където имало още двама убити. Самият Никъл също е мъртъв. Засега няма друга информация по случая.", "date": "2018.02.11", "title": "Петима души бяха намерени убити след стрелба в жилищен квартал в щата Кентъки"}
{"url": "https://www.24chasa.bg/novini/article/6710421", "text": "Земетресение с магнитуд 5,5 бе регистрирано късно снощи южно от перуанския град Пукуйо, съобщи Геологическият институт на САЩ, цитиран от Ройтерс. Засега няма данни за пострадали хора и големи щети. Според института епицентърът е на 202 км южно от Пукуйо на дълбочина 10 километра. Европейско-Средиземноморският сеизмологичен център посочва същия магнитуд, като уточнява, че епицентърът е бил под дъното на Тихия океан на 277 км западно от град Арекипа, предаде ТАСС. Не е било обявен заплаха от цунами.", "date": "2018.02.11", "title": "Земетресение с магнитуд 5,5 разлюля Перу"}
{"url": "https://www.24chasa.bg/novini/article/6710423", "text": "Деветнайсет човека загинаха и десетки бяха ранени вчера, след като двуетажен автобус катастрофира в предградие на Хонконг, предадоха Асошиейтед прес и ДПА, цитирани от БТА.  По сведения на местни медии и пътници препълненият автобус се движел много бързо и се преобърнал. Шофьорът е арестуван и полицията разследва. Сред загиналите са 15 мъже и четири жени. За лечение в болница са изпратени над 60 човека. Пътници разказаха пред вестник \"Саут Чайна морнинг поуст\", че шофьорът карал бързо, след като му се скарали, че изостава от разписанието.", "date": "2018.02.11", "title": "19 души загинаха и над 60 са ранени в катастрофа на двуетажен автобус в Хонконг"}
{"url": "https://www.24chasa.bg/novini/article/6710453", "text": "Евакуират къщи в столичния квартал Банкя. Разказахме ви тази история преди дни в Новините. Причината за евакуацията е активирало се свлачище, което само за дни се е разрастнало с няколко метра и застрашава къщите в района.евакуацията се свежда до това хората да бъдат информирани, че трябва да напуснат домовете си.  Част от гражданите, които искат от общината действия за предпазване на къщите им говориха пред NOVA. Те казват, че са потърсили експертно мнение, след като свлачището на ул. „Лафонтен” се свързало със старото на ул.”Окол”. Експертът им е препоръчал да се вземат незабавни мерки за отводняване. Междувременно в понеделник предстои да бъде възложено хидро-геоложко проучване, от което ще излезе предписание за необходимите аварийни действия. Това ще отнеме 30 дена, а гражданите смятат, че може и да нямат толкова време, заради лошите климатични условия.", "date": "2018.02.11", "title": "Заради свлачище евакуират къщи в Банкя (Видео)"}
{"url": "https://www.24chasa.bg/novini/article/6709813", "text": "“Радвам се, че вие сте първите посетители в зала №3 на НДК. Залата, където се събират европейските лидери, за да обсъждат бъдещето на ЕС и на младите хора. А вие сте нашето бъдеще, нашият капитал”. С тези думи министърът на българското председателство на Съвета на ЕС Лиляна Павлова посрещна около 40 ученици от Кърджали и Крумовград в НДК. Отличниците от езиковата и икономическата гимназии засипаха министъра с въпроси от бъдещето им като европейци до геополитически проблеми и очакваните инвестиции по плана “Юнкер”. А тя отговори на всеки един от тях. Любознателните младежи, които повече от час гостуваха на министър Павлова в НДК, са участници в проекта “Председателството на България в ЕС - отговорност, привилегия, предизвикателство”. Проектът е към Министерството на младежта и спорта и се изпълнява от сдружението с нестопанска цел “Нови перспективи за развитие”, град Кърджали. Затова гимназистите с огромен интерес слушаха министър Павлова, когато тя им обясняваше за ротационното ни председателство, очертаните приоритети, перспективите пред Западните Балкани, проблемите пред влизането в Шенген, политическата ситуация в Турция. Учениците поискаха да знаят и Младите хора бяха впечатлени от залите на НДК, модерното конгресно оборудване, както и от отличната организация на събитията от световен мащаб, които се провеждат именно в зала 3. Те имаха възможност да седят на местата на ръководителите на делегации около кръглата маса за дебати. По тази причина учениците се радваха, снимаха себе си и залата, събираща лидерите на Европа. Най-голяма емоция обаче бе снимка, досущ като на форумите на високо ниво - т. нар. фемили фото, което си направиха с министър Павлова. Основната цел на проекта “Председателството на България в ЕС - отговорност, привилегия, предизвикателство” към Министерството на младежта и спорта, в който участват гимназистите от Кърджали и Крумовград, е да предостави пълна и точна информация за това какво се очаква от България като ротационен председател на Съвета на ЕС. А благодарение на новите технологии и дигитализацията - един от основните приоритети на председателството ни, младите хора могат да повишат своята информираност по важните за тях и Европа теми. На срещата с министър Павлова младежите разбраха повече за уникалната възможност, която председателството дава на страната ни - да представи пред света не само уникалната си култура и история, но и най-ценния си капитал - младите хора. а вие и връстниците ви сте мечтателите и двигателите на България”, каза министър Павлова на будните си гости малко преди те да си тръгнат от София. Любознателните младежи от Кърджали и Крумовград разглеждаха в захлас залите в НДК, а смартфоните им се препълниха със селфита и снимки с министър Лиляна Павлова. Накрая всички заедно си направиха семейно фото на подиума, на който пред обективите застават всички европейски лидери. ", "date": "2018.02.11", "title": "Ученици от Кърджали седяха на местата на европейските лидери"}
{"url": "https://www.24chasa.bg/novini/article/6710463", "text": "Испанската полиция съобщи, че е конфискувала 310 кг млади змиорки, които е трябвало да бъдат изнесени контрабандно от страната за Азия, предаде АП, цитирана от  Гражданската гвардия уточни, че полицаи и митничари на летището в Мадрид са предотвратили две доставки на змиорки през изминалата седмица. Първо митничарите са открили 250 килограма млади змиорки, скрити в пакети с надписи, че съдържат вид ракообразни. Те били предназначени за Виетнам. По-късно намерили и четири чанти, чекирани за полет за Хонконг, в които имало още 60 килограма змиорки. Европейският съюз забранява вноса или износа на европейска змиорка, която е смятана за вид, който може да бъде застрашен, ако не се прилага търговски контрол. Полицията уточни, че конфискуваните змиорки са пуснати в реките.", "date": "2018.02.11", "title": "Полицаи иззеха 310 кг контрабандни змиорки на летището в Мадрид"}
{"url": "https://www.24chasa.bg/novini/article/6710433", "text": "Късо съединение предизвика пожар в гараж в Свищов, съобщиха от Регионалната дирекция в Търново. Сигналът за стихията на ул.\"Дунав\" е подаден в 10.09 часа  в събота, в Оперативен център – Велико Търново от тел. 112. Екип на пожарната в Свищов е ликвидирал пламъците и спасил сградата. Унищожени са 0.5 куб.м дървен материал, бормашина, опушени са 5 кв.м от стените.", "date": "2018.02.11", "title": "Късо съединение подпали гараж в Свищов"}
{"url": "https://www.24chasa.bg/novini/article/6710488", "text": "Труд, постоянство, амбиция и позитивизъм. Това е моят девиз и на моето семейство. И децата ми го знаят като „Отче наш”. Това разказва пред Нова тв бизнесменът Стефан Шарлопов, който почина от инфаркт в съня си преди седмица. В четвъртък в столичната черква „Света София” той бе изпратен от хиляди хора и от родопски гайди. Интервюто е правено през лятото на 2016 г. в „Созополис” – уникално селище в Созопол, един от последните проекти на бизнесмена. В центъра на рая сме. На това място ще искам да остарея, обяснява Шарлопов, докато с журналистката обикалят комплекса. На въпрос кой може да си позволи да остарее тук, бизнесменът разказва един принцип на евреите. За къща можеш да си позволиш 20% от парите, които имаш, в движими собствености можеш да вложиш – до 10% от богатството си. Шарлопов обяснява и кой може да си купи къща в „Созополис „ и посочва 4 професии - адвокати, индустриации, строители и търговци. Но на хора с много пари отказал да станат собственици в комплекса. Защото ходеха с 4 коли охрана, обяснява той. Не ги допуснал, не защото се притеснява от атентат, а защото щели да пречат на хората спокойно да си пият ракията и да се забавляват. Нищо човешко не ми е чуждо, казва Шарлопов и признава, че е правил спекулативни сделки в началото на прехода и, ако може законнно да спести 5 лв., ще го направи. Не крие , че е помагал в изборите и на ГЕРБ, и БСП и на НДСВ. Давал десетки хиляди левове, когато смятал, че кандидат ще свърши работа за доброто на някой регион. И не очаквал нещо да получи в замяна. Държавата не го притискала никога. Мутри обаче са го притискали за пари, но никога не е превивал гръб пред тях. Най-ужасно се чувствал, когато директорът на полицията в Благоевград му казал да се пази, защото може да го отвлекат. Чувството е безумно. И то не за мен, мислех за децата ми. Щях да напусна страната. Но това голямата ми дъщеря ме попита: И ако ти и хората като теб, който обичат България и ни възпитатат постоянно в любов към родината, изчезнат, какво ще стане? Отказах се веднага, казва Шарлопов. Бизнесменът докрай вярва в девиза си „Труд, постоянство, амбиция и позитивизъм”. Трябва да се научим да се вършим работата достойно, докрай, убеден е Шарлопов.", "date": "2018.02.11", "title": "Девизът на Шарлопов: Труд, постоянство, амбиция и позитивизъм"}
{"url": "https://www.24chasa.bg/novini/article/6710491", "text": "Временно се ограничава движението в активната и изпреварващата лента на АМ „Тракия“ при км 21 в посока София, поради ПТП. Това съобщиха от пресцентъра на Агенция „Пътна инфраструктура“.  Движението се осъществява в аварийната лента. Шофьорите да се движат с повишено внимание и съобразена скорост, спазвайки указанията на \"Пътна Полиция\".", "date": "2018.02.11", "title": "Катастрофа блокира АМ \"Тракия\""}
{"url": "https://www.24chasa.bg/novini/article/6710508", "text": "Организаторите на Зимните олимпийски игри в Пьонгчанг обявиха, че са предотвратили кибератака по време на петъчната церемония по откриването, но отказаха да разкрият още детайли, предаде  Електронните системи на игрите, в това число интернет и телевизионния сигнал, бяха засегнати преди два дни, но организаторите обявиха, че не е било попречено в критична степен на оперативната работа. \"Поддържането на сигурността при оперативната работа е нашата основна задача. Ние няма да коментираме този въпрос, с който продължаваме да се занимаваме. Нашите системи са така сигурни, че работата им продължава, заяви говорителят на МОК Марк Адамс. Попитан дали организаторите са наясно кой стои зад тази атака, Адамс отговори: \"Аз със сигурност не знам, но най-добрата международна практика показва, че не става дума за атака. Зимните олимпийски игри се провеждат само на 80 километра от границата на Южна Корея с КНДР и двете страни чисто формално се намират във война, след като военният конфликт на полуострова от 1950-1953 година не е прекратен с мирен договор. В последните месеци и по повод олимпийските игри се наблюдава увеличено доверие между двете страни и много двустранни срещи, а спортистите им дефилираха заедно на церемонията по откриването. В Сеул се надяват, че и след края на състезанията ледът в отношенията ще бъде стопен", "date": "2018.02.11", "title": "Организаторите на ПьонгЧанг 2018 предотвратили кибератака"}
{"url": "https://www.24chasa.bg/novini/article/6710654", "text": "Израелският министър-председател Бенямин Нетаняху заяви, че въздушните удари на ВВС на страната му в Сирия от предишния ден са „тежък удар“ върху иранските и сирийските сили в съседната държава, предава AFP, цитирана от \"Фокус\".  „В събота нанесохме тежък удар върху иранските и сирийските сили“, заяви Нетаняху по време на съвещание на израелското правителство. „Пояснихме на всички, че нашите правила на съприкосновение не са се променили изобщо. Ние ще продължим да нанасяме вреда на всеки, който се опитва да ни навреди. Това е наиата политика и ще си остане наша политика“, допълни той", "date": "2018.02.11", "title": "Бенямин Нетаняху: Израелските удари бяха тежък удар за иранските и сирийските сили"}
{"url": "https://www.24chasa.bg/novini/article/6710684", "text": "София и Русе с най-мръсен въздух по показател фини прахови частици. Оказва се, че у нас и тази норма се превишава. Източниците на замърсяване с малки фини прахови частици са същите като тези на по-големите битови изгаряния, трафик и промишленост. Организмът ни има защита, обясняват лекарите. Почиства се например чрез кашлица, предаде  Големите фини прахови частици имат вреден ефект върху организма, но малките, достигайки по-периферно, и в кръвообращението, съответно оказват влияние и по-дълго в организма. На тялото си можем да помогнем, когато в дните с мръсен въздух не излизаме. Официалните уреди за мерене на малките фини прахови частици в страната са девет. Този в София е разположен в парк, близо до малка улица. Все пак средно за месец януари е измерил концентрации от над 60 микрограма на кубичен метър. В Русе концентрацията е близо 40 микрограма на кубличен метър. По закон е важно средно за годината концентрациите да не минават 25 микрограма на кубичен метър.", "date": "2018.02.11", "title": "София и Русе дишат най-мръсния въздух"}
{"url": "https://www.24chasa.bg/novini/article/6710686", "text": "Американски учени са открили езеро на дъното на Мексиканския залив, но ако някой влезе в него, ще пострада ужасно, съобщи Сайънс алърт, цитиран от БТА. Водата в \"езерото в морето\" е около пет пъти по-солена от околната. Тя съдържа и отровни концентрации на метан и водороден сулфид. Затова не се смесва със заобикалящата я морска вода. Ако животно или човек влезе в този басейн, токсичните химикали могат да са смъртоносни. Само бактерии, морски червеи и скариди са способни да оцелеят в подобни условия. За учените езерото в морето е много интересно. Те изследват как някои организми оцеляват в екстремен хабитат. \"Това беше едно от най-смайващите неща в дълбокото море. Спускаш се надолу и виждаш езеро или течаща река. Чувството е сякаш не си на този свят\", разказа биологът Ерик Кордес от екипа.", "date": "2018.02.11", "title": "Учени откриха езеро под море"}
{"url": "https://www.24chasa.bg/novini/article/6710693", "text": "\"Необходима е държавна политика в подкрепа на българското село. Преди дни излязоха данни, че хората в българските села са най-застрашени от социално изключване. Всеки месец се затваря едно българско село\", каза вицепрезидентът Илияна Йотова в гоцеделчевското с. Делчево. Тя гостува там на празника на лозята и виното. Заедно с кмета на общината Владимир Москов, Йотова заряза лозето на Стоян Касапов. След това Йотова награди победителите в конкурса за най-добро вино и се хвана на дълго хоро на площада. Въпреки обилния снеговалеж стотици гости пристигнаха за най-пищния празник на виното в района. ", "date": "2018.02.11", "title": "Вицепрезидентът Йотова на хоро под снега (Видео)"}
{"url": "https://www.24chasa.bg/novini/article/6710690", "text": "На граничен контролно-пропускателен пункт (ГКПП) \"Капитан Андреево\" на българо-турската граница трафикът е силно интензивен на изход за товарни автомобили. Това съобщиха за Агенция \"Фокус\" от Главна дирекция \"Гранична полиция\".  На границите със Сърбия, Македония, Гърция и Румъния трафикът е нормален на всички контролно- пропускателни пунктове. На ГКПП \"Дунав мост - Русе\" за времето от 12.00 до 13.00 на 12 февруари временно ще бъде затруднено пропускането на лица и превозни средства на вход и изход поради профилактика.", "date": "2018.02.11", "title": "Интензивен трафик от тирове на ГКПП \"Капитан Андреево\""}
{"url": "https://www.24chasa.bg/novini/article/6710790", "text": "Пътнически самолет Ан-148, излетял от московското летище Домодедово, е изчезнал от радарите малко след излитането. Предполага се, че е паднал в Раменския район в Подмосковието, предаде ТАСС, като се позова на министерството на извънредните ситуации. В самолета е имало 65 пътници и екипаж. Машината е била на авиокомпания Саратов. Според някои източници в нея е имало дори 71 души. Машината е летяла за Орск, предаде БТА.  Спасители са се отправили към района, в който се предполага, че е паднал самолетът.", "date": "2018.02.11", "title": "Пътнически самолет, излетял от московско летище, е изчезнал от радарите"}
{"url": "https://www.24chasa.bg/novini/article/6710852", "text": "Турският министър на туризма и културата Нуман Куртумлуш ще посети София на 12-13 февруари, бе съобщено от прессекретариата на министъра. Куртулмуш ще участва в среща на високо равнище на министрите на туризма на страните от Европейския съюз на тема: \"Туризъм и икономически растеж\", организирана от българското председателство на Съвета на ЕС. Делегация от отговорни представители на туристическия бранш от Турция ще придружава министър Куртулмуш в София. В рамките на срещата на високо ниво ще се проведат и двустранни разговори между представители на отделните страни. Туристически растеж, дигитализация, геополитическа и геоикономическа сигурност, нови перспективи и проблеми пред развитието на туризма в Европа и Китай са теми, по които ще разискват участниците в софийската среща по туризма. По време на срещата се предвижда участниците да обсъдят и възможностите, които предлага туристическият пазар на Китай. 2018 г. е обявена за година на туризма в Европа и Китай.", "date": "2018.02.11", "title": "Турският министър на културата и туризма пристига в София на 12-13 февруари"}
{"url": "https://www.24chasa.bg/novini/article/6710865", "text": "Няма оцелели в катастрофата със самолета Ан-148, паднал в района на Подмосковието, съобщава  източник от службите за извънредни ситуации, цитиран от БТА.  Следственият комитет на Русия е започнал разследване във връзка с катастрофата на руския самолет Ан-148, като властите предполагат, че причината за падането му е неспазване на изискванията на безопасност за въздушния транспорт, предава ТАСС. Официалният представител на следствените власти Светлана Патренко е заявила, че службите са сигурност са „започнали криминално разследване за катастрофата на пътническия самолет Ан-148 в московска област“ по алинея 3 на член 263 от Наказателния кодекс – „нарушение на правата на безопасност на летене и експлоатация на въздушния транспорт, довело до смъртта на двама или повече души“. Открити са отломките на превозното средство, министърът на транспорта на Русия Максим Петренко е пристигнал на местопроизшествието. Според първоначална информация няма оцелели от намиращите се на борда общо 71 души. Самолетът е летял от столичното летище Домодедово към град Орск.                                                                                                                                                                                                                                                                                                                       ", "date": "2018.02.11", "title": "Няма оцелели в катастрофата със самолета Ан-148, паднал в Подмосковието"}
