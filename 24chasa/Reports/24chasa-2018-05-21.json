{"url": "https://www.24chasa.bg/novini/article/6874717", "text": "Комисията за защита на конкуренцията ще извърши анализ на сделката за банка “Виктория”. Това става ясно от съобщение, публикувано на сайта на регулатора. Всяко заинтересовано лице може да представи информация или да изрази писмено становище относно сделката, посочват от КЗК. Според антимонополния орган тя ще окаже въздействие върху пазара в България на банкови услуги. Регулаторът е започнал анализа, след като от Инвестбанк, която бе избрана за купувача на ТБ “Виктория”, са поискали разрешение за придобиването. Преди няколко месеца четири компании подадоха документи, но обвързващи оферти имаше само от Инвестбанк и Българо-американската кредитна банка. От БНБ допуснаха и двете банки до финалната част на сделката, като купувач трябваше да бъде избран от фонда за гарантиране на влоговете, тъй като парите от продажбата на “Виктория” отиват в масата по несъстоятелност на КТБ. След анализ на финансовите параметри в края на април за купувач бе избрана Инвестбанк. От фонда за гарантиране на влоговете тогава съобщиха, че едновременно ще бъде направено прехвърлянето и получаването на договорената цена и депозита, който има банката към КТБ", "date": "2018.05.21", "title": "КЗК проверява сделката за банка  “Виктория”"}
{"url": "https://www.24chasa.bg/novini/article/6874789", "text": "Лидерската среща на върха ЕС - Западни Балкани в София беше много успешна. Това заяви пред   ръководителят на Представителството на Европейската комисия в България Огнян Златев. По думите му, срещата беше едно изключително добро представяне на България като страна, която председателства Съвета на ЕС. Това го казаха всички лидери, с които имах възможността и в личен разговор да придобия впечатления. Думите на главния секретар на ЕК бяха точно тези: България има за какво да се гордее. \"Факт е, че по инициатива на Българското председателство тази среща се проведе след повече от 15 години. Нека не забравяме, че след 15 години застой имаме отново импулс по темата. Факт е, че Софийската декларация е подкрепена от всички 28 страни-членки на ЕС. Факт е, че за първи път освен политическите сигнали и политическата декларация към нея има анекс, в който се говори за съвсем конкретни проекти и съвсем конкретни цифри и суми, за които ЕК е готова да подпомогне нашите съседи в техните усилия. Това, което ние им казваме е, че ЕК продължава да очаква вас да приключите с реформите си, ние сме готови да ви помогнем да ги осъществите колкото се може по-бързо, включително има заделени финансови средства, но така или иначе топката е в тях, а не в нас\", категоричен бе Златев относно темата за Западните Балкани.", "date": "2018.05.21", "title": "Огнян Златев: Срещата на върха ЕС - Западни Балкани беше много успешна"}
{"url": "https://www.24chasa.bg/novini/article/6874571", "text": "Вносителите на нови автомобили в България смятат, че готвеното от Министерството на околната среда и водите увеличение на екотаксите за нови и употребявани МПС няма да доведе до съществена промяна на пазара и ще запази досегашното положение новорегистрираните коли да са 10 пъти по-малко от старите. Търговците на нови автомобили смятат, че еднократната екотакса, която се дължи при първоначалното регистриране на кола, трябва да се вдигне поне два пъти. Приложенията към пакет от документи, които Министерството на околната среда и водите пусна за обществено обсъждане, предвиждат екотаксата за коли над 10 г. да се увеличи само с 43 лв. и от сегашните 267 да стане 310 лв., както “24 часа” съобщи вчера. Ако возилото е между 5 и 10 години, таксата от сегашните 253 става 290 лв. За колите под 5-годишна възраст има намаление – от 200 на 194 лв., а за новите – от 146 на 125 лв. Вносителите на нови автомобили у нас недоумяват защо електрическите возила също трябва да плащат екотакса, след като в повечето европейски страни тези МПС не само не плащат такси и данъци, но и са субсидирани от държавата. Предложението е електромобилите да плащат 102 лв. независимо от това кога са произведени, като тази такса се въвежда от 1 януари 2022 г. При хибридните коли, които се движат с ток или с бензин и дизел, таксата започва от 100 лв. за новите и стига до 255 лв. за най-старите. В момента в България има 2,77 милиона регистрирани леки коли. От целия автопарк 1,34 млн. превозни средства са на повече от 20 години, а 1,04 млн са произведени преди 15-20 години. Това означава, че внушителната бройка от 2 милиона и 380 хиляди коли се пада на тези на възраст над 15 години. Хибридните коли са 3487, а електромобилите - само 384. Държавата събира нищожни суми от тези такси, показва справка, с която “24 часа” разполага. За цялата 2017 г. приходите от таксите са 3,1 млн. лв. През 2016 г. са били още по-малко - 2,4 млн. лв. През последните години приходите от екотаксата, без която КАТ не може да регистрира МПС, се увеличават, но тръгвайки от много ниска база. През цялата 2013 г. например приходите от тази такса са били едва 164 хил. лв., за да нараснат през следващата 2014 г. на 831 хил. лв. и да стигнат 1,4 млн. лв. през 2015 г. За първите 3 месеца на 2018 г. са събрани 879 хил. лв.", "date": "2018.05.21", "title": "Вносители искат  екотаксата за стари коли  да се вдигне поне двойно"}
{"url": "https://www.24chasa.bg/novini/article/6874811", "text": "Гарантирането на справедлив достъп до висококачествени здравни услуги, ориентирани към хората, достъп до лекарствени продукти, както и насърчаване на благосъстоянието на хората от всички възрасти, трябва да бъдат водещи задачи в общите усилия, за да се осигури универсално здравно покритие. Това заяви в изказването си от името на Българското председателство на Съвета на ЕС министърът на здравеопазването Кирил Ананиев по време на откриването на 71-та сесия на Световната здравна асамблея в Женева. Тази година сесията е посветена на темата „Здраве за всички: ангажирайте се с универсално здравно покритие“. Световната здравна асамблея е върховният орган на Световната здравна организация, който взема решенията и определя политиките на организацията. Универсалното здравно покритие е споделена цел на държавите-членки на Световната здравна организация в стремежа никой гражданин да не бъде оставен на заден план – цел, чрез която ще се търси постигането на най-високия възможен стандарт за здраве за всички. Българският здравен министър посочи, че важни стъпки в тази посока са необходимостта от стратегическо и устойчиво сътрудничество на всички нива, както и целенасочени усилия, за да се достигне до най-уязвимите групи. Затова и СЗО трябва да е добре подготвена да подпомага държавите-членки в усилията им да разширят достъпа до здравни услуги и да координира усилията на всички партньори да изградят устойчиви здравни системи, изтъкна Ананиев. ЕС и неговите държави-членки признават постигнатото в резултат от усилията на СЗО досега, но все още има редица области, в които липсва напредък. Необходимо е да се продължи с бързи, решителни и прозрачни действия за справяне с някои въпроси от програмата за реформи, в това число и тези, свързани с реформата в управлението. Ето защо държавите-членки на ЕС подкрепят усилията на Генералния директор, насочени към продължаване изпълнението на спешната реформа на Световната здравна организация, коментира в изказването си министър Ананиев. Той посочи, че ЕС и държавите-членки приветстват Тринадесетата обща работна програма, чиято цел е осигуряването на здравословен живот и насърчаването на благосъстоянието на хората от всички възрасти. В изказването си пред сесията на Световната здравна асамблея българският здравен министър поздрави СЗО за постиженията на организация през последните 70 години и допълни, че ЕС и държавите-членки са напълно ангажирани да продължат да подкрепят и да допринасят конструктивно за реформата на организацията и другите въпроси от първостепенна важност в нейния дневен ред. Министър Ананиев благодари на Секретариата за доклада, съдържащ петгодишния глобален стратегически план за подобряване на готовността и реакцията на общественото здраве и посочи, че ЕС и държавите-членки подкрепят предложените в доклада цели, задачи и мониторинг. В Асамблеята участват делегации от всички 194 страни-членки на СЗО, представители на различни специализирани агенции, организации от системата на ООН, правителствени и неправителствени организации, както и официални наблюдатели.", "date": "2018.05.21", "title": "Кирил Ананиев пред СЗО: Трябва да се гарантира достъп до висококачествени здравни услуги (Обзор)"}
{"url": "https://www.24chasa.bg/novini/article/6874807", "text": "Група палестински протестиращи на Западния бряг хвърлиха яйца по американска дипломатическа кола, за да протестират срещу неотдавнашното преместване на посолството на САЩ в Израел от Тел Авив в Ерусалим, предаде Асошиейтед прес. Държавният департамент съобщи, че дипломатите били на посещение на Западния бряг да насърчаване на образователния и културен обмен, предаде БТА. \"Целта очевидно е била сплашване. САЩ са категорично против използването на насилие и сплашване за изразяване на политически възгледи\", се казва в изявлението. Протестиращите се събрали, докато членове на делегацията от американското консулство в Ерусалим се запътвали към колата си. Демонстрантите издигнали табели и викали по американците, преди да хвърлят яйца по отдалечаващата се кола. Няма пострадали при инцидента. \"Тук сме, за да кажем на американското посолство: \"Не ни трябвате. Напуснете Палестина, напуснете Ерусалим и напуснете посолството\", каза протестиращият Мухамад ас Саид.", "date": "2018.05.21", "title": "Палестинци хвърляха яйца по американска дипломатическа кола на Западния бряг"}
{"url": "https://www.24chasa.bg/novini/article/6874750", "text": "Има заявен интерес от няколко инвеститора - китайската компания CNNC, френската Framatom, и Areva, за проекта АЕЦ “Белене” у нас. Това заяви пред Би Ти Ви министърът на енергетиката Теменужка Петкова. През миналата седмица правителството внесе в парламента доклад с три възможни варианта за бъдещето на АЕЦ “Белене”, допълни още тя. Първият вариант е оборудването да стои на площадката и нищо да не се прави с него. “Това означава 3 млрд. лв., които са инвестирани в тях, да бъдат отписани. Това крие риск и за декапитализация на НЕК”, заяви Петкова и допълни, че съхранението на оборудването ще струва над 6 млн. лв. годишно. Вторият вариант, който е за продажба на съоръженията, ще е с много големи загуби, защото няма да може да се достигне до платената цена и е почти невъзможно да се случи, като припомни, че е имало опити за продажба. Третата опция е строителство на АЕЦ “Белене”, като са разработени няколко подварианта. Вариантът централата да е със 100% държавно участие е отхвърлен, защото НЕК няма нужните средства. При възможността за изцяло частен проект ядреният риск остава за България. Енергийният министър заяви, че най-оптимален е вариантът, в който държавата да участва чрез НЕК в проекта. Надеждата е, че апортната вноска ще даде поне блокираща квота на НЕК в проекта. В петък Петкова заяви пред журналисти, че тепърва ще бъде правена пазарна оценка на проекта, за да се даде информация с какъв дял ще може държавата да влезе в проекта. ", "date": "2018.05.21", "title": "Петкова: Три са кандидатите за “Белене”"}
{"url": "https://www.24chasa.bg/novini/article/6874779", "text": "Иранският президент Хасан Рохани каза, че САЩ не могат да решават за Иран. Той заяви това, след като американският държавен секретар Майк Помпейо поиска бързи промени в иранската външна и ядрена политика, предадоха световните агенции, като се позоваха на иранските информационни агенции. \"Кои сте вие, за да взимате решения за Иран и за света? Светът днес не приема Америка да решава за целия свят, тъй като страните са независими. Тази ера свърши отдавна. Ние ще продължим нашия път с подкрепата на нашия народ\", заяви Рохани, предаде БТА. В Туитър иранският външен министър Мохамад Джавад Зариф пък написа, че САЩ повтарят грешките от миналото спрямо Иран, предаде Ройтерс. \"Имитацията на дипломация на САЩ е до голяма степен връщане към стари навици, подвластна на заблуди и на провалили се политики, диктувана от покварен Специален Интерес, тази политика повтаря същите погрешни избори и ще пожъне същите несгоди. Иран междувременно работи с партньорите си за намиране на решения след американското изтегляне от ядреното споразумение\", написа дипломат номер едно в Туитър.", "date": "2018.05.21", "title": "Рохани: САЩ не могат да решават за Иран"}
{"url": "https://www.24chasa.bg/novini/article/6874787", "text": "Петдесет и четири годишният Джузепе Конте, който е юрист, преподавател по право и новак в политиката, е предложен от популистката коалиция за премиер на Италия. Това съобщи лидерът на антисистемното Движение Пет звезди Луиджи Ди Майо след среща с президента Серджо Матарела, предадоха световните агенции. Ди Майо каза, че другата партия в популистката коалиция Лига на Матео Салвини подкрепя Конте. Салвини също се срещна с президента на Италия днес, но след срещата не спомена никакво име пред журналистите, а само каза, че двете партии са предложили кандидат, предаде БТА. По конституция Матарела е този, който взима решението на кого да възложи мандат за съставяне на правителство. Той ще направи това утре след срещи с председателите на двете парламентарни камари - Роберто Фико и Мария Елизабета Казелати, които ще бъдат по обед местно време, предаде ТАСС. В случай че след тези консултации Матарела се съгласи да връчи мандат на Конте, правителството съставено от него, ще премине през вот на доверие в парламента. Джузепе Конте е роден през 1964 г. в Волтура Апула, малка община с 500 жители в областта Пулия в Южна Италия. Той е следвал право в Рим. Биографията му от 12 страници е публикувана в сайта на Движение Пет звезди. В нея се споменава, че той е бил на стажове и изследователски дейности в едни от най-престижните университети в света. Конте е преподавал в университетите в Сардиния, Рим, Флоренция и Малта. Сега води курсове по частно право във Флоренция и в Свободния международен университет за социални науки \"Гуидо Карли\" в Рим и има също адвокатска кантора в столицата. Конте бе член на административния съвет на Италианската космическа агенция. Той е бил и юрист-консулт на Търговската камара на Рим, както и член на комитета по надзор на няколко застрахователни дружества във фалит.", "date": "2018.05.21", "title": "Предложиха юриста и новак в политиката Джузепе Конте за премиер на Италия"}
{"url": "https://www.24chasa.bg/novini/article/6874758", "text": "Звезди се събраха на благотворителен турнир по билярд, за да съберат средства за 8-годишния Петко Димитров. Малкият Петко е роден недоносен и в тежко депресивно състояние. Още в първите часове след раждането детето започва да прави епилептични гърчове. Лекарите започнали да подават и максимум кислород в кувьоза, защото белите дробове на момченцето не били добре разгърнати. От многото чист кислород обаче детето получило и мозъчни кръвоизливи. Последвало и разлепване на ретината - ретинопатия. Месец по-късно Петко е опериран заради вътрешна хидроцефалия и му е поставена ликвородренираща клапна система. Когато бил на годинка, лекарите му поставили диагноза “детска церебрална парализа”. В момента Петко е с 5 диоптъра далекогледство. Изостанал е в развитието си, не може да ходи и говори. От двегодишна възраст момченцето редовно ходи на рехабилитация. получени от пъпна връв. През 2017 година семейството получaва информация, че такава интервенция може да се направи в турската клиника “Лив Хоспитал”. Направена е консултация с професор Ердал Карагьоз, който дал много добри шансове за подобрение на състоянието му. Стойността на 4 курса инжектиране на стволови клетки и 20 сесии физиотерапия е 34 000 щатски долара. Сумата обаче е непосилна за родителите на малкото момче. Към 19 април набраните средства за лечение на Петко са близо 30 000 лв. Необходими са още около 25 000 лв. “Водим го между 10 и 15 дни в месеца на рехабилитация. Ползваме, каквото можем, от здравната каса. Ако ни останат повече средства, доплащаме за повече лечение. Средствата са недостатъчни. Те са само за 10 рехабилитации, което е много малко за такива деца. Това отпуска здравната каса. Всичко останало се заплаща и е между 30 и 50 лева”, разказва бащата Николай. Обяснява, че едно болно детенце се гледа много трудно. Основно за Петко се грижела майка му, за да може бащата да ходи на работа. “Той има кака, която тази година е абитуриентка. Можем да ѝ бъдем много благодарни. На такава крехка възраст след училище се прибира и помага на майка си. Вместо да излиза и да има социален живот, тя се прибира и помага на мама. Благодарен съм на дъщеря ми и жена ми. Това за мен”, споделя още Николай.  В началото докторите казали, че детето няма да доживее 3 месеца, но Петко вече е на осем години. “Той няма как да се излекува 100%, но може поне 70 - 80%, за да може да ходи и да се обслужва сам. Това ще помогне и на него, и на нас”, категоричен е Николай. У нас обаче за детето не може да се предложи никакво лечение. Единственото, което се поема, са рехабилитациите с цел изправяне на гръбначния стълб. Петко се нуждае от тях, тъй като не може да ходи и затова получава изкривяване. За да помогнат на детето да проходи пък, родитетелите пробвали и с разтягане на сухожилията при доктор в “Пирогов”. Това обаче не дало резултат. За лечението са нужни 4 курса с инжектиране на стволови клетки, но те трябва да се проведат в рамките на един месец, защото иначе то няма да бъде толкова ефективно. Семейството разбира за проф. Карагьоз, който извършва тази процедура в Турция, от родители на други деца с увреждане и от телевизионни репортажи. Цялата сума за лечението, едномесечният престой, пътят и други разходи трябва да се поеме от семейството. Не може да се отнасят така с такива деца. Има страшно много бюрокрация, искат много документи, а в същото време с нищо не помагат”, категоричен е бащата. Петко се нуждае от инвалидна количка. Една такава, специална за деца, струва между 1300 и 1800 лв. “Ние си го возим със старата количка, която си е за обикновени деца. Не можем с тези пари - около 900 лв., които получаваме от ТЕЛК, защото е 100% инвалид с чужда помощ, да закупим специална. От държавата могат да поемат само 300 лв. от сумата за количка. Памперсите са по 40 лв. пакета. Изискват се много повече грижи - яденето трябва да се пасира”, разказва още Николай. “Петко понякога е в много добро настроение и се смее непрекъснато. Много е любвеобилен - иска постоянно да го държим и да го гушкаме, както и да се разхожда. Ако се налага да излезем и да пътуваме с колата 4-5 часа, е много доволен. Ако излезем с количката - също”, казва бащата на момченцето. Проблемът е обаче през зимата. Тогава детето излиза рядко и по малко, защото не трябва да се разболява заради епилепсията. Затова пие и три вида лекарства - антиколосанти. Именно те са и част от причината за забавеното му развитие. Болестта обаче трябва да се контролира и родителите нямат друг избор. “Ще направим всичко, каквото можем, да му дадем по-добро бъдеще. Ние казва майката на момченцето Снежана. “Благодарен съм на тези млади хора, че организираха турнира. Без тях нямаше да можем да се справим”, подчерта Николай. За да подкрепят кампанията за лечението на малкия Петко, на 19 и 20 май обичани български звезди и други хора с добри сърца се събраха, за да наберат средства. Любо Нейков, Мадлен Алгафари, Димитър Рачков, Влади Въргала, Камен Воденичаров и други се обявиха в подкрепа на кампанията. 7705 лв. се събраха в двата дни от благотворителния билярд. Организиран бе и търг с вещи на звездите. Слави Трифонов и “Ку-ку бенд” дариха китара , подписана специално от целия музикален състав. Волейболният ни отбор продаде топка от спечелен с нея турнир, а големият български футболист Христо Стоичков подари своя тениска с подпис.", "date": "2018.05.21", "title": "Звезди играха билярд, за да съберат средства за болно дете, трябват още"}
{"url": "https://www.24chasa.bg/novini/article/6874795", "text": "Президентът Румен Радев поздрави български и руски дейци на културата и представители на българската общност в Москва по повод 24 май - Деня на българската просвета и култура и на славянската писменост. Срещата се състоя в българското посолство в руската столица в рамките на работното посещение на държавния глава в Русия, предаде БТА. Президентът Радев посочи, че не смята за нормална пауза от 10 години в отношенията на най-високо политическо ниво между две държави, свързани с дълбоки исторически, културни и духовни връзки. Затова днес и утре съм тук за важни срещи с държавното ръководство на Руската федерация, отбеляза Радев, който днес разговаря с руския премиер Дмитрий Медведев, а утре ще се срещне с колегата си Владимир Путин в Сочи. Но винаги, където и да съм бил, за мен са били особено вълнуващи и очаквани срещите с нашите сънародници, с представителите на културата и на интелигенцията, каза Румен Радев. Той се обърна към присъстващите и ги приветства с настъпващия Ден на българската просвета и култура и на славянската писменост - 24 май. Няма българин, който да не носи дълбоко в сърцето си спомена и признателността към учителите, създали в него жаждата към знание. На писателите, поетите, художниците, артистите, създаващи духовни ценности, на всички дейци на изкуството, културата, просветата и образованието, днес отдаваме нашата висока почит, каза държавният глава. По думите му самият факт, че в българския календар има такъв празник е показател за високото цивилизационно равнище и за ценностите, които нашият народ е развил и пренесъл през вековете. Радев напомни за призванието на интелигенцията да бъде обществен двигател, като добави, че политиците трябва да работят така, че да създават най-добри условия за разгръщане на творческия потенциал на интелигенцията. По-рано днес президентът Румен Радев и съпругата му присъстваха в Болшой театър на оперната постановка \"Зигфрид\" от Рихард Вагнер - част от успешните гастроли на Софийската опера и балет на престижната сцена.", "date": "2018.05.21", "title": "Президентът Радев поздрави културни дейци и българи в Москва по повод 24 май"}
{"url": "https://www.24chasa.bg/novini/article/6872868", "text": "Доход над 1 милион лена за 2017 г. досега са обявили 387 души, съобщиха за “24 часа” от приходната агенция. За 4 години техният брой се е удвоил - през 2013 г. те са били 147 души, а през 2015 г. те са били 259 души. Сред официалните милионери също има разслоение, казват запознати. Фигурират такива, които обявяват доходи от 13 млн. лв., и други, които декларират малко над 1 милион лева. Прогнозата на данъчни инспектори е, че рекордът от 2015 г. през тази година може да бъде подобрен. Като източници на доход най-печеливши се оказват мениджърските договори като приравнени на трудовите. Следващи в класацията са парите от прехвърляне на имущество и на трето място от стопанска дейност като едноличен търговец. Експерти обясняват, че много често преди фирма да бъде затворена или препродадена собственикът продава имущество и активи. И докато компанията обявява нулева данъчна година, личният доход се увеличава рязко. 1834 души са декларирали, че са пазарували по интернет и така са похарчили над 80% от парите с цел да им бъдат върнати 100,92 хил. лв., което е 1% от техните доходи, обявени в декларациите. 39 201 родители са намалили облагаемите си доходи с отстъпката за деца и така при тях са останали 1,2 млн. лв. 2182 души са обявили, че са били дарители. 4718 млади семейства с доход над 1 млн. лв. са ползвали отстъпката за лихвите по ипотечен заем. Според последните данни на БНБ има ръст и на милионерите с влог. В края на март броят им се е увеличил с 54 на годишна база и е достигнал 816 души. Спрямо февруари централната банка е регистрирала леко намаление само на най-големите влогове - те са със 17 по-малко. Още по-чувствително е годишното увеличение на депозитите за суми между 500 хил. и 1 млн. лв. За една година са открити нови 137 сметки, които са за суми, надхвърлящи половин милион лева. Спестяванията на гражданите в български банки вече са достигнали над 48 млрд. лв.", "date": "2018.05.21", "title": "387 души - милионери от заплата, за 4 г. се удвоиха"}
{"url": "https://www.24chasa.bg/novini/article/6874724", "text": "“Електроразпределение Север” - част от групата “Енерго-Про” във Варна, планира през тази година увеличение със 116% на инвестициите в област Разград. Това съобщи главният изпълнителен директор на енергийната компания Момчил Андреев на среща с областния управител на Разград Гюнай Хюсмен. 3,5 млн. лв. ще се вложат в реконструкция на мрежата, обновяване на възлови станции, подмяна на електромери и изнасяне на табла. През миналата година инвестициите в такива дейности са били 1,62 млн. лв. Извършена е рехабилитация на възловите станции “Сеново” и “Разград” и на подстанция “Вихър” в Завет. Обновени са ключови въздушни електропроводи и кабелни линии. В резултат на вложените средства се повишило качеството и сигурността на електроснабдяването в областта и се осигурила възможност за присъединяване на нови индустриални и битови обекти. Броят на прекъсванията по електроразпределителната мрежа през 2017 г. намалял с 9% спрямо 2016 г., а продължителността на непланираните ремонти - с 28%. “Енерго-Про” организира и изнесени офиси, където клиентите могат да се възползват от услугите на компанията, без да пътуват до най-близкия център за обслужване на клиенти. На 28 май такъв ще има в Лозница. Преди това е имало в Исперих, Кубрат, Цар Калоян, Самуил и Дянково. По време на срещата между Андреев и Хюсмен била обсъдена и съвместната работа на компанията и органите на реда в Разград за противодействие на кражбите на ток. През последните 5 години в област Разград са констатирани 904 случая на неправомерно потребление. 25 от нарушителите имат по две и повече регистрирани нарушения. През периода 2015 – 2017 г. са осъдени 76 души, като един е с ефективна присъда, 25 са с условни, а 50 души - с пробация.", "date": "2018.05.21", "title": "“Енерго-Про” ще инвестира със 116% повече в Разград"}
{"url": "https://www.24chasa.bg/novini/article/6874725", "text": "Сръбският премиер Ана Бърнабич заяви днес, че целта на страната й е да се присъедини към ЕС въпреки призивите на министъра на отбраната за промяна в курса на политиката, предаде Асошиейтед прес. Бърнабич посочи, че министърът на отбраната Александър Вулин има право на това мнение, но \"Сърбия е поела по своя курс и знае, че стратегическата й цел е ЕС\". Вулин, който е известен с проруската си позиция, заяви, че Сърбия трябва да помисли за промяна на външната си политика, ако само отношението към косовския проблем е от основно значение за ЕС, предаде БТА. Косово обяви независимост през 2008 г., която Белград не признава, припомня АП. Има планове Сърбия, която е ключов партньор на Русия на Балканите, да стане пълноправен член на ЕС през 2025 г., ако изпълни редица предварителни условия, включително помиряване с Косово.", "date": "2018.05.21", "title": "Ана Бърнабич: Сърбия е поела по своя курс и знае, че стратегическата й цел е ЕС"}
{"url": "https://www.24chasa.bg/novini/article/6874733", "text": "Преизбирането на Николас Мадуро за президент на Венецуела е фарс, заяви вицепрезидентът на САЩ Майк Пенс, цитиран от Франс прес и Ройтерс. \"Изборите във Венецуела са фарс, не са нито свободни, нито честни. Нелегитимният резултат е пореден удар по гордата демократична традиция на Венецуела\", каза Пенс и добави, че САЩ няма да стоят безучастни \"докато Венецуела се срива, а бедността продължава да измъчва смелия й народ\", предаде БТА. \"Режимът на Мадуро трябва да допусне хуманитарна помощ във Венецуела и да позволи на народа й да бъде чут\", каза Пенс. САЩ ще вземат дипломатически и икономически мерки срещу Венецуела, за да се възстанови демокрацията в тази страна, заяви държавният секретар Майк Помпейо, цитиран от ТАСС. \"САЩ заедно с другите демократични държави подкрепят венецуелския народ и незабавно ще приемат дипломатически и икономически мерки за подкрепа и възстановяване на демокрацията на венецуелците\", заяви Помпейо.", "date": "2018.05.21", "title": "Майк Пенс: Изборите във Венецуела са фарс"}
{"url": "https://www.24chasa.bg/novini/article/6872793", "text": "Пета година в окръжния съд в Кюстендил продължава делото за конфискуване имотите на безследно изчезналите Братя Галеви от Дупница. Десетки експертизи и разпити на свидетели бяха направени за тази петилетка, а съдебните заседания са над 15. Поредното е насрочено за юли и на първа инстанция. Пламен Галев, Ангел Христов и жените им имат назначени общо 8 служебни адвокати. Исковата молба на Комисията за отнемане на незаконно придобитото имущество е над 800 страници, към които има и приложени девет тома доказателства. Настоява се за конфискуване на имущество на обща стойност 4 250 189 лв., което се води на 51-годишния Галев и 49-годишния Христов, съпругите им Емилия Галева и Радмила Христова и контролираните от тях дружества. ( Кои имоти иска държавата - виж карето) Комисията е проверявала имуществото на двете семейства за времето от август 1987 г. до август 2012 г. По предварителни изчисления разходите на Пламен Галев За Ангел Христов разликата била 1193 заплати. Ответници по делото са още три дружества, регистрирани на Сейшелските и Вирджинските острови - “Ем Пи Ви Трейдинг”, “Пи Ей Джи Норд Адамс” и “Макса лимитид”. Искът на КОНПИ бе внесен, след като двамата получиха осъдителни присъди. Те бяха произнесени на 3 май 2012 г. ВКС даде окончателно на Пламен Галев 5 г. затвор, а на Ангел Христов 4 г. за ръководене и участие в организирана престъпна група за рекет и изнудване. Оказа се обаче, че Братя Галеви са изчезнали от страната и не могат да бъдат открити, за да излежат присъдите си. на Интерпол. Малко след старта на делото за отнемане в полза на държавата на имуществото им съдебният процес бе прекратен заради невъзможността на прокуратурата да посочи актуален адрес на двамата. Процесът бе възобновен, след като ВКС постанови, че отсъствието им не е причина за спиране на делото, което е още на първа инстанция. Съдебният състав назначи редица експертизи за оценка на имуществото. Много от тях се бавеха и вещите лица искаха удължаване на сроковете заради големия обем работа. Заради липса на готови заключения делата често бяха отлагани. Налагаше се и възлагане на допълнителни задачи на експертите. Други заключения пък бяха оспорвани от адвокатите и се наложи изготвянето на нови. Оказа се, че “Например стойността на автомобилите, която е дала КОНПИ, е различна от оценката на вещите лица. Има назначени две нови експертизи. Едната е с ниска стойност, другата с доста по-висока. Не е ясно коя от двете съдът ще приеме за реална”, коментира адвокат Йонко Гергов, защитник на Ангел Христов. Наложи се допълнителна експертиза на това дали два от автомобилите са купени фабрично бронирани, или това е станало допълнително, къде и на коя дата. За някои от колите пък стана ясно, че не били на Галеви и фирмите им, а те ги получили от дистрибутори, за да ги карат безплатно. Направена бе и оръжейна експертиза, от която стана ясно, че Братя Галеви са имали по 14 различни вида оръжия. Те обаче са били продадени. Четири от пушките и пистолетите са закупени от физически лица, останалите са били нови. “Поискахме да се пресметне не само цената на придобиване на оръжията, но и приходите, които са получени от тях след продажбата им. След като се проучва едно имущество, трябва да се изяснят както разходите, които са правени, за да го придобият, така и приходите, които са имали, след като са го продали”, допълни адвокатът. Интересен казус се оформи и по искането за разпит на свидетели от Кипър и Сейшелските острови заради регистрираните офшорки. Разпитите трябваше да установят имат ли връзка Галев и Христов със собствеността на фирмите, на които са били представители. Обсъждано бе адвокатите да пътуват до Сейшелите и да присъстват на разпитите, но такъв вариант бе отхвърлен. Защитниците трябваше сами да си заплатят разходите по пътуването, а след това сумите да им бъдат възстановени, но до такава екзотична “разходка” не се стигна. Разпитите бяха направени чрез съдебна поръчка с въпросен лист на място. “Предоставиха ни превод на протоколите от разпитите, за да се запознаем. На този етап не бих искал да коментирам какво са казали свидетелите. Знам обаче, че има още за разпитване”, каза адвокат Гергов. Още не е ясно дали казаното в тези разпити ще бъде признато от адвокатите, защото те не са присъствали. За имението в Ресилово пък се установи, че Галеви са учредили право на строеж на офшорна фирма, регистрирана в Кипър. След това По стария закон за конфискацията това е законно - собствениците можеха да ползват имотите си или да ги дават под наем, докато не са им ги отнели. Вещо лице, правило оглед на имота отвън, защото не успяло да влезе вътре. Една от експертизите на тези недвижими имоти бе оспорена от КОНПИ като занижена оценка и комисията поиска от съда нова. Магистратите обаче не приеха възраженията на процесуалните представители на КОНПИ срещу занижената оценка на строителството. Към екипите вещи лица се наложи да се назначат допълнително хора заради огромния обем документация и справки, събирани от различни институции, които трябва да обработят. Стигна се и до проверка на документацията на една от фирмите за истинността на твърденията, че пътуванията на Галеви са били служебни командировка. Най-сериозна е съдебно-икономическата и счетоводна експертиза, която трябва да установи окончателно дали доходите на двамата и семействата им са били достатъчни, за да се купи имуществото, което притежават. Преди дни бе удължен срокът на тази експертиза, за да се проучат и доходите на двамата не само като участващи във фирми, но и като физически лица. “Това е най-тежката експертиза и е нормално тя да бави делото. Понякога такава експертизаможе да се точи с години”, бяха лаконични от КОНПИ. Ако обаче съдебно-икономическата експертиза все пак приключи и ако няма оспорване на тази оценка на приходите и разходите на семействата на Галев и Христов, и ако защитниците не поискат нещо допълнително е възможно делото да върви към приключване. Искът, внесен в окръжния съд в Кюстендил, е за отнемане на имущество от Ангел Христов и Пламен Галев, техните съпруги и контролираните от тях дружества. Цената на иска е на обща стойност 4 250 189 лв., като от всеки от двамата се претендира приблизително половината от посочената сума. Оценката на имуществото е направена от лицензирани независими експерти оценители. Имуществото, което подлежи на конфискация, включва 9 луксозни леки автомобила, някои от които бронирани и изработени по поръчка. 4 от тях са “Мерцедес”, а 5 - “Ауди”. Според Комисията стойността им е общо около 1 млн. лв. Най-скъпо е оценено “Ауди А8” с пазарната стойност 229 000 лв. Дяловете, за които се иска конфискуване, са от фирми. В 11 от тях е съдружник Пламен Галев, в 12 - Ангел Христов. В други две офшорни компании (регистрирани на Сейшелските острови) двамата са управители и представители на клоновете, регистрирани в България. Галев и Христов са свързани и с още едно офшорно дружество, регистрирано на Британските Вирджински острови. Недвижимите имоти са в с. Ресилово, община Сапарева баня. На името на Ангел Христов и жена му е дворно място от 805 кв. м което включва триетажна жилищна сграда с обща разгърната площ от 708,52 кв.м. На името на Пламен Галев и съпругата му е дворно място 805 кв.м, включващо триетажна жилищна сграда с обща разгърната площ от 658 кв. м. Комисия иска и конфискуване на едноетажна масивна сграда на границата между двата парцела, функционално свързваща двете триетажни жилищни сгради, състояща се от фитнес и вход с обща застроена площ от 90 кв. м. Другият имот е имение с площ 10 663 дка, включващо покрит плувен басейн със застроена квадратура 524,74 кв.м, възстановителен комплекс, кафе-бар, тренировъчна зала със застроена квадратура от 238,60 кв. м, жилищна сграда със застроена квадратура 208,30 кв. м (включваща няколко спални, билярдна зала, помещение за камериерка и др.), помощно-техническа сграда (с котелно помещение, агрегатно помещение, нафтово помещение, помещение за главно елтабло), сграда от допълващо застрояване (състояща се от стая и санитарен възел), жилищна сграда със застроена квадратура 188,75 кв.м, масивна ограда и сграда с предназначение покрит паркинг. Освен това са посачени и други два недвижими имота - парцели с обща площ от 6 дка. Сумите, открити в банкови сметки, са над 800 000 лв. По искане на комисията през 2009 г. са наложени обезпечителни мерки върху имуществото, които са обжалвани пред Апелативния и Върховния касационен съд. И двете инстанции са се произнесли в полза на комисията.", "date": "2018.05.21", "title": "5 г. и 15 заседания не стигнаха на съда да вземе имотите на Братя Галеви"}
{"url": "https://www.24chasa.bg/novini/article/6874759", "text": "Украинският съд осъди на 6 години затвор французина Грегоар Муто, арестуван през 2016 г. на полско-украинската граница по обвинения за подготовка на атентати по време на Европейското първенство по футбол през 2016 г. във Франция. Съдът в малкия град Любоми във Волиния, Западна Украйна, призна 27-годишния Муто за виновен в \"подготовката на терористичен акт\", \"незаконно задържане\" и \"опит за контрабанда\" на оръжия и експлозиви, уточни говорителката на прокуратурата Наталия Муракевич, предаде БТА. Грегоар Муто беше задържан на 21 май 2016 г. на границата между Украйна и Полша след шестмесечно издирване. При задържането му у него са били открити 125 килограма тротил, две противотанкови ракети, пет автомата Калашников и повече от 5000 боеприпаси, по данни на Службата за сигурност на Украйна /ССУ/. Според украинските тайни служби той е планирал да атакува джамия, синагога и няколко офиси на агенцията по приходите в знак на противопоставяне срещу миграционната политика на Франция, \"разпространението на исляма\" и \"глобализацията\".", "date": "2018.05.21", "title": "6 години затвор за французин, планирал атентат по време на Европейското през 2016г."}
{"url": "https://www.24chasa.bg/novini/article/6874658", "text": "Групата от Лима, състояща се от южноамерикански държави и Канада каза днес, че не признава проведените вчера президентски избори във Венецуела за легитимни, предаде Ройтерс, цитиран от БТА.  Обединението се състои от Перу, Аржентина, Бразилия, Мексико, Панама, Парагвай, Сейнт Лусия, Канада, Колумбия, Хондурас, Коста Рика и Гватемала. В изявление на Групата от Лима се посочва, че държавите ще отзоват посланиците си от Каракас за консултации и ще проведат среща, на която да изработят координиран регионален отговор във връзка с мигрантските потоци венецуелци, \"които бяха принудени да напуснат страната си\". Президентът на Венецуела Николас Мадуро спечели нов шестгодишен мандат, но основните му съперници отказаха да признаят изборите заради големи нередности в изборния процес, описван от критиците като фарс, предназначен да оправдае диктатура.", "date": "2018.05.21", "title": "Групата от Лима обяви, че не признава изборите във Венецуела"}
{"url": "https://www.24chasa.bg/novini/article/6874659", "text": "Бъдещото двустранно сътрудничество в туризма обсъди днес на работна среща министърът на туризма Николина Ангелкова с Хасан Улусой, посланик на Република Турция в България, съобщиха от пресцентъра на Министерството на туризма. Турция е изключително важен пазар за българския туризъм. За първите три месеца на 2018 г. страната е на второ място за входящ туризъм у нас. Посещенията от турски туристи за периода януари-март 2018 г. са повече от 161,5 хил., като нарастват с 14,6 процента спрямо същия период на миналата година. През цялата 2017 г. пък Турция се нарежда на 4-то място сред топ пазарите за туристически пътувания в България. Посещенията от южната ни съседка са над 636 хил. и са отчели ръст от 12,5 процента, посочват от Министерството на туризма. Министър Ангелкова е съобщила, че е изпратена официална покана към турския министър на културата и туризма за участие в срещата на министрите от страните членки на Организацията за черноморско икономическо сътрудничество (ОЧИС), която ще се състои във Върна през юни. Събитието е включено в календара на Българското председателство на Съвета на ЕС и е от най-високия клас \"А\". Турският министър на културата и туризма е поканен да се включи и във втория Международен конгрес на световните цивилизации и древните маршрути, който е под егидата на СОТ и ще се проведе в София в периода 14-16 ноември. Министър Ангелкова и посланик Улусой са обсъдили създаването на работна група с експерти от двете страни, която да организира прояви в България и Турция с цел увеличаване обмена на туристи, както и съвместно популяризиране на двете съседни държави пред далечни пазари. Ще има съвместни срещи, на които представители на отделните курорти, туроператори и туристически агенти, инвеститори и хотелиери от двете страни да осъществят директни контакти. Двете страни са се обединили около варианта това да стане през есента. Министър Ангелкова е предложила, а посланикът на Турция се е съгласил, че ще бъде много ползотворно, ако двустранните срещи между професионалистите от България и Турция съвпаднат като време с конгреса на цивилизациите в София, където се очаква широко международно участие.", "date": "2018.05.21", "title": "Ангелкова: Турция е изключително важен пазар за българския туризъм"}
{"url": "https://www.24chasa.bg/novini/article/6872813", "text": "Международен екип от астрономи, ръководен от българина Николай Николов, е открил планета извън нашата Слънчева система с безоблачна атмосфера. Резултатите от работата им са публикувани в престижното научно списание “Нейчър” и се смята, че ще помогнат за по-задълбоченото изследване на звездите в далечния Космос. Учените са наблюдавали екзопланетата, наречена WASP-96b тип “горещ Сатурн”, с европейския 8-метров телескоп в Чили. Изследвали са нейната атмосфера, когато минава пред звездата, около която обикаля. Измервали са намаляването на звездната светлина, причинено от планетата и нейната атмосфера, и по този начин са определили атмосферния ѝ състав. “Открихме абсорбционна линия на натрий по време на пасаж. Разширеният профил на натриевата линия може да се наблюдава само при липса на облаци, тъй като той се формира дълбоко в атмосферата на планетата”, казва Николов. Той е изследовател в университета на Ексетър във Великобритания. Откритието е на огромния телескоп на Европейската южна обсерватория, разположен на връх Паралан в пустинята Атакама в Чили. “Точно както ние оставяме пръстови отпечатъци, всеки атом или молекула също притежава неповторим почерк в своя спектър, който ни дава възможност да засечем присъствието на вещества в небесните тела. Спектърът на WASP-96b ни показва непокътнат отпечатък на натрий, който може да се наблюдава само при атмосфера без облаци”, обяснява астрономът. Николай Николов припомня, че линията на натрий и нейната форма в атмосферата на горещите екзопланети са били предвидени и от друг българин. Това е бележитият астроном Димитър Съселов, който е професор в Харвардския университет. Заедно с колежката си Сара Сийгър, професор от Масачузетския технологичен институт, Наблюдението на линията на натрий обаче става чак сега от екипа на Николай Николов. WASP-96b е типична гореща планета с маса, подобна на Сатурн, и размери с около 20 процента по-големи от тези на Юпитер. Намира се на 980 светлинни години от Земята в южното съзвездие Феникс и прави един кръг около приличаща на Слънцето звезда за 3,4 земни дни. Поради тази близост до звездата “Трудно е да се предскаже кои от тези горещи атмосфери имат гъсти облаци. Когато се види пълният обхват на възможните атмосфери – от много облачни до почти безоблачни като WASP-96b, ще се получи по-добро разбиране от какво те са съставени”, обяснява проф. Джонатън Фортни, съавтор на изследването и преподавател в Калифорнийския университет в Санта Круз. Натрият е седмият най-често срещан елемент на Земята. Натриеви съединения като солта придават на водата нейния солен вкус, както и белият цят на солните наслагвания в пустините. При животните натрият регулира сърдечната дейност и метаболизма. Използва се и за промишлени нужди, като например при улично осветление, припомнят от университета в Ексетър. Изследователският екип възнамерява да изследва и наличието на вода, въглероден моноксид и въглероден двуоксид в атмосферата на други планети с помощта на космическите телескопи “Хъбъл” и “Джеймс Уеб”, както и с телескопи, базирани на земята. Преди дни за да потърси наличие на вода в атмосферата на WASP-96b.  Миналата година Николай Николов участва в екип от учени, които откриха уникална екзопланета със светеща водна атмосфера. Тогава те използваха за наблюденията си космическия телескоп “Хъбъл”. Екзопланетата WASP-121b се намира на около 900 светлинни години от Земята. Тя е от класа на “горещите Юпитери”, но с по-голяма маса и радиус от Юпитер. Прави обиколка около своята звезда на всеки 1,3 дни. Близостта до звездата загрява горните слоеви на атмосферата до 2500 градуса. Пак с помощта на “Хъбъл” колеги на Николов от университета в Ексетър на планета извън Слънчевата система. Той бе засечен в WASP-107b, разположена в съзвездие Дева на 200 светлини години от Земята. “Хелият е вторият по разпространение елемент във Вселената след водорода, но досега не бе откриван в атмосферата на екзопланети”, казва ръководителят на изследователския екип Джесика Спейк. Научният интерес към извънслънчевите планети започва в средата на XIX век. Към края на март има открити 3757, като списъкът им се увеличава с над 20 всяка година. Повечето са регистрирани по косвен път – чрез взаимодействието им със звездите, около които обикалят. Причината е, че те не излъчват собствена светлина и съответно не могат да се видят лесно дори от най-модерните телескопи. Затова астрономите използват т.нар. транзитен метод, или метод на пасажа. Наблюдават ги, когато преминават между звездата и телескопа и предизвикват затъмнение. От неговата периодичност и на база други данни от космически уреди се правят изчисленията за размер и маса, както и предположения дали са скалисти, или газови. На практика изследването на екзопланетите не става по начина, по който широката публика си представя – ученият стои зад телескопа и вижда образ. В повечето случаи той наблюдава данни, които се нуждаят от задълбочен анализ, за да стане ясно какви са размерите, масата и съдържанието на обекта. Затова илюстрациите на откритията са художествени интерпретации, а не реални снимки. Целта на упорития труд на астрономите през последните 20 г. е да открият дали има обекти извън Слънчевата система, на които може да съществува живот. Миналата година световноизвестният британски физик и теоретик Стивън Хокинг предупреди, че дали хората ще успеят да си намерят нов дом на друга планета. Според него краят на света ще настъпи през близките хиляда години в резултат на техногенна катастрофа. Твърдо съм убеден, че сега ние трябва да започнем да търсим алтернативна планета за живеене, казваше Хокинг, който почина през март. Въпреки големите усилия на много учени от цял свят до момента обаче няма доказателства за подходящи условия за живот на други планети. Миналата година американската агенция за космически изследвания НАСА разбуни духовете със съобщение, че нейни учени са открили екзопланети, които приличат на Земята. Те се намират на 40 светлинни години, имат размери като нейните и вероятно са твърди. Класифицирани бяха в така наречената обитаема зона, т.е. намират се на такова разстояние от звездата, около която обикалят, че теоретично е възможно да има вода в течно състояние, което е един от многото важни фактори за живот. Това твърдение обаче само по себе си не означава, че Има още редица пречки като висока температура, атмосферно налягане, киселинни дъждове, липса на определени елементи, които пречат на астрономите да са категорични, че дори и след хиляди години човечеството може да се засели на друга планета. Затова и толкова учени от цял свят са включени в изучаването на екзопланетите. Непрекъснато се пускат в експлоатация и все по-нови и модерни измервателни уреди. През април НАСА изстреля в Космоса телескопа “Тес”, предназначен за търсене на потенциално пригодни за живот планети. Той ще продължи делото на предшественика си “Кеплер”, с помощта на който бяха открити около 2300 екзопланети. Европейската космическа агенция също планира да пусне свой телескоп в края на следващото десетилетие. Основната цел на “Ариел” е да изследва образуването на планети около други звезди и еволюцията на тяхната атмосфера, съобщи Би Би Си. Те ще дадат шанс на доктор Николов и колегите му по света да направят нови по-съвършени наблюдения на обектите извън Слънчевата система. Той пристига във Великобритания през 2012 г., за да се включи в екипа на проф. Дейвид Синг, който по това време ръководи първата голяма програма на космическия телескоп “Хъбъл” за изследване на екзопланетни атмосфери. Николов е роден в Севлиево, но израства във Велико Търново, където учи в Природо-математическата гимназия “Васил Априлов”. Още от малък мечтае да стане астроном и да търси живот във Вселената. Така че неслучайно по-късно завършва физика и астрономия в Софийския университет “Св. Климент Охридски”. Започва работа в Американския колеж “Аркус” в Търново, където печели наградата за учител на 2006 г. в него. Той е сред основателите на първия любителски клуб по астрономия в града. Защитава докторска степен в университета на Хайделберг и института “Макс Планк” в Германия, където от обзора “ХАТ Саут”. За шестте години работа в Ексетър Николов участва в изучаването на 10 екзопланети с двата телескопа - “Хъбъл” и този в Чили. Работата му на тях продължава, като крайната цел е да се установи кои основни физични свойства на обектите извън Слънчевата система, като например маса и температура, определят наличието или отсъствието на облаци. Николов е оптимист, че един ден България ще стане член на Европейската южна обсерватория и той ще може да предлага проекти там и на “Хъбъл” като учен от български университет или институт.", "date": "2018.05.21", "title": "Български астроном откри атмосфера без облаци на екзопланета"}
{"url": "https://www.24chasa.bg/novini/article/6874669", "text": "Новозeландски съпруг и съпруга починаха от естествена смърт през девет часа след 61 години брак, съобщи ДПА, цитирана от БТА.  Осемдесет и шест годишният Питър Бедфорд и неговата осемдесет и три годишна съпруга Рут са починали на 14 май. \"Добре е, че си отидоха заедно. Щяха да са напълно изгубени един без друг\", каза дъщеря им Каролин Бедфорд пред местния сайт Стъф. Питър Бедфорд е приет в болница в събота вечерта. \"Мисля, че мама реши, че той няма да се върне\", разказа дъщеря им. Рут Бедфорд е починала в дома си в северния новозеландски остров Кайтоке в 10 сутринта на 14 май, съпругът й я последвал няколко часа след като разбрал за смъртта й. Питър Бедфорд емигрирал от Великобритания в Нова Зеландия след Втората световна война, където срещнал бъдещата си съпруга. Двамата сключили брак на 30 декември 1957 г. Докато смъртта на съпрузи на часове разстояние един от друг е сравнително рядко явление, феноменът \"смърт от скръб\" е обект на редица изследвания. Изследване на Харвард установи през 2013 г., че вероятността човек да се спомине нараства с 30% през първите три месеца от смъртта на неговата брачна половинка. Скръбта е изключително стресираща, особено за по-възрастните хора със Синдром на съкрушеното сърце, наречен още Стрес-индуцирана кардиомиопатия или Кардиомиопатия такоцубо. Тя може да покоси партньор, който преди това е бил здрав. Жените са по-предразположени да изпитат внезапната и интензивна болка, подобна на инфаркта, предизвикана от надигането на стресовите хормони след смъртта на съпруга.", "date": "2018.05.21", "title": "Новозеландска двойка почина в един и \nсъщи ден след 61-годишен брак"}
{"url": "https://www.24chasa.bg/novini/article/6874672", "text": "Лидерът на сръбските радикали Воислав Шешел заяви днес, че ще обжалва 10-годишната си присъда и ще премести офиса си в Хрътковци - село, където на 6 май 1992 г. той произнесе националистическа реч, дала началото на етническото прочистване на хървати от Войводина, съобщава на сайта си телевизия Ен 1. Шешел бе осъден на десет години затвор от Международния съд за военните престъпления в бивша Югославия. Той обаче остана на свобода в Сърбия, след като бе отчетено времето, прекарано от него под арест, предаде БТА. Лидерът на радикалите обясни, че е решил да премести офиса си в Хрътковци, за да бъде там, където хората го обичат и познават. В случай че жалбата му не получи отговор, той ще поиска извънредна процедура с мотив, че не му е било позволено да извика свидетели на първоинстанционния процес. \"Сега аз буквално ще повикам свидетел от всяка къща в Хрътковци\", каза той. Шешел уточни, че ще поиска сърбите, преместили се в Хрътковци, да свидетелстват \"при какви обстоятелства е трябвало да напуснат Хърватия, какво имущество са изоставили и какво са получили в замяна\". \"Второ, ще призова всички хървати, които сега живеят там, да кажат дали са се сблъскали с някакви неудобства, които може да са свързани с моята реч\", каза още той. Шешел планираше митинг в Хрътковци на 6 май, за да отбележи годишнината от националистическата си реч. Някои от сръбските опозиционни сили се заканиха, че ще му попречат да се \"върне на местопрестъплението\", но полицията забрани и двете прояви.", "date": "2018.05.21", "title": "Воислав Шешел ще обжалва присъдата си \nот Хага"}
{"url": "https://www.24chasa.bg/novini/article/6874675", "text": "Руският президент Владимир Путин изпрати поздравително писмо на Николас Мадуро по случай преизбирането му за държавен глава на Венецуела, предаде ТАСС, цитирайки изявление на пресслужбата на Кремъл. В изявлението се казва, че Путин е изразил увереност, че дейността на Мадуро като президент и в бъдеще ще спомага за развитието на отношенията на стратегическо партньорство между Русия и Венецуела. Руският лидер е изразил готовността си за продължаване на съвместната работа между двете държави в двустранен и международен план, предава БТА. Путин е пожелал на Мадуро добро здраве и успехи в решаването на стоящите пред Венецуела социално-икономически задачи, а също така и в насърчаването на вътрешнонационалния диалог в интерес на целия венецуелски народ.", "date": "2018.05.21", "title": "Владимир Путин поздрави Николас Мадуро за преизбирането му"}
{"url": "https://www.24chasa.bg/novini/article/6874682", "text": "Новият директор на ЦРУ Джина Хаспъл встъпи днес в длъжност, предадоха световните агенции. Хаспъл положи клетва пред вицепрезидента на САЩ Майк Пенс. На церемонията в централата на ЦРУ в Лангли, щата Вирджиния, присъстваха и американският президент Доналд Тръмп и държавният секретар Майк Помпейо, предаде БТА. Тръмп похвали новия директор на ЦРУ, като каза, че \"в тази страна няма никой, който да е по-квалифициран за тази длъжност\" от Хаспъл. По думите му тя \"никога няма да отстъпи\", защитавайки Америка. Президентът възприе различен тон в сравнение с предишното си посещение в централата на ЦРУ и похвали служителите на агенцията, като ги нарече \"най-елитните професионалисти по разузнаване на планетата\". По думите му \"изключителните мъже и жени в тази агенция заслужават изключително ръководство\". Хаспъл каза, че иска да изпрати повече служители на терен, да повиши нивото на владеене на чужди езици сред персонала и да засили работните отношения на ЦРУ с разузнавателните служби в партньорски държави. Тя заяви, че за нея е чест да ръководи ЦРУ. Нейната кандидатура породи полемика заради някогашната й роля в суровите методи за задържане и разпит на заподозрени в тероризъм след атентатите на 11 септември 2001 г. в САЩ. Нейните поддръжници изтъкваха тридесетгодишният й опит в ЦРУ, а критиците й настояваха, че човек, който е участвал в тази програма, не би трябвало да бъде поставян на този висш пост. Хаспъл каза, че са изминали почти 50 години, откакто редови служител на ЦРУ се е издигал в йерархията до директор. Тя се пошегува, че след като е преживяла трудния процес на номиниране и утвърждаване, вече знае защо. Хаспъл е първата жена, оглавяваща ЦРУ, и вторият кадрови сътрудник на агенцията, който стига до директорския пост. Тръмп я предложи за директор на ЦРУ, след като номинира предишния директор на управлението Майк Помпейо за държавен секретар на мястото на Рекс Тилърсън.", "date": "2018.05.21", "title": "Джина Хаспъл положи клетва като директор на ЦРУ"}
{"url": "https://www.24chasa.bg/novini/article/6874685", "text": "Словенската полиция е намерила трима нелегални мигранти, скрити в камион с българска регистрация, предаде хърватската агенция Хина, цитирана от БТА.  Мигрантите, които произхождат от Афганистан и Пакистан, са били заловени на границата с Хърватия. Те са предадени на хърватската полиция. Отделно, 82-ма нелегални мигранти са били заловени при опит да влязат в Словения в периода от петък до неделя, съобщава словенската агенция СТА. Те са граждани на Пакистан, Афганистан, Алжир, Мароко, Индия, Либия и Египет. Рано днес пък са били хванати и двама други мигранти, които влезли в Словения от Хърватия, като преплували през река Купа. Трети човек от групата се е удавил, съобщават словенски медии.", "date": "2018.05.21", "title": "Словенската полиция е намерила трима нелегални мигранти в български камион"}
{"url": "https://www.24chasa.bg/novini/article/6874695", "text": "Израел извика във външното си министерство посланиците на Испания, Словения и Белгия като реакция на това, че тези страни подкрепиха при гласуване в Съвета за правата на човека на ООН резолюция за пращане на международна мисия, която да разследва кървавите събития в ивицата Газа, предаде Франс прес. В съобщение на израелското външно министерство се казва, че заместник-директорката на дирекция \"Западна Европа\" е приела днес посланиците на Испания и Словения, а утре се предвижда да приеме и посланика на Белгия, предаде БТА. Гласуването бе на 18 май в Женева. На него страните в Съвета по правата на човека приеха резолюция за изпращане на независима международна комисия, която да бъде назначена от председателя на Съвета и която да разследва нарушенията на международното хуманитарно право и на правата на човека в окупираните палестински територии, в това число и Източен Ерусалим, припомня ТАСС. По данни на палестинското министерство на здравеопазването в сблъсъците между израелски военни и полицаи, от една страна, и палестинци, от друга страна, в ивицата Газа от 30 март досега са загинали 112 души, а ранените и натровените със сълзотворен газ са над 13 000. Само в деня на откриването на преместеното американско посолство в Ерусалим на 14 май в протести бяха убити над 60 палестинци.", "date": "2018.05.21", "title": "Израел вика посланици заради резолюция на Съвета за правата на човека на ООН"}
{"url": "https://www.24chasa.bg/novini/article/6874699", "text": "Председателят на Комисията по вътрешна сигурност и обществен ред Цветан Цветанов проведе работна среща днес с държавния секретар на Министерството на вътрешните работи на Румъния Нуку Марин. Цветанов и представители на Комисията по вътрешна сигурност и обществен ред в Народното събрание са на посещение в Румъния по покана на Комисията по отбрана, обществен ред и национална сигурност в Камарата на представителите в северната ни съседка. На срещата присъстваха още Кътълин Некула - генерален директор на отдела за международни връзки, Себастиан Кукос - главен инспектор на румънската жандармерия, Леонард Медрега - главен инспектор по миграция, Флориан Драгнеа - зам.-главен инспектор на румънската полиция и заместник-директорът на Гранична полиция Адриан Попеску. „За България и Румъния това е първият път, в който поемат председателството на Съвета на ЕС. Готови сме да ви предадем своя опит и да ви помагаме“, подчерта Цветан Цветанов. Той увери румънските си колеги, че могат да разчитат на България и за регионалните си инициативи по време на председателството им. „На разположение сме да ви съдействаме за предстоящото ви домакинство на Залцбургския форум през юни тази година“, каза още председателят на Комисията по вътрешна сигурност и обществен ред. По думите на Цветан Цветанов двете страни могат да си сътрудничат с цел увеличаване на капацитета, а през следващия програмен период биха могли заедно да кандидатстват с проекти, свързани с охрана на външната граница. „България и Румъния отдавна вече не се състезават, а работят заедно за общото си присъединяване към Шенгенското пространство“, категоричен бе той. Цветанов допълни, че регионът е изключително важен за сигурността на Европа, особено в контекста на завръщащите се бойци на ИДИЛ.", "date": "2018.05.21", "title": "Цветанов за Румъния: Готови сме да ви предадем своя опит и да ви помагаме"}
{"url": "https://www.24chasa.bg/novini/article/6874698", "text": "Председателят на Комисията по вътрешна сигурност и обществен ред Цветан Цветанов и членове на Комисията посетиха Генералния инспекторат на Румънската жандармерия. Там те се срещнаха с главния инспектор на жандармерията Себастиан Кукос и с други представители на нейното ръководство. Българските депутати са на работно посещение в Румъния по покана на Комисията по отбрана, обществен ред и национална сигурност в Камарата на представителите в северната ни съседка и на нейния председател Дорел Къпрар, съобщиха от пресцентъра на ГЕРБ. Цветан Цветанов благодари за топлото посрещане на домакините и отбеляза, че с подобни срещи се гради доверие между представителите на различните институции на двете страни. „Като съседи и партньори ние трябва да сме в постоянна комуникация и сътрудничество. Всички регионални инициативи и центрове, към които сме страна, са изключително важни за нас“, обясни председателят на Комисията по вътрешна сигурност и обществен ред. От румънска страна запознаха българската делегация с дейността, задълженията и способностите на жандармерията, както и с бъдещите й планове за обучения и инициативи. Всички присъстващи се обединиха около мнението, че редът и сигурността стоят над политическата принадлежност и затова всички политици трябва да работят заедно за сигурността на гражданите.", "date": "2018.05.21", "title": "Цветанов посети Генералния инспекторат на Румънската жандармерия"}
{"url": "https://www.24chasa.bg/novini/article/6874732", "text": "С 10 неплатени акта се е оказал премиерът Бойко Борисов според информационната система на КАТ. Това е станало ясно на оперативно заседание на Министерския съвет, на което вътрешният министър Валентин Радев е представил справка колко държавни служители и кои ведомства дължат пари за пътни глоби, научи “24 часа”. Справката е представена, след като през април Борисов поиска да научи от министрите си имената на всички държавни служители, които имат неплатени глоби заради пътни нарушения. Тогава обаче от министерствата отговорили, че такива няма. В справката, представена на оперативното заседание на правителството, фигурирали отдавна закрити министерства като това на бедствията и авариите, което не съществува от 2009 г., и министерството на инвестиционното проектиране, което бе закрито през 2014 г. Актовете на премиера, както и тези на ведомствата всъщност се дължат на грешки в системите на КАТ, станало ясно на оперативното заседание на министрите. На името на министър-председателя, който от години не шофира собствен автомобил, били записани актове на служебни коли на Министерския съвет. Те обаче са регистрирани на името на Министерския съвет, а не на това на министър-председателя. Вбесен от големия брой неплатени глоби, премиерът поискал веднага отговори защо се е случило това. Главните секретари на министерствата обаче представили платежни, че са платили в срок всички глоби. Тогава станало ясно, че системата на КАТ с години не отчита платените по банков път актове. Грешката в системата не отчитала както преводите от фирми или държавни ведомства, така и от граждани. Радев пък бил натоварен със задачата да реши проблема, но все още не било докладвано какво ще бъде направено. Грешка при попълването на платежните в банката е най-честата причина плащането на акта или фиша да не бъде отразено в автоматизираната система на Пътна полиция. Ако нарушителят пази бележката за плащането, въпреки че не е отразено в системата, това може да се направи и ръчно. Нарушителите, които дължат по няколко глоби, често ги плащат с един платежен документ. Задълженията по електронни фишове и наказателни постановления до края на 2017 г. обаче се погасяваха по различни банкови сметки. Ако са били платени по една, то автоматизираното отразяване в системата е невъзможно. Друга грешка, която води след себе си парадокс е, че вместо серия и номер на фиша се изписва само номерът. Често дори и той липсвал. В такъв случай по сметката постъпват пари, но не било ясно за какво или от кого. Хората масово бъркат и номер на АУАН (Акт за установяване на административно нарушение) с НП (наказателно постановление).", "date": "2018.05.21", "title": "Грешка в КАТ написа 10 акта на Бойко Борисов"}
{"url": "https://www.24chasa.bg/novini/article/6874650", "text": "Мъж от град Ветово, област Русе, е задържан, докато се опитвал да извърши телефонни измами. Това съобщиха днес от областната дирекция на МВР в Русе. Специализираната полицейска операция била осъществена преди три дни. 26-годишният мъж е арестуван при разследване, свързано с постъпили сигнали за серия опити за телефонни измами на жители от Русе. При претърсване на адреса, който обитава във Ветово, служителите на реда са намерили два мобилни телефона с поставени в тях СИМ-карти. Младият мъж е с наложена мярка за неотклонение \"задържане под стража\" за срок до 72 часа. Той е привлечен като обвиняем. Работата по случая продължава под надзора на прокуратурата.", "date": "2018.05.21", "title": "Задържаха мъж от Ветово за телефонни измами"}
{"url": "https://www.24chasa.bg/novini/article/6874623", "text": "Омбудсманът Мая Манолова организира междуинституционална работна среща с граждани, медии и представители на държавните институции, на която ще бъдат обсъдени проблемите на наши сънародници, съдени в съседна Гърция по подозрение за трафик на хора. Манолова е сезирана от потърпевши български граждани за казуса им с продажбата на моторно превозно средство у нас, което не е пререгистрирано от новите си собственици, а с него е извършено престъпление – превоз на нелегални имигранти в южната ни съседка. Така невинни българи са изправени пред реалната опасност да бъдат лишени от свобода за деяние, което не са извършили. Работната среща ще се състои утре, 22 май 2018 г. от 11.00 часа в институцията на омбудсмана – ул. „Георг Вашингтон“ № 22. Поканени да участват са както потърпевши от каналджийството наши сънародници, така и всички отговорни държавни институции - Министерство на външните работи, Министерство на вътрешните работи, Главна дирекция „Национална полиция“, Прокуратура на Република България и Нотариалната камара.", "date": "2018.05.21", "title": "Манолова обсъжда проблемите на подсъдими сънародници в Гърция"}
{"url": "https://www.24chasa.bg/novini/article/6874619", "text": "От днес започва кандидатстването с проекти за подобряване на междублоковите пространства по Програма \"Зелена София\", съобщиха от пресцентъра на Столичната община. Програмата е насочена към обновяване на междублоковите пространства - общинска собственост, с активното участие на гражданите, като създава възможност за озеленяване и изграждане на прилежащите към блоковете зелени площи, подмяна или ремонт на елементите на парковото обзавеждане, създаване на зони за отдих. За участие с проект в Програмата могат да участват всички етажни собствености в Столичната община, регистрирани в районните администрации по чл. 46б от ЗУЕС или сдружения на собственици, вписани в регистъра по чл. 44 от ЗУЕС и юридически лица с нестопанска цел, регистрирани на територията на Столичната община по Закона за юридическите лица с нестопанска цел или Закона за народните читалища. Размерът на средствата за финансиране на проекти за 2018 г. е 500 000 лева и е определен с годишният бюджет на Програмата. На представителите на одобрените проекти Столичната община предоставя безвъзмездно дървесна и храстова растителност, цветя, тревна смеска, паркова мебел, материали за ремонт - пясък, плодна пръст, бетонови плочи, боя и др. и инструменти и машини - лопати, мотики, ножици за храсти и жив плет, косачки и храсторези и др. От 2011 г. по Програма \"Зелена София\" са обновени над 700 междублокови пространства. Програмата за 2018 г. е обявена публично на сайта на Столична община - www.sofia.bg, в тема \"Околна среда - Програми и проекти\". От там може да се изтеглят всички необходими документи /формуляр за кандидатстване и всички образци и приложения към него/, след което да се подадат в деловодството на районните администрации, в срок до 17.00 ч. на 18 юни 2018 г.", "date": "2018.05.21", "title": "Започва кандидатстването по програма за подобряване на междублоковите пространства в София"}
{"url": "https://www.24chasa.bg/novini/article/6874628", "text": "Над двадесет деца в Румъния са били хоспитализирани, тъй като се смята, че са със симптоми на хранително отравяне, след като са яли сандвичи в училище, съобщиха румънските власти, цитирани от Асошиейтед прес. Директорката на училището Ана Иримиа каза, че децата са се почувствали зле днес, след като са яли сандвичи, приготвени от компания, която доставя храни в училището в източния румънски град Дофтяна. Тя посочи, че някои от децата са яли храна, донесена от вкъщи, предаде БТА. Представител на местните здравни власти посочи, че децата са на възраст между 10 и 14 години и са приети в две болници в района с различни симптоми, сред които повръщане, главоболие и стомашни болки. Училището работи заедно с властите за установяване на причината за състоянието на децата. Междувременно полицията в румънския град Яш днес предприе разследване след приема на 134 души в болници, които са яли фаст фуд, чиито тестове са показали наличие на бактерията самолмонела.", "date": "2018.05.21", "title": "Над 20 деца в Румъния са хоспитализирани със симптоми на хранително отравяне"}
{"url": "https://www.24chasa.bg/novini/article/6874396", "text": "Държавният секретар на САЩ Майк Помпейо заплаши, че САЩ ще подложат Иран на безпрецедентен финансов натиск и ще му наложат \"най-тежките санкции в историята\", ако иранското правителство не промени курса си, предадоха Франс прес и Асошиейтед прес. В реч пред консервативната фондация \"Херитидж\" във Вашингтон Помпейо призова за ново ядрено споразумение с Иран, след като президентът Доналд Тръмп се изтегли от сключеното през 2015 г. По думите на държавния секретар администрацията на Тръмп предпочита това да е договор, който да се ратифицира от Конгреса, предава БТА.  Помпейо изброи 12 изисквания към Иран, които според него трябва да бъдат част от следващо споразумение. Той заяви, че Иран трябва да прекрати обогатяването на уран и никога да не се занимава с предварителна обработка на плутоний. Иран също така трябва да даде на ядрените инспектори \"безусловен достъп до всички обекти в страната\" и да спре да развива програмата си за балистични ракети. Помпейо също така поиска Иран да освободи всички американски граждани, да прекрати подкрепата си за бунтовниците хуси в Йемен, да изтегли всичките си въоръжени сили от Сирия и да престане да заплашва Израел. Иран \"никога повече няма да има картбланш да доминира Близкия изток\", заяви Помпейо. Държавният секретар на САЩ също така обеща \"да преследва иранските агенти и машите им от Хизбула в цял свят, за да ги смаже\". Помпейо заяви, че иранското ядрено споразумение от 2015 г. е било \"губещо\" и това е имало огромни последици в Близкия изток. Откакто споразумението от 2015 г. влезе в сила, Иран \"напредна из целия Близък изток\", а администрацията на Обама \"беше заложила\" на това, че Иран ще спре неправомерните си действия и ще спазва световните норми, каза държавният секретар на САЩ. Помпейо заяви, че Тръмп се е оттеглил от споразумението, защото то не е гарантирало безопасността на американците от създаваните от Иран рискове. Споразумението от 2015 г. \"постави света в риск заради фаталните си недостатъци\", добави той. Помпейо предложи редица значителни потенциални отстъпки от САЩ за Иран, ако Техеран се съгласи да извърши \"съществени промени\" и призова за ново, по-силно ядрено споразумение с Иран. Ако бъде постигнато споразумение, което удовлетворява администрацията на Тръмп, САЩ ще са склонни да отменят всички икономически санкции, заяви Помпейо. Освен това САЩ ще възстановят пълни дипломатически и търговски отношения с Иран и ще му позволят да получи достъп до най-модерни технологии. Помпейо заяви, че САЩ дори биха подкрепили модернизацията на иранската икономика и биха й помогнали да се върне в световната финансова система. Държавният секретар на САЩ поиска подкрепата на съюзниците, по-специално европейските, но ги предупреди, че фирмите, които развиват дейност в Иран в забранени от американските санкции отрасли, \"ще бъдат държани отговорни\". \"Иран ще бъде принуден да направи избор: или да се бори икономиката му да не изпадне \"на системи\", или да продължи да изразходва ценни средства за борби зад граница. Той няма да има ресурсите да прави и двете\", заяви Помпейо, цитиран от ДПА.", "date": "2018.05.21", "title": "Майк Помпейо заплаши Иран с най-силните санкции в историята, ако не смени курса"}
{"url": "https://www.24chasa.bg/novini/article/6874433", "text": "Гарантирането на справедлив достъп до висококачествени здравни услуги, ориентирани към хората, достъп до лекарствени продукти, както и насърчаване на  благосъстоянието на хората от всички възрасти, трябва да бъдат водещи задачи в общите усилия, за да се осигури универсално здравно покритие. Това заяви в изказването си от името на Българското председателство на Съвета на ЕС министърът на здравеопазването Кирил Ананиев по време на откриването на 71-та сесия на Световната здравна асамблея в Женева, съобщиха от пресцентъра на Министерство на здравеопазването.  Тази година сесията е посветена на темата \"Здраве за всички: ангажирайте се с универсално здравно покритие\". Световната здравна асамблея е върховният орган на Световната здравна организация, който взема решенията и определя политиките на организацията. Универсалното здравно покритие е споделена цел на държавите-членки на Световната здравна организация в стремежа никой гражданин да не бъде оставен на заден план - цел, чрез която ще се търси постигането на най-високия възможен стандарт за здраве за всички. Българският здравен министър посочи, че важни стъпки в тази посока са необходимостта от стратегическо и устойчиво сътрудничество на всички нива, както и целенасочени усилия, за да се достигне до най-уязвимите групи. Затова и СЗО трябва да е добре подготвена да подпомага държавите-членки в усилията им да разширят достъпа до здравни услуги и да координира усилията на всички партньори да изградят устойчиви здравни системи, изтъкна Ананиев. ЕС и неговите държави-членки признават постигнатото в резултат от усилията на СЗО досега, но все още има редица области, в които липсва напредък. Необходимо е да се продължи с бързи, решителни и прозрачни действия за справяне с някои въпроси от програмата за реформи, в това число и тези, свързани с реформата в управлението. Ето защо държавите-членки на ЕС подкрепят усилията на Генералния директор, насочени към продължаване изпълнението на спешната реформа на Световната здравна организация, коментира в изказването си министър Ананиев. Той посочи, че ЕС и държавите-членки приветстват Тринадесетата обща работна програма, чиято цел е осигуряването на здравословен живот и насърчаването на благосъстоянието на хората от всички възрасти. В изказването си пред сесията на Световната здравна асамблея българският здравен министър поздрави СЗО за постиженията на организация през последните 70 години и допълни, че ЕС и държавите-членки са напълно ангажирани да продължат да подкрепят и да допринасят конструктивно за реформата на организацията и другите въпроси от първостепенна важност в нейния дневен ред. Министър Ананиев благодари на Секретариата за доклада, съдържащ петгодишния глобален стратегически план за подобряване на готовността и реакцията на общественото здраве и посочи, че ЕС и държавите-членки подкрепят предложените в доклада цели, задачи и мониторинг. В Асамблеята участват делегации от всички 194 страни-членки на СЗО, представители на различни специализирани агенции, организации от системата на ООН, правителствени и неправителствени организации, както и официални наблюдатели.", "date": "2018.05.21", "title": "Ананиев: За универсално здравно покритие са необходими стратегическо и устойчиво сътрудничество"}
{"url": "https://www.24chasa.bg/novini/article/6874448", "text": "49 зрелостници завършват тази година гимназията в Босилеград, в Западните покрайнини, и почти всички ще кандидатстват в български университети – съобщи за  директорът Владимир Григоров: Отсега се знае и датата на кандидатстудентския изпит, който се провежда от екип квестори и специалисти от Министерството на образованието – т.г. той ще е на 23 и 24 юни в Босилеград. Изпитът е по български език и литература и по история. От Културно-информационния център на сънародниците ни в Босилеград казаха, че имат достатъчно учебници и литература, която ще предоставят на желаещите да кандидатстват в български ВУЗ зрелостници от Босилеградско и Западните покрайнини. Най-желаните специалности за младежите са медицина и фармация, архитектура, инженерни специалности, българска филология. Обикновено на приемния изпит се явяват и младежи с български произход от други градове – Врьнье, Сурдулица, дори от Ниш.", "date": "2018.05.21", "title": "Почти всички зрелостници от Босилеград искат да следват в България"}
{"url": "https://www.24chasa.bg/novini/article/6874383", "text": "Премиерът Бойко Борисов бил омерзен и обиден от   казани в сутрешния блок на Нова тв по време на предизборната кампания миналата година. Тя пък изпаднала в шок от думи на Борисов \"Госпожа Лъжа\", казани в същия период. Двамата се съдят взаимно, като искът на Борисов е за 26 000 лв., а на Нинова - за 30 000 лв.  На днешното заседание в Софийския градски съд адвокатите на премиера и лидера на БСП бяха довели по двама свидетели, които разказваха как са се почувствали Борисов и Нинова, след като са чули тези изказвания. Съветничката на Борисов Десислава Замфирова обясни, че видяла обидата и омерзението в очите на Борисов, след като чул думите на Корнелия Нинова \"Крадецът вика дръжте крадеца\". Почти през целия ден след предаването, в което участвала Нинова, се коментирало нейното изказване. Шефът на пресцентъра на ГЕРБ Никола Николов обясни, че Борисов гледал предаването и бил много обиден. Казал на Николов, че не е очаквал Нинова да използва такива фрази, защото самият той винаги спорил с нея с цифри и аргументи, а не с обидни квалификации. Той се засегнал не само защото били отправени обидни думи към него, а и към позицията, която изпълнявал. В конкретния ден, а и в следващите той постоянно припомнял този израз. Свидетел от страна на Корнелия Нинова бе Бояна Бозаджиева, която е неин съветник и пиар от 2009 г. Двете се познавали много добре и се движели постоянно в една кола и били в близък контакт заради работата. Тя разказа, че когато Нинова чула Борисов да я нарича \"Госпожа Лъжа\", в първия момент била много стъписана. Тази обида дошла в момент, в който Нинова давала всичко от себе си по време на предизборната кампания. Бозаджиева каза, че Борисов е нарекъл по този начин лидера на БСП два пъти - веднъж в Айтос, втори път в София, като в Айтос присъствала и Ивелина Василева.  Разпитан бе и началникът на кабинета на Корнелия Нинова Асен Марков. Той също обясни, че най-тежко било на Нинова, когато чула израза \"Госпожа Лъжа\", била в шок, на предизборни прояви хората я питали защо не защити името си. Адвокатите на Борисов поискаха на следващото заседание да бъде разпитана Ивелина Василева, която да каже дали той наистина е изрекъл тези думи по адрес на лидерката на БСП. Делото продължава на 8 октомври от 15:30 часа. ", "date": "2018.05.21", "title": "Борисов бил омерзен от изказване на Нинова. Тя - стъписана и огорчена от негови думи"}
{"url": "https://www.24chasa.bg/novini/article/6874466", "text": "Британският медиен регулатор Офком започна днес три нови разследвания срещу руската телевизия Ар Ти, за да провери дали тя е нарушила правилата за безпристрастно отразяване на събитията, предадоха Ройтерс и ТАСС. \"Започнахме три нови разследвания за безпристрастността на новините и предаванията за текущи събития\", заяви Офком. По-рано медийният регулатор започна разследвания срещу Ар Ти по подозрения за нарушаване на обективността при отразяване на случая с отравянето на бившия руски шпионин Сергей Скрипал през март във Великобритания. Сега Офком каза, че разследва 11 предавания на Ар Ти за нарушаване на правилата за безпристрастност. Последните три случая се отнасят за отразяването на американската външна политика, политиката на украинското правителство и фракинга във Великобритания. Разследванията трябва да установят дали отразяването е било достатъчно балансирано. Ар Ти каза, че ще сътрудничи на медийния регулатор при разследванията.", "date": "2018.05.21", "title": "Три нови разследвания срещу руската \nтелевизия Ар Ти във Великобритания"}
{"url": "https://www.24chasa.bg/novini/article/6874473", "text": "Управляващата в Турция Партия на справедливостта и развитието (ПСР) днес внесе във Висшата избирателна комисия (ВИК) списък с кандидатите си за предсрочните парламентарни избори, които ще се състоят на 24 юни, предаде Анадолската агенция. 167 от настоящите депутати отново се кандидатират за народни представители. 126 от кандидатите са жени, а 57 души са на възраст под 25 години, като най-младият от тях е 18-годишен, предава БТА. Сред кандидатите има осем инвалиди. 466 от лицата са семейни, а средната възраст на кандидатите е 44 години, отбелязва Анадолската агенция.", "date": "2018.05.21", "title": "Упрявляващата партия в Турция внесе списък с кандидатите си за изборите"}
{"url": "https://www.24chasa.bg/novini/article/6874474", "text": "Военноокръжната прокуратура в Пловдив повдигна обвинение на младши сержант Ангел Желязков от бригада \"Специални сили\" за убийство, извършено по особено мъчителен начин. \"На 21 май около 1 ч. той е умъртвил умишлено чрез нанасяне на един удар с нож в сърцето Добромир Лазаров\", се посочва в официалното съобщение на военната прокуратура. Командосът Ангел Желязков е задържан за 72 часа. След изтичането им предстои да бъде внесено искане в съда за постоянен арест. . И двамата са имали връзка с 32-годишната дознателка от карловската полиция Люба Алексова. Тя е била на местопрестъплението, тъй като е докарала Желязков до дома му. Там неочаквано се появил Добромир Лазаров. Съперниците се скарали и се стигнало до кървавата драма. ", "date": "2018.05.21", "title": "Повдигнаха обвинение на командоса, убил полицай заради жена"}
{"url": "https://www.24chasa.bg/novini/article/6874489", "text": "Утре се отварят офертите за изработването на технически проекти при ремонтно-възстановителните работи на тунелите „Топли дол“ и „Правешки ханове“ по АМ „Хемус“ и на „Траянови врата“ на АМ „Тракия“. Съоръженията са част от трансевропейската пътна мрежа (TENT-T). Въз основа на проектите, които трябва да се направят, след това ще се ремонтират и тунелите. Обществената поръчка е в три обособени позиции, съобщиха от пресцентъра на Агенция \"Пътна инфраструктура\". В обособена позиция едно е изработването на технически проект при ремонта на тунел „Топли дол“ при км 39+562 на АМ „Хемус“. Стойността й е 350 хил. лв. без ДДС. Съоръжението е въведено в експлоатация през 1985 г. и е с дължина 883 м. Втората обособена позиция е за проектиране на ремонта на тунел „Траянови врата“ при км 53+297 на АМ „Тракия“. Стойността й е 340 хил. лв. без ДДС. Тунелът е в експлоатация от 1985 г. и е с дължина 720 м. Третата обособена позиция - за проектиране на ремонта на тунел „Правешки ханове“ при км 54+672 на АМ „Хемус“, е на стойност 320 700 лв. без ДДС. Съоръжението е в експлоатация от 1999 г. и е с дължина 834 м. Всеки от трите технически проекта, които трябва да бъде направен, включва извършването на анализ на риска, геодезически измервания, конструктивно обследване на съответния тунел, при необходимост извършване на инженерно-геоложки проучвания и представяне на технически доклад с проектно предложение за ремонтно-възстановителни работи на съоръжението. Целта е да се предвидят всички нужни мерки и дейности, които трябва да се изпълнят, в съответствие с изискванията на Наредбата за технически правила и норми за проектиране на пътни тунели. Общата индикативна стойност на поръчката за проектиране е 1 010 700 млн. лв. без ДДС и се финансира от бюджета на АПИ.", "date": "2018.05.21", "title": "Отварят офертите за технически проекти за ремонта на 3 тунела от „Хемус“ и „Тракия“ утре"}
{"url": "https://www.24chasa.bg/novini/article/6874517", "text": "Членовете на лявата испанска партия \"Подемос\" ще подложат ръководството си на процедура за вот на доверие, след като партийният лидер Пабло Иглесиас си купил къща за над 600 000 евро в околностите на Мадрид, предаде Ройтерс. Партията \"Подемос\" се роди в резултат на протестите срещу мерките за строги икономии по време на финансовата криза. Критиците обвиниха в лицемерие Иглесиас и неговата спътница в живота, говорителката на \"Подемос\" Ирене Монтеро, заявявайки, че двамата предават своите леви принципи. В защита на покупката си Иглесиас и Монтеро казаха, че жилищният дом е за тяхно лично ползване и че не са го купили заради някаква спекулативна цел на имотния пазар, предаде БТА. На двата парламентарни вота в Испания през 2016 г. \"Подемос\" спечели около една пета от гласовете и се превърна в една от четирите водещи политически сили в Испания. Според социологическите проучвания тя догонваше, а понякога дори изпреварваше традиционната лява партия в Испания, Испанската социалистическа партия. Иглесиас и Монтеро, които очакват близнаци, миналата седмица потвърдиха съобщение в електронното издание \"Окейдиарио\", че са купили къщата заедно с плувен басейн и къща за гости в град Галапагар на 40 км от Мадрид. В публикация във Фейсбук Иглесиас заяви, че двамата с Монтеро са изтеглили 30-годишен ипотечен кредит в размер на 540 000 евро. \"Знаем, че много испански семейства не могат да си позволят такава ипотека, дори с две заплати, и тъкмо за това смятаме, че е толкова важно всеки да изкарва доходите си по почтен начин\", заяви той. През 2012 г. Иглесиас разкритикува тогавашния министър на икономиката Луис де Гиндос, че си е купил апартамент в Мадрид за същата сума в пика на икономическата криза. Кризата беше предизвикана от спукването на балон на имотния пазар, който породи спад в цените средно с около 40 процента. В неделя крайнодясната партия \"Вокс\" закачи транспарант на къщата с надпис \"Бежанци и незаконни заселници добре дошли\", с което се осмиваше позицията на \"Подемос\" за имиграцията и жилищната политика. На пресконференция в събота, в която Иглесиас и Монтеро обявиха намерението да бъде поискан вот на доверие, двамата заявиха, че атаките срещу тях са част от опит да бъде дестабилизирана партията. Партийният електорат ще може да се произнесе за бъдещето на Иглесиас и Монтеро в ръководството на партията в рамките на вътрешнопартийно гласуване, което ще продължи от 22 до 27 май, обяви \"Подемос\" днес в Туитър.", "date": "2018.05.21", "title": "Лидер на испанска партия иска вот на доверие след сделка за къща за над 600 000 евро"}
{"url": "https://www.24chasa.bg/novini/article/6874519", "text": "Президентът на Сърбия Александър Вучич и азербайджанският му колега Илхам Алиев подписаха днес в Баку план за действие за стратегическо партньорство между двете страни, предаде Танюг. Преди това бяха сключени двустранни споразумения за международния пътен транспорт, за въздушния транспорт, за сътрудничество в растителната защита, за сътрудничество между министерствата на правосъдието на двете страни, както и за сътрудничество в областта на здравеопазването и медицинската наука, предаде БТА. Вучич пристигна днес на двудневно официално посещение в Азербайджан, придружен от няколко министри. След среща на четири очи с Илхам Алиев Вучич каза, че в Азербайджан му е засвидетелствано огромно уважение и е бил посрещнат, както са посрещани само руският президент Владимир Путин и президентът на Турция Реджеп Тайип Ердоган. Вучич каза, че са разговаряли за сътрудничество в различни области, включително в изграждането на пътната инфраструктура в Сърбия, в енергийния сектор, в спорта и културата. Сръбският президент е поканил Алиев да посети Сърбия и го очаква през март или април следващата година.", "date": "2018.05.21", "title": "Сърбия и Азербайджан подписаха план за \nстратегическо партньорство"}
{"url": "https://www.24chasa.bg/novini/article/6874523", "text": "Общо 51 138 зрелостници се явиха на днешния държавен зрелостен изпит по български език и литература. Изпитът се проведе в 653 училища. На третия модул дванадесетокласниците трябваше да пишат аргументативен текст на тема \"Човекът и вярата\" по стихотворението \"Вяра\" на Никола Вапцаров, информират от Министерството на образованието и науката. В националното външно оценяване по български език и литература след седми клас участваха 55 289 ученици в 1747 училища. Те писаха подробен преразказ от името на неутрален разказвач на откъс от произведението на Бранислав Нушич \"Седем хайдути и едно магаре\". Резултатите от външното оценяване за седмокласниците ще са готови до 6 юни, а от матурите - до 13 юни. Учениците, които не са успели да се явят, ще могат да кандидатстват за място в гимназиите с оценките от дипломата, преобразувани в точки. Според заместник-министър Таня Михайлова изпитните варианти са съпоставими като трудност с миналата година. \"Ако учениците са били подготвени, не би трябвало да се затруднят\", е добавила тя. Анулирани бяха 12 изпитни работи, съобщават от МОН.", "date": "2018.05.21", "title": "51 138 зрелостници се явиха на държавния зрелостен изпит по БЕЛ"}
{"url": "https://www.24chasa.bg/novini/article/6874518", "text": "Софийската градска прокуратура проверява  , каза за \"24 часа\" говорителят на главния прокурор Румяна Арнаудова. Сигналът бе подаден по-рано днес от депутатите от ГЕРБ Данаил Кирилов и Тома Биков и веднага  бил разпределен на СГП. Проверката се извършва по чл. 326 от НК. Той гласи, че  който предава по радио, телефон, или друг начин неверни повиквания или заблуждаващи знаци за помощ, злополука или тревога, се наказва с лишаване от свобода до две години. Ако от деянието са настъпили значителни вредни последици, то наказанието е лишаване от свобода до 5 г. Депутатският имунитет не пречи да се извършва проверка, обясни Арнаудова. ", "date": "2018.05.21", "title": "Арнаудова: Градската прокуратура проверява сигнала на ГЕРБ срещу Таско Ерменков"}
{"url": "https://www.24chasa.bg/novini/article/6874526", "text": "Гръцките власти обвиниха днес четирима мъже за   извършено, както изглежда, от ултранационалистически подбуди, предаде Асошиейтед прес. Заподозрените, на възраст между 17 и 36 години, бяха официално обвинени за нанасяне на тежка телесна повреда и нарушаване на обществения ред при нападението в събота над Янис Бутарис, предава БТА. Кметът на Солун се наложи да бъде приет в болница, след като бе свален на земята, ритан и удрян от около 12 души по време на церемония в памет на т. нар. Понтийски геноцид - избиването на етнически гърци от турците през Първата световна война и последвалата Гръцко-турска война. Съдебният процес срещу тримата пълнолетни е насрочен за сряда, след като адвокатите им поискаха двудневна отсрочка, за да подготвят по-добре защитата. 17-годишният ще се яви пред съд за непълнолетни, но засега не е определена дата. Един от заподозрените казал пред полицията, че е бил ядосан на Бутарис заради скорошното му изявление в подкрепа на по-приятелски отношения с Турция. Другите двама са се извинили и са заявили пред полицаите, че са се подвели по поведението на останалата част от групата. Прокуратурата проверява и дали може да бъдат повдигнати обвинения срещу неизвестни засега извършители за подбуждане на нападението.", "date": "2018.05.21", "title": "Заподозрени за побоя над кмета на Солун застават пред съда в сряда"}
{"url": "https://www.24chasa.bg/novini/article/6874524", "text": "Стратегията за икономически растеж на гръцкото правителство след излизането на Гърция от последната икономическа програма през август залага на туризма, енергетиката, корабостроенето, предаде ДПА. Други отрасли, на които гръцкият премиер Алексис Ципрас разчита да подкрепят растежа на страната, са земеделието, хранителната промишленост, транспорта, фармацевтичната индустрия, иновативните технологии и секторът на услугите, предаде БТА. Ключов компонент от стратегията за възстановяване е привличането обратно на образованите гърци, напуснали страната след възникването на кризата през 2010 г., която принуди Атина да приеме три спасителни програми при строги условия. Средствата за растеж ще бъдат осигурени от Гръцката банка за развитие, Европейската инвестиционна банка и Европейския съюз, каза Ципрас. Завършването на четвъртата оценка на извършените реформи от кредиторите е още една важна стъпка към окончателното излизане на страната от спасителната програма, но не е единствената, каза премиерът, който говори на правителствено заседание, информира ТАСС. Има още няколко стъпки, които да бъдат взети, макар вече да сме на финалната права, каза Ципрас. Премиерът отбеляза, че е дошло времето да се конкретизират общите задачи за \"урегулирането\" на гръцкия дълг. Той посочи, че сред приоритетните цели е подкрепата на реалния сектор на икономиката и инвестициите в стратегическите активи на страната. Гръцкият премиер изтъкна значението на подкрепата за малкия и средния бизнес. Той каза, че има намерение да засили борбата с тези, които не декларират доходите си от труд, и да увеличи минималната работна заплата. Ципрас заяви още, че иска да се засили ролята на синдикатите, информира ТАСС.", "date": "2018.05.21", "title": "Ципрас залага на туризма и енергетиката в стратегията за растеж на икономиката"}
{"url": "https://www.24chasa.bg/novini/article/6874532", "text": "Руският президент Владимир Путин изтъкна доброто взаимодействие между Русия и Индия на ниво военни ведомства, предаде ТАСС. \"Ние имаме много тесен контакт и добро взаимодействие между военните ведомства. А всичко това говори за много високо стратегическо ниво на нашето партньорство\", каза Путин на среща с индийския министър-председател Нарендра Моди в Сочи, предаде БТА. Той също така изтъкна съвместната работа между двете страни във външнополитическата област, а именно в ООН, БРИКС и ШОС. Путин благодари на Моди, че е дошъл на посещение в Русия, и заяви, че \"руско-индийските отношения не се нуждаят от някакво особено представяне\", а напоследък тяхното развитие е получило нов тласък. Руският президент отбеляза, че стокообменът между двете страни през първите месеци на 2018 г. е нараснал със 17 процента. Индийският премиер подчерта, че Русия е отдавнашен приятел на Индия, и каза, че е много радостен, че е в Сочи по покана на Путин, когото смята за свой приятел. \"Аз съм първият министър-председател на Индия, който посещава този град. А ние имаме отдавнашни отношения, провеждаме двустранни срещи. И искам да благодаря на президента Путин за това, че организира тази неформална среща и ме покани\", заяви Моди. Руският външен министър Сергей Лавров каза, че Путин и Моди са \"обсъдили целия спектър на нашето особено привилегировано стратегическо партньорство\", като са \"обърнали особено внимание на икономиката и са отбелязали устойчивия растеж на стокообмена\". По думите му те също така са обсъдили необходимите стъпки за осигуряване на стабилен икономически компонент на срещата на върха, планирана в Индия в началото на октомври. Лавров каза, че Путин и Моди са разговаряли и за енергетиката. В частност е било отбелязано, че за миналата година доставките на нефт за Индия са се увеличили 10 пъти. \"Има сериозни планове за по-нататъшно сътрудничество по линия на нашите нефтени корпорации, най-вече имам предвид \"Роснефт\", която сериозно излезе на индийския пазар\", заяви Лавров. Що се отнася до газа, той припомни, че \"Газпром\" е подновил своето споразумение с индийските партньори за доставка на втечнен природен газ. По думите му Путин и Моди са обърнали внимание и на високотехнологичните сфери, включително атомната енергетика. Лавров каза, че двамата лидери са подкрепили \"неблоков характер на архитектурата на сигурността в Азиатско-Тихоокеанския регион\".", "date": "2018.05.21", "title": "Путин: Русия и Индия имат високо ниво на стратегическо партньорство"}
{"url": "https://www.24chasa.bg/novini/article/6874539", "text": "Преди посещението на турския президент Реджеп Тайип Ердоган в Босна и Херцеговина служители на босненската гранична полиция са арестували на летището в Сараево трима турци с фалшиви паспорти, предаде Танюг, позовавайки се на босненските медии. Полицията съобщи, че в събота в самолет от Дубай трима турски граждани се опитали да влязат в Босна и Херцеговина с фалшиви документи за самоличност. Един от фалшивите паспорти бил издирван от Интерпол, предаде БТА. Неизправните документи са иззети, а турските граждани, които поискали убежище, са предадени на службата за работа с чужденци. Турските медии съобщиха по-рано, че е получен сигнал за възможен атентат срещу Ердоган по време на посещението му в Босна и Херцеговина. Протоколът на посещението на турския президент бе неочаквано променен, като в неделя отпаднаха разходката му из Башчаршия и ифтарът /вечеря след дневен пост по време на свещения за мюсюлманите месец Рамазан/ в Сараево. Ердоган каза вчера, че турската разузнавателна служба МИТ го е информирала за получени сигнали за подготвяно покушение срещу него, но заяви: \"Никакви заплахи няма да ни накарат да се откажем от пътя ни\".", "date": "2018.05.21", "title": "Tрима турци с фалшиви паспорти са арестувани в Сараево преди посещението на Ердоган"}
{"url": "https://www.24chasa.bg/novini/article/6874190", "text": "На 18 май 2018 г. по покана на княз Никита Лобанов-Ростовский Симеон Сакскобургготски посети Националния природонаучен музей и разгледа дарената от княза колекция от експонати. Те бяха подредени в специална изложба на тема: “Природата на хартия и порцелан”. На откриването присъстваха посланикът на Русия г-н Анатолий Макаров, Теофана, принцеса на Саксония, бившият посланик на България в Лондон г-н Валентин Добрев, г-н Румен Петков и др. Това съобщиха от прессекратариата на Симеон Сакскобургготски. Княз Ростовский разказа пред журналисти за дългогодишните си връзки с музея, за страстта си да издирва и събере своя сбирка от минерали. Също така той направи дарение за реставрирането на една от залите в музея, която се планира да бъде открита през есента на тази година и в която ще бъдат изложени минералогически експонати. Сред най-интересните е парче от планетата Марс, която князът е получил като подарък от Приронаучния факултет на Оксфордския университет. Князът лично показа на Негово Величество изложбата с дарените предмети, а Царят го поздрави за неговата обществено полезна дейност в България, на която той е свидетел от дълги години. Негово Величество също отбеляза, че подобни изложби много допринасят за популяризирането на природата и дейността на Националния природонаучен музей. Княз Ростовский запозна Сакскобургготски с бъдещите си планове да участва в откупуването на експонати за музея на манастира “Свети Кирик”, както и да спонсорира издаването на каталог на българските жени художнички чрез фондацията “Св. Кирил и Методий”.", "date": "2018.05.21", "title": "Сакскобургготски разгледа експонати, дарени на природонаучния музей от княз Лобанов-Ростовский"}
{"url": "https://www.24chasa.bg/novini/article/6874177", "text": "44-годишният полицай Добромир Лазаров, който издъхна около 1 ч. днес в университетската болница \"Св. Георги\", е с дълъг стаж в МВР. Служител е на районното управление в Карлово, живеел е в Сопот. Както \"24 часа\" вече съобщи в неделя около 23, 30 ч. Лазаров е бил в Пловдив пред блока на командоса Ангел Желязков. Отишъл там, за да се разберат по мъжки за общата любима - 32-годишната дознателка от полицията в Карлово Люба Алексова. Във фаталната нощ тя шофирала беемвето на военния, тъй като той бил много пиян. След като паркирали пред дома му, се появил и Добромир Лазаров. Между двамата съперници избухнал лют скандал, при който Желязков намушкал няколко пъти Лазаров. Раненият полицай е починал от смъртоносна рана в гърдите. Убиецът му е задържан. Дознателката също е била отведена за разпит. Пред разследващите версията на двамата била, че полицаят пръв е нападнал.", "date": "2018.05.21", "title": "Ето го убития полицай от любовния триъгълник (снимки)"}
{"url": "https://www.24chasa.bg/novini/article/6874203", "text": "Испанският министър-председател Мариано Рахой заяви днес, че страната му ще проучи \"възможните мерки\" в рамките на Европейския съюз след президентските избори във Венецуела, при които според него не са били спазени \"минимални правила за демократичност\", предаде Франс прес, цитирана от БТА. В Туитър Рахой написа, че Испания и европейските й партньори ще продължат да работят за облекчаване на страданията на венецуелците. Изборите във Венецуела с 67,7 процента спечели досегашният президент Николас Мадуро. Петдесет и два процента от имащите право на глас не го упражниха. Освен венецуелската опозиция САЩ, ЕС, и т.нар. група от Лима (обединение на 14 американски и карибски държави) не признават произведените избори.", "date": "2018.05.21", "title": "Испания проучва възможните мерки на ЕС срещу Венецуела заради изборите"}
{"url": "https://www.24chasa.bg/novini/article/6874194", "text": "На 14 май 2018 г. в залата на царете в замъка Алкасар в гр. Сеговия в Кралство Испания, Княгиня Калина и съпругът й Китин Муньос присъстваха на церемонията по предаването на Гранд Кръста на Ордена на Алфонсо Х Ел Сабио на 14 личности в областта на културата, икономиката и политиката. Това е най-големият орден на Испания за култура и образование, съобщиха от прессекретариата на царя. Сред наградените беше Ирина Бокова за дейността й като Генерален директор на ЮНЕСКО, която получи отличието си от премиера на Испания Мариано Рахой. В изказването си той отбеляза, че с тази вече традиционна церемония Испания отдава признание на усилията и таланта на заслужили личности. Сред наградените са още: кардиологът Валентин Фустер, бизнесменът Алисия Копловиц, собственикът на галерията Соледад Лоренсо, генералният секретар на иберо-американския генерален секретариат Ребека Гринспан и художникът и скулптор Кармен Лафон. Отличието получиха бившият директор на Кралската академия на езика Виктор Гарсия де ла Конча, бившият министър на икономиката Карлос Солчага, бившият директор на Музео дел Прадо Мигел Сугаса, бизнесменът и бившият президент на Висшия съвет на търговските камари Хосе Хоакин де Исаси-Исасменди и съветник на Международната търговска камара в Париж Гилермо де ла Дееса. На церемонията присъстваха министърът на образованието, културата и спорта г-н Иниго Менеде де Виго и кметът на Сеговия Клара Лукеро.", "date": "2018.05.21", "title": "Ирина Бокова с висш испански орден, княгиня Калина на връчването"}
{"url": "https://www.24chasa.bg/novini/article/6874210", "text": "Съд в Скопие освободи премиера Зоран Заев от отговорност по случая \"Подкуп\", в който бе обвинен за искане на подкуп по времето, когато е бил кмет на Струмица, предаде агенция МИА. Съдът намери, че прокурорът не е представил достатъчно доказателства за вината на подсъдимия, предава БТА. \"Щастлив съм, че получих оправдателна присъда и окончателно доказах невинността си. Дочаках правосъдие\", каза Заев след произнасянето на присъдата. Той изтъкна, че Македония може да бъде нормална страна само ако им независимо правосъдие и прозрачни процеси, какъвто е бил процесът по делото \"Подкуп\". Зоран Заев бе обвинен, че като кмет на Струмица е поискал подкуп от 160 000 евро от бизнесмена Иван Сачевалиев за предоставяне на терен за строителство. Процесът бе отлаган от началото на 2016 г. Всеки път Заев предупреждаваше, че става дума за злонамерено обвинение против него с цел да му се попречи да се занимава с политика и че ще докаже абсурдността на обвинението, припомня Танюг. Прокуратурата представи като доказателство видеозапис от разговор на Заев с бизнесмена, заснет със скрита камера, но адвокатът оспори достоверността му. Видеозаписът беше публикуван в Ютюб през 2015 г., в разгара на политическата криза в Македония, когато опозицията /водена тогава от Заев/ огласи записи на телефонни разговори, уличаващи в корупция антуража на премиера Никола Груевски.", "date": "2018.05.21", "title": "Съд в Скопие освободи Заев от отговорност по обвинение за искане на подкуп"}
{"url": "https://www.24chasa.bg/novini/article/6874214", "text": "Омбудсманът Мая Манолова ще сезира Комисията за защита на конкуренцията по подозрение за наличие на картелно споразумение в отрасъла на розопроизводството, което по думите й убива конкуренцията и сваля цените. Това съобщи самата Мая Манолова при срещата си днес на масива между гр. Сопот и гр. Карлово с местните производители на маслодайна роза, които я сигнализираха за ниската цена за изкупуване на продукцията им. Според омбудсмана е много притеснителен фактът, че седмици преди активното предаване на розовия цвят и преди кампанията се изяснява каква ще бъде цената, както и обстоятелството, че тя е еднаква за всички дестилерии и розопроизводители, без оглед качеството на розовия цвят. „Ще настоявам земеделското министерство през общинските служби по земеделие да изпрати екипи на място за всички, които искат да се регистрират като земеделски производители. Това ще ви даде възможност първо да получите финансова помощ от министерството след приключването на кампанията по беритбата и второ - да можете да си направите сдружения на земеделските производители, на розопроизводителите, с които другата година да си защитавате своевременно организирано интересите“, каза Мая Манолова. „Обещаната при края на кампанията помощ по de minimis за розопроизводителите е по 30 ст./кг, но може и да е повече, по 50 ст./кг.“, подчерта още веднъж омбудсманът нуждата стопаните да се обединяват в кооперативи, за да защитават интересите си заедно. Манолова заяви, че е разговаряла и с ръководството на Националната агенция по приходите да започнат проверки на прекупвачите, които изкупуват на цена под 2 лв., а при установени нарушения да бъдат налагани сериозни санкции. „Според мен няма как държавата да избяга от отговорност, да не застане зад гърба ви и да не ви подкрепи, в един толкова важен за вас момент, тъй като става дума за бранш, който е традиционен за България, който е лицето, образът на страната ни. Прекрасно е, че една от атракциите на европредседателството бе килимът от рози, който показахме на чужденците, жалко е, че съвсем буквално сме на път да потъпчем един от най-красивите символи на страната ни - българската роза“, акцентира омбудсманът. В тази връзка Манолова подчерта, че е крайно време държавата да създаде правила за бранша, като приеме в най-кратки срокове проект на Закон за розата, както и да се намеси срещу вноса на продукти, които замърсяват и компрометират българското розово масло. По-късно омбудсманът се срещна и с розопроизводителите от Община Стрелча, които заплашват с поредна блокада на пътя към гр. Панагюрище.", "date": "2018.05.21", "title": "Омбудсманът Мая Манолова пита КЗК за картел при розоварите"}
{"url": "https://www.24chasa.bg/novini/article/6874232", "text": "„54% от работодателите изпитват затруднения при намирането на хора с правилните умения“, заяви българският евродепутат Ева Майдел (ГЕРБ/ЕНП) по време на откриването на кампанията „Национална библиотечна седмица“, която се провежда между 14-19 май 2018г., под наслов „Достойно бъдеще за нашите библиотеки“, в София, съобщиха от пресцентъра на ГЕРБ. По време на събитието, организирано за 13-та поредна година от Българската библиотечно-информационна асоциация (ББИА), бяха обсъдени перспективите пред развитието и новите функции на библиотеките в България, включително ролята им в подкрепа на образованието, ученето през целия живот и развитие на дигиталните умения. Сред участниците в дискусията бяха заместник-министърът на образованието и науката Деница Сачева, заместник-министърът на културата Амелия Гешева, заместник-кметът по културни въпроси в Столична община доц. д-р Тодор Чобанов, писателят Захари Карабашлиев, както и представителите на неправителствения сектор. Според българският евродепутат, въпреки положителната тенденция към по-голяма посещаемост, статистиките сочат, че все още малка част от българските граждани използват пълноценно предимствата на библиотеките. „Работим за това българските библиотеки да са среда, в която надграждаме умения, като например работа с нови технологии, учим през целия живот, програмираме, получаваме съвети за намиране на работа и пр. В този смисъл и ролята на библиотекарите е от основно значение за подобряването на дигиталната грамотност и разкриването на пълния потенциал на библиотеките“, добави още българският евродепутат Ева Майдел.", "date": "2018.05.21", "title": "Ева Майдел: 54% от рабодателите не намират хора с правилните умения"}
{"url": "https://www.24chasa.bg/novini/article/6874215", "text": "В понеделник щатският долар поскъпна към нови върхове за годината, тъй като и инвеститорите на валутните пазари приветстват новините за поне временно търговско примирие между САЩ и Китай. След проведените в края на предходната седмица преговори, американският финансов министър Стивън Мнучин и китайският вицепремир Лю Хъ обявиха, че е постигнато временно съгласие да не бъдат въвеждани митническите тарифи, обещани от двете водещи световни икономики , докато се договаря рамката за справяне с търговския дисбаланс между тях. Индексът на долара спрямо останалите шест основни валути нарасна по-рано през деня над важната психологическа бариера от 94,00 пункта за пръв път от края на предходната година, достигайки до нов многомесечен връх от 94,06 пункта (най-високо ниво от 13-ти декември 2017-а година), предаде  .  Зелените пари продължават да намират подкрепа от високата доходност на американските държавни облигации, въпреки че в началото на седмицата доходността на 10-годишните дългови книжа на САЩ се понижава към 3,08%, отстъпвайки от петъчният 7-годишен връх около 3,127%, който беше ударен с оглед на очакванията, че Фед може да предприеме по-агресивна политика на повишаване на американските лихви до края на годината. Щатската валута поскъпва към 4-месечен връх от 111,39 йени (най-високо ниво от 18-и януари) благодарение и на риск-апетита на световните капиталови пазари, който отменя статута на японската йена като \"валута - убежище\". В същото време доларът се търгува малко под нивото на паритет спрямо швейцарския франк (1,0000), тъй като швейцарската валута поскъпна по-рано днес към нов двумесечен връх спрямо еврото около 1,1707 франка на фона на продължаващото негативно отражение върху единната валута на предстоящото формиране на евроскептично правителство в Италия. Притесненията за фискално прахосничество от страна на очакваното италианско коалиционно правителство между \"Пет звезди\" и \"Лига\" допринасят за по-нататъшни продажби на евро и за негов спад към 6-месечно дъно от 1,1717 долара (най-ниско ниво от 21-ви ноември 2017-а година). По-рано днес единната валута тества важната техническа зона на подкрепа около 1,1718/10 областта (бившо негово дъно от 21-ви ноември 2017-а година и 38,2%-тна корекция на цялото негово възходящо движение от ключовото дъно около 1,0340 долара, достигнато в самото началото на 2017-а година, до три и половина годишния връх около 1,2555 долара от 11-ти февруари тази година). Само евентуален по-ясен пробив под тази ключова зона на подкрепа може да задълбочи спада на еврото към нейното важно дъно от 7-ноември 2017-а година около 1,1554 долара. Британската лира също продължава да губи позиции, понижавайки се до 5-месечно дъно от 1,3391 долара с оглед на неясни спекулации, че консерваторите на премиера на Великобритания Тереза Мей могат да поискат провеждане на предсрочни избори в страната още тази есен.", "date": "2018.05.21", "title": "Доларът поскъпва след новината за търговско примирие между САЩ и Китай"}
{"url": "https://www.24chasa.bg/novini/article/6874238", "text": " Стихотворението на Никола Вапцаров \"Вяра\" се падна на матурата за зрелостниците днес. Дванадесетокласниците трябваше да пишат по темата \"Човекът и вярата\" по произведението, което е част от стихосбирката \"Моторни песни\". Стихотворение на Никола Вапцаров - \"Кино\" се падна и преди 4 години на матурата по български и език и литература за 12 клас. 7-класниците пък писаха преразказ върху романа на Бранислав Нушич „Седем хайдути и едно магаре“.", "date": "2018.05.21", "title": "Вижте отговорите на матурите за 7. и 12. клас"}
{"url": "https://www.24chasa.bg/novini/article/6874247", "text": "Оповестеният вчера британски парламентарен доклад за \"мръсните пари\" от Русия на острова предизвика ответна реакция от Кремъл, който видя в него доказателство за русофобската истерия, обхванала Великобритания, предаде Ройтерс. \"Това е нищо друго, освен поредната стъпка в една враждебна, нечестна конкуренция\", каза говорителят на руския президент Владимир Путин, Дмитрий Песков, пред журналисти в Москва днес, предава БТА. Според Песков, цитиран от ТАСС, в Кремъл са уверени, че Лондон сам е провокирал антируската истерия чрез инцидента около отравянето на двойния руски агент Сергей Скрипал и дъщеря му на Острова. Той коментира доклада на влиятелната комисия по външните работи към Камарата на депутатите в британския парламент, която поиска правителството на Тереза Мей да положи повече усилия за борба срещу потоците от \"корумпирани\" руски пари, които нахлували в Лондон. Руските пари, изпрани във финансовите институции на лондонското Сити, вредят на усилията на правителството да заеме твърда позиция срещу агресивната външна политика на Москва, се посочва в доклада. Говорител на Мей, цитиран от Ройтерс, каза днес, че Великобритания смята да реши проблема с руския паричен поток към Лондон, който е предпочитано място за руските олигарси да влагат и изпират парите си. \"Вие виждате, че тази русофобска вълна е провокирана не от някакви събития спрямо Великобритания и нейни граждани, а от провокация, устроена от самата британска страна - имам предвид т. нар. дело Скрипал\", подчерта Песков. Великобритания е решена да се заеме с проблема с \"мръсните пари\", заяви днес говорител на британския премиер Тереза Мей, цитиран от Ройтерс. Той увери, че Великобритания играе водеща роля в глобалната борба срещу незаконното финансиране. Говорителят на Мей отказа да коментира въпроса защо все още не е подновена визата на руския милиардер Роман Абрамович.", "date": "2018.05.21", "title": "Москва: Лондон сам провокира антируска истерия чрез отравянето на Скрипал"}
{"url": "https://www.24chasa.bg/novini/article/6874252", "text": "Американският президент Доналд Тръмп днес призова Китай да пази добре границата със Северна Корея, предаде Ройтерс. Агенцията определя апела на Тръмп като опит да повлияе върху очакваната си среща със севернокорейския лидер Ким Чен-ун идния месец, свързана с денуклеаризацията, и едновременно със стремеж да постигне търговска сделка с Пекин, предава БТА.  \"Китай трябва да продължи да бъде силен и строг по границата със Северна Корея, докато не се постигне сделка. Става въпрос, че напоследък границата е станала много по-пропусклива и много неща проникват през нея. Искам това да се случи и Северна Корея да бъде МНОГО успешна, но само след като подпише!\", написа Тръмп в Туитър. Очаква се американският президент и севернокорейският лидер да проведат историческа среща на 12 юни в Сингапур.", "date": "2018.05.21", "title": "Тръмп: Китай трябва да продължи да бъде строг по границата със Северна Корея"}
{"url": "https://www.24chasa.bg/novini/article/6874287", "text": "\"За пореден път имаме нагъл и арогантен случай на газене на изборните правила. Схемата - \"Мама, татко и аз\", която се вихри на национално ниво, вече работи на избори и по малките населени места.\" Това заяви зам.-председателят на БСП Кирил Добрев по повод изборите в с. Галиче в неделя. БСП свика нарочна пресконференция, на която Добрев упрекна ГЕРБ в манипулации. В Галиче председател на секционната избирателна комисия е Георги Кръстев Георгиев – баща на депутата от ГЕРБ Красен Кръстев. \"Той решава, че към 17,30 ч изборният процес е приключил. Отваря урната, преброява бюлетините и записва гласовете. На протокола записва 20,00 ч, а час на попълване на протокола – 20,15 ч\", разказа зам.-шефът на БСП. Той подчерта, че това е грубо нарушение на Изборния кодекс. Добрев посочи резултатите в тази изборна секция: 52 гласували, от които 4 невалидни бюлетини, 44 гласа за ГЕРБ, 1 глас за патриотите, 3 гласа за БСП. Той извади и резултатите в цялото населено място – 388 гласа за БСП, 369 за ГЕРБ, 141 за патриотите. \"Галиче е олицетворение на това как ГЕРБ правят и печелят избори 10 години, но вече с нови, иновативни политики. Това е една подвижна секция, в която едни хора обикалят други хора, уж с основанието по-лесно да упражнят правото си на глас. Вижда се какъв е крайният резултат\", допълни зам.-шефът на БСП.", "date": "2018.05.21", "title": "Добрев: ГЕРБ отново арогантно погазиха изборните правила"}
{"url": "https://www.24chasa.bg/novini/article/6874270", "text": "За да отговори адекватно на предизвикателствата в променената обстановка в средата за сигурност в европейски и международен план, нашата армия трябва да бъде достойна и боеспособна, гарант за суверенитета и териториалната цялост на страната, надежден съюзник в системата за колективна отбрана на НАТО и в Общата политика за сигурност и отбрана на Европейския съюз. Това е заявил днес началникът на отбраната генерал Андрей Боцев в своите приветствени думи при откриването на Петата международна научна конференция \"Спорт и сигурност\", цитиран от пресцентъра на Министерството на отбраната. Събитието е организирано от Националната спортна академия \"Васил Левски\", съвместно с Факултета за спорт към Университета \"Юнион - Никола Тесла\" в Белград, Сърбия, и е в рамките на кампанията \"София - Европейска столица на спорта 2018\", с подкрепата на Столичната община и в партньорство с Военната академия \"Георги Стойков Раковски\", Академията на МВР, Столичната дирекция на вътрешните работи, Националната служба за охрана и Българския футболен съюз. Генерал Боцев е посочил, че доброто представяне на жените и мъжете под пагон е ключово изискване за постигането на поставените цели. \"Физическата подготовка и войсковият спорт играят важна и основна роля за физическата годност и бойна готовност на военнослужещите\", категоричен е бил началникът на отбраната. Той е подчертал значението на магистърската програма \"Спорт и сигурност\" на НСА \"Васил Левски\", която подготвя специалисти по организация, провеждане и управление на физическата и спортната подготовка на личния състав в Българската армия и МВР. \"Завършилите я придобиват познания за тренировъчната и спортно-състезателната дейност по бойно-приложните спортове. В Българската армия се набляга на развитието на тези спортове, именно защото те допринасят за утвърждаване на способностите на военнослужещите за изпълнение на задачи при сложни условия\", е заявил началникът на отбраната. Той е напомнил, че през 2016 г., с приетия специален закон, е било регламентирано участието на българските Въоръжени сили в борбата срещу тероризма. Като за период от една година, в изпълнение на задачи от Националния план за противодействие на тероризма, участие са взели около 150 военнослужещи. Преди началото на форума началникът на отбраната генерал Андрей Боцев и ректорът на НСА \"Васил Левски\" проф. Пенчо Гешев са подписали рамково споразумение за съвместно сътрудничество в областта на физическата подготовка и спортната дейност. Споразумението очертава различни области на взаимодействие между двете институции като преподавателска дейност, разработване на модели, програми и методики за физическата подготовка на военнослужещите и научни изследвания в посочената област.", "date": "2018.05.21", "title": "Генерал Боцев: Физическата подготовка играе важна роля за бойната готовност на военнослужещите"}
{"url": "https://www.24chasa.bg/novini/article/6874307", "text": "48-годишният Борис Станчев е българинът, който е задържан в Марсилия заради подозрения, че е терорист.  През 2010 г. той стрелял с пушка по свой съгражданин. Въпреки, че била със сачми, жертвата едва оцелял. На Борис е повдигнато обвинение за опит за убийство. Осъден е на 6 г. затвор задочно през 2012 г. Станчев обаче се укрил и е обявен за издирване.  Очаква се властите във Франция да го екстрадират у нас, за да излежи присъдата си. ", "date": "2018.05.21", "title": "Борис Станчев от Русе е задържаният \"терорист\" в Марсилия"}
{"url": "https://www.24chasa.bg/novini/article/6874278", "text": "Гърция и чуждестранните й кредитори са на едно мнение, че страната ще изпълни фискалните си цели през идните години и няма да има финансова дупка през 2018 и 2019 г., заяви гръцкият премиер Алексис Ципрас пред своя кабинет днес, предаде Ройтерс. Атина и представители на кредиторите й от европейските институции и МВФ постигнаха предварително споразумение в събота по напредъка на страната по пътя на реформи при прегледа на последната й спасителна програма. Сегашният пакет на страната изтича през август, предава БТА.  \"Оценките на всичките страни съвпадат, че Гърция ще постигне фискалните си цели през следващите години\", каза Ципрас, преди да представи четиригодишна стратегия за периода след излизането от спасителната програма. \"Потвърдено бе, че няма да има финансова дупка през 2018 и 2019 г.\", каза още той. Финансовите министри от еврозоната се очаква да обсъдят напредъка на Гърция през юни. Ципрас, чийто мандат изтича следващата година, отново заяви, че Атина се очаква да увеличи социалните разходи през 2019 г. и да намали данъците през 2020 г., според договореностите с кредиторите. Атина и нейните кредитори все още обсъждат мерки за облекчаване на дълга след кредитното споразумение, каза още той. Гърция е на път да излезе от дългова криза, която тласна икономиката й към най-големия спад от десетилетия. Страната получи рекордната сума от 260 милиарда евро под формата на заеми от 2010 г.", "date": "2018.05.21", "title": "Ципрас: Гърция ще изпълни фискалните си цели през идните години"}
{"url": "https://www.24chasa.bg/novini/article/6874332", "text": "Сирийската армия обяви днес, че е установила пълен контрол над столицата Дамаск и нейните околности, за първи път от началото на конфликта в страната преди повече от седем години, предадоха световните агенции. В изявление, прочетено по държавната телевизия, армията обяви, че е превзела изцяло след едномесечна кампания палестинския бежански лагер Ярмук и квартал Хаджар ал Асуад, в Южен Дамаск, части от които бяха държани от джихадистката групировка \"Ислямска държава\", предаде БТА. \"(Сирийската столица) и нейните околности са в пълна безопасност\", увери армията, цитирана от Асошиейтед прес. Агенцията отбелязва, че и сирийските правителствени сили, и джихадистите са дали много жертви в сраженията, които са нанесли и сериозни щети на лагера Ярмук и околните жилищни квартали. Евакуацията на бойците от \"Ислямска държава\" и техните семейства от последния им бастион в Южен Дамаск приключи днес, предаде по-рано Франс прес, позовавайки се на Сирийския център за наблюдение на правата на човека. Директорът на неправителствената организация Рами Абдел Рахман каза пред агенцията, че тази нощ с 32 автобуса са били евакуирани около 1600 бойци и цивилни, които са били откарани към пустинните райони в Източна Сирия. Абдел Рахман посочи още, че сирийските правителствени сили са влезли в лагера Ярмук, след като освободиха кварталите Тадамун, Кадам и Хаджар ал Асуад. Според Сирийския център за наблюдение на човешките права евакуацията е започнала тази нощ, по-малко от 24 часа след като режимът на Асад и \"Ислямска държава\" се споразумяха за примирие след месец на ожесточени сражения. Сирийското правителство не потвърждава информациите за това споразумение за евакуация, но цитиран от агенция САНА военен източник заяви днес, че в южната част на столицата е имало евакуации на жени и деца преди военните действия да бъдат възобновени след краткото прекратяване на огъня. На 19 април сирийският режим започна масирана акция срещу \"Ислямска държава\" в Южен Дамаск, по време на която загинаха повече от 60 цивилни, 250 правителствени войници и 233-ма джихадисти. След превземането на Ярмук и съседните на него квартали, режимът на Асад контролира целия Дамаск за първи път от 2012 г. Информацията за изтласкването на екстремистите от Хаджар ал Асуад и от Ярмук беше потвърдена днес и от сирийски държавни медии и от агенция ТАСС, позоваваща се на сирийския новинарски сайт \"Ал Масдар\".", "date": "2018.05.21", "title": "Сирийската армия: Имаме пълен контрол над Дамаск и околностите"}
{"url": "https://www.24chasa.bg/novini/article/6873884", "text": "Приходите от международен туризъм достигнаха близо 400 млн. евро в първите три месеца на тази година. Това показват данните на БНБ, цитирани от пресцентъра на Министерството на туризма. Ръстът, който се отчита е 10,7 на сто спрямо периода януари-март година по-рано. В първото тримесечие чуждестранните туристически посещения у нас са 1,196 млн., като нарастват с 10,8 на сто в сравнение със съответния период на миналата година. Данните са много положителни и показват, че усилената ни работа да привличаме все повече чуждестранни посетители, търсещи висококачествен туризъм, дават резултат, е коментирала министърът на туризма Николина Ангелкова. Тя е посочила, че статистиката е и стимул да продължи активната политика за представяне на България и разработването на нови, атрактивни дестинации, които да привличат все повече пътувания в страната. Очакваме тази година да надградим постигнатото през 2017 г., като увеличим броя на чуждестранните туристи у нас. Пътуванията на българите и данните от първите месеци на годината са обещаващи, че ще постигнем ръст, е коментирала още министърът. Постъпленията от международни пътувания през изминалия зимен сезон се увеличават с 11,4 на сто спрямо предходната година. Така в периода декември 2017 - март 2018 г. приходите достигат близо 540 млн. евро. Общият брой туристически посещения на чужденци през зимния сезон 2017/2018 г. е повече 1,653 млн. и се увеличават с 12 на сто в сравнение със зима 2016/2017 г.", "date": "2018.05.21", "title": "Близо 400 млн. евро са приходите от международен туризъм в първите три месеца на 2018 г."}
{"url": "https://www.24chasa.bg/novini/article/6873879", "text": "Председателят на Комисията по вътрешна сигурност и обществен ред Цветан Цветанов и членове на комисията проведоха съвместно заседание с Комисията по отбрана, обществен ред и национална сигурност в Камарата на представителите в Румъния. То беше в сградата на румънския парламент в Букурещ, която българските депутати имаха възможността да разгледат по-рано днес. Това съобщиха от пресцентъра на Народното събрание. Работното посещение в северната ни съседка е по покана на румънската комисия и нейния председател Дорел Къпрар. На заседанието присъства и министърът по европейски въпроси на Румъния Виктор Негреску, който представи работата на своето ведомство. Цветан Цветанов благодари на Дорел Къпрар за подкрепата за приемането с консенсус на Процедурните правила за функционирането на Съвместната група за парламентарен контрол на дейността на Европол, тъй като румънската делегация бе сред тези с първоначални резерви. По време на работната среща бе изразено общо мнение, че двете страни гарантират сигурността на 3 264 километра от най-уязвимата част на външните граници на Европейския съюз и осигуряват граничен контрол на високо ниво, с което значително допринасят за европейската сигурност.", "date": "2018.05.21", "title": "Цветанов се срещна с Комисията по отбрана, обществен ред и сигурност на Румъния"}
{"url": "https://www.24chasa.bg/novini/article/6873866", "text": "Пиян до козирката шофьор, който бил и с отнета книжка, се опита да премаже полицейска патрулка, за да осуети проверка, съобщават от Областната дирекция на МВР Бургас. На 19 май около 19.40 ч. в Четвърто районно управление е получен  сигнал за пиян мъж,  който създавал проблеми в заведение в центъра на село Черни връх.  Установено е, че мъжът се придвижвал с лек автомобил \"Опел Астра\" с ямболска регистрация. При влизане в селото полицаите забелязали въпросния опел в насрещното движение. Униформените подали светлинен и звуков сигнал на шофьора да спре, но той увеличил скоростта и на кръстовището на улиците \"Първа\" и \"Единадесета\" се забил в куп от бетонни блокчета. Полицаите спрели своя автомобил непосредствено зад опела,  като разпоредили на водача да изгаси двигателя. Той обаче не се подчинил, включил на заден ход и ударил служебния автомобил. Полицаите се отървали невредими и бързо щракнали белезници на неадекватния шофьор.  Установено е, че това е  криминално проявеният Веселин И., 55- годишен от Бургас . Книжката му била отнета за предишни провинения. Бургазлията  отказал да бъде изпробван за употреба на алкохол, а полицаите му съставили два акта по Закона за движение по пътищата. Нарушителят е задържан за денонощие, работата по случая продължава.", "date": "2018.05.21", "title": "Пиян до козирката опита да смачка патрулка край Бургас"}
{"url": "https://www.24chasa.bg/novini/article/6873891", "text": "25-годишен българин бе арестуван на гарата в Мюнхен, след като откраднал чипс. Персоналът в магазина забелязал кражбата и сигнализирал полицията. Българинът бил толкова пиян, че се наложило дошлите полицаи буквално да го отнесат до полицейската кола. През цялото време мъжът крещял расистки обиди. По-късно засекли 3,58 промила в кръвта му. В изтрезвителя той продължил да обижда и да крещи „Зиг хайл“, което в Германия се преследва от закона. След като изтрезнял, го пуснали. Срещу него е заведено дело за кражба, обиди и използване на противоконституционни лозунги.", "date": "2018.05.21", "title": "Арестуваха пиян българин в Мюнхен, вдигал ръка за нацистки поздрав"}
{"url": "https://www.24chasa.bg/novini/article/6873888", "text": "Бившият полски президент и антикомунистически лидер Лех Валенса отиде днес в сградата на парламента във Варшава, за да подкрепи продължаващия повече от месец там седящ протест на деца с увреждания и членове на техните семейства, като изрази солидарността си с тях, предадоха Асошиейтед прес и ТАСС, цитирани от БТА. Младите хора в инвалидни колички и техните родители, които са им целодневни придружители, настояват за повече държавна помощ. Те са окупирали един от коридорите на Сейма в очакване исканията им да бъдат удовлетворени. Те настояват социалните плащания за тях да бъдат приравнени към плащанията за нетрудоспособност, а също и за въвеждане на допълнителни помощи за хора с увреждания над 18-годишна възраст в размер на 500 злоти месечно (около 125 евро). Протестиращите казват, че помощите, които сега възлизат на 245 евро, не им позволяват да водят дори \"скромен\" начин на живот, предаде Франс прес. \"Вие ме повикахте и аз дойдох\", каза Валенса пред тях. Той остро разкритикува сегашното правителство, което не е изпълнило обещанието си да окаже по-сериозна подкрепа на тези хора. Продължаващият вече дълго време протест все повече се превръща в сериозен проблем за управляващата консервативна партия \"Право и справедливост\", която става обект на обвинения, че се отнася безсърдечно към най-уязвимите членове на обществото. На страната на протестиращите все по-често застават политици, представители на обществени организации и хора от творческите среди. Лидерите на партията обаче обвиняват политическите си опоненти, че използват хората с увреждания като инструмент в политическата борба. Правителството смята, че протестиращите не желаят компромис, а нарочно нагнетяват атмосферата.", "date": "2018.05.21", "title": "Лех Валенса подкрепи седящия протест в парламента на деца с увреждания"}
{"url": "https://www.24chasa.bg/novini/article/6873549", "text": "Според мнението на няколко китайски експерти, обемът на вноса на високотехнологични продукти от чужбина може да продължи да се увеличава наред с усилията за стимулиране на иновацията в страната, съобщи   Те считат, че този двулинеен подход може да подобри качеството на икономическото развитие, като същевременно удовлетвори нуждите на местните потребители и производители. Китай продължава да ускорява и подобрява разработването на високотехнологични продукти, благодарение на растящия капацитет за иновации в страната. Въпреки това все още се наблюдават разлики в някои сфери по отношение на качеството и сложността на продуктите, произведени в Китай и тези на чуждестранните пазари. Пример за това са машините произведени от китайски предприятия и германските им колеги, казва Цю Сиенмин от Китайската академия по инженерство. „Германия има много предимства що се отнася до прецизните машини от висок клас. Въпреки че Китай също произвежда машини, продуктите са по-нестабилни и с по-малко надеждни\", казва специалистът. Друг експерт счита, че китайските предприятия трябва да продължат да купуват високи технологии от чужбина, ако техните разработки надминават подобренията в продуктите, които се предлагат на местно ниво.", "date": "2018.05.21", "title": "Китайски експерти: Вносът на високотехнологични продукти може да се увеличава"}
{"url": "https://www.24chasa.bg/novini/article/6873921", "text": "Диабет, бъбречна недостатъчност и инсулт са довели да смъртта на Юлиян Генов, каза пред \"24 часа\" съпругата му Жени Генова. Безнесменът се бори с диабета отдавна. Заради бъбречна недостатъчност преди време му бе присаден бъбрек в Истанбул. Неотдавна той е получил втори инсулт. Опелото ще бъде в неделя, 27-ми май, от 13 ч. в църквата \"Св. Седмочисленици\" в София, съобщиха близки. ", "date": "2018.05.21", "title": "Юлиян Генов е починал от инсулт, бъбречна недостатъчност и диабет"}
{"url": "https://www.24chasa.bg/novini/article/6873971", "text": "\"Моето твърдо, цялостно, неотменимо и категорично мнение е, че ако се наложи да бъдат насрочени нови президентски избори, трябва да изберете за президент Николас Мадуро\", каза през март 2013 г., няколко месеца преди да почине, покойният венецуелски президент Уго Чавес. Но според много венецуелци, ако Чавес тогава е знаел какво ще стане със страната при управлението на Мадуро, е щял сериозно да се замисли, пише БТА. Пет години след като през април 2013 г. Мадуро наследи Чавес, южноамериканската страна, която доказано има най-големите петролни запаси в света, е в хватката на петцифрена годишна инфлация. Десетки хора загинаха при антиправителствени протести. Въпреки всичко 55-годишният президент пренебрегна международната общност и се кандидатира за нов мандат на избори, които масово бяха смятани за недемократични. На изборите през април 2013 г., произведени пет седмици след като Чавес почина, Мадуро спечели с почти 51 процента срещу 49 процента за своя съперник, кандидата на обединената опозиция Енрике Каприлес. Минималната разлика в процентите на двамата беше потвърждение, че бившият синдикален лидер не притежава харизмата и влиянието сред избирателите на своя ментор и показваше, че ще му е трудно да запази обществената подкрепа, следвайки чавистката политика на социалистическа \"Боливарианска революция\". В международен план Мадуро предизвика противоречиви реакции още преди смъртта на Чавес, когато каза, че раковото заболяване на покойния президент може би е било умишлено предизвикано. Той предизвика недоумение и с думите си, че след смъртта си Чавес му се явил като \"малка птичка\" и че покойният президент навярно е казал някоя добра дума в отвъдното за аржентинския кардинал Хорхе Берголио, та да бъде избран за папа. Мадуро спечели доверието на Чавес, когато в началните стадии от раковото заболяване на президента неотлъчно беше до него. Чавес бе опериран през 2011 и 2012 г. в Хавана, а Мадуро тогава беше министър на външните работи. Мадуро не завършва средното си образование и работи като шофьор на автобус в градския транспорт в Каракас. Става профсъюзен представител в системата на градския транспорт, след това е избран за депутат в Националното събрание (парламента), а впоследствие се издига и до председател на Националното събрание. Политическа известност придобива по време на уличните протести през 1992 г., когато настоява за освобождаването на Чавес, който по онова време е в затвора, защото застава начело на неуспешен преврат срещу президента Карлос Андрес Перес. В продължение на повече от шест години Мадуро е министър на външните работи, а през 2012 г. Чавес го назначава за вицепрезидент. Като първи дипломат на Каракас Мадуро се явява говорител на Чавес в отношенията със съюзниците и се предполага, че е изиграл ключова роля за сделки с Русия, Китай и Иран. Мадуро често се опитваше да подобри политическото си положение, изтъквайки връзките си с Чавес, но това не му помогна често да бъде критикуван като неспособен и авторитарен управник. Свикването на Конституционното събрание през юли 2017 г. породи обвинения, че Мадуро се опитва да маргинализира доминираното от опозицията Национално събрание. Някои от водачите на опозицията отидоха в изгнание, а на други беше забранено да участват в политическия живот. В същото време Мадуро се опитваше да се справи с все по-бързо разрастващата се икономическа криза чрез мерки, които изглеждаха като отчаяни - например със съобщение, че Венецуела ще махне три от нулите на почти тотално обезценената си валута и ще бъде създадена криптовалута, обезпечена от петролните запаси на страната. Когато натискът върху него нарасна, президентът засили риториката си срещу империализма, заявявайки, че виновни за икономическата криза са \"олигархични мафии\" и че не дава \"и пет пари\" за мнението на западните сили за него. Но този тип говорене вече не импонира на огромното мнозинство от венецуелците, показват социологическите проучвания. Въпросът, който сега всички си задават, е дали Мадуро ще съумее да изкара докрай втория си шестгодишен мандат.", "date": "2018.05.21", "title": "Николас Мадуро - от наследник на Чавес \nдо негово бледо копие"}
{"url": "https://www.24chasa.bg/novini/article/6873974", "text": "Поддръжници на  , ще организират днес в Атина митинг в знак на солидарност с него, съобщава в. \"Катимерини\". Подобно шествие ще се състои и в Солун в сряда вечерта на мястото на нападението, близо до емблематичната за града Бяла кула, предаде БТА. Четирима души на възраст между 17 и 36 години са арестувани досега за атаката. Янис Бутарис, кметът на втория по големина град в Гърция, беше приет в болница с наранявания в областта на главата, гърба и краката, след като бил нападнат от крайни националисти по време на церемония в памет на т.нар. Понтийски геноцид - избиването на етнически гърци от турците през Първата световна война и последвалата Гръцко-турска война.", "date": "2018.05.21", "title": "Поддръжници на нападнатия кмет на Солун излизат на митинг в знак на солидарност"}
{"url": "https://www.24chasa.bg/novini/article/6873981", "text": "Повечето жени не харесват пушачите, но са склонни да направят компромис за електронните цигари, съобщи в. \"Дейли мейл\", позовавайки се на британска анкета. Мъжете обаче не проявяват подобни изисквания, предаде БТА.  Около 56 процента от анкетираните жени казаха, че не биха излизали с пушач, а за цели 70 процента тютюнопушенето е непривлекателно. Най-отблъскваща за тях е миризмата (90 процента). Здравните притеснения отстъпват на второ място. 75 процента от участничките са признали, че се притесняват от пасивното тютюнопушене. Електронните цигари са непривлекателни само за 55 процента от жените. 62 процента обаче са казали, че не са известни дългосрочните ефекти от тях, а 42 процента - че те не са по-добри от тютюна. Анкетата е направена сред 1006 необвързани на възраст от 18 до 76 години от компанията \"Иноджин\", произвеждаща портативни кислородни апарати. 57 процента от хората били непушачи, 24,3 процента - пушачи, а 18,7 процента се оказали почитатели на електронните цигари. Безопасността на електронните цигари е спорна. Учени от университета на Калифорния в Лос Анджелис установиха, че те увеличават нивата на адреналина в сърцето и оксидативния стрес. Това са механизмите, с които тютюнът увеличава риска от сърдечносъдови заболявания. Учени от университета на Калифорния в Сан Франциско пък установиха, че тийнейджърите, които пушат електронни цигари, са изложени на същите химикали, с които тютюнът причинява рак.", "date": "2018.05.21", "title": "Повечето жени не харесват пушачите"}
{"url": "https://www.24chasa.bg/novini/article/6874000", "text": "Домашна работилница за преработка на тютюн разкриха служители на Шесто РУ в Пловдив. В хода на специализирана операция за пресичане на контрабандата с акцизни стоки в петък те предприели процесуални и следствени действия на адрес в квартал \"Столипиново\". Там били открити и иззети 155 килограма тютюн на ленти, машина за рязането му и електронна везна. 55-годишната обитателка на жилището е задържана за едно денонощие. Срещу жената е образувано бързо производство по чл. 234, ал.1 от НК. Предстои да бъде уведомена районната прокуратура.", "date": "2018.05.21", "title": "Разкриха домашна работилница за преработка на тютюн"}
{"url": "https://www.24chasa.bg/novini/article/6873993", "text": "Датската министърка на имиграцията и интеграцията, чийто изявления за чужденците често предизвикват полемика, призова днес мюсюлманите да си вземат отпуск по време на Рамазана в името на безопасността на работното място, предаде Франс прес. \"Искам да кажа на мюсюлманите да си вземат отпуск по време на Рамазана, за да се избегнат негативни последици за останалата част от датското общество\", написа Ингер Стьойбер в таблоида ВТ (лат.букви - б.ред.), предава БТА. \"Питам се дали религиозна заповед да се следва един от стълбовете на исляма отпреди 1400 години е съвместима с обществото и с пазара на труда в Дания през 2018 г.\", продължава министърът. Стьойбер е член на либералната дясноцентристка партия Венстре на министър-председателя Ларс Льоке Расмусен. Тя посочи, че се страхува от последиците върху \"сигурността и производителността\", тъй като например автобусните шофьори \"нито пият, нито ядат в продължение на повече от 10 часа\". \"Това може да е опасно за всички ни\", смята министърът. Четиридесет и пет годишната Ингер Стьойбер е спорна, но популярна политическа фигура. Тя ръководи от 2015 г. ограничителната миграционна политика на Дания. През март 2017 г. министърът предизвика бурни протести, след като публикува на страницата си във Фейсбук своя снимка с торта по случай \"петдесетата поправка за затягане на на закона\" за имиграцията, приета от правителството. Най-емблематичната мярка, гласувана в началото на 2016 г. от парламентаристите, беше конфискация на имуществото и на личните вещи на мигранти, за да се покрият разходите на престоя им докато се разглеждат молбите им за убежище. Правителството обаче не прибягна до конфискация на бижута, включително годежни пръстени и брачни халки заради огромния отзвук в чужбина и сравняването на тази мярка с нацисткото конфискуване на еврейски вещи, направено от в. \"Вашингтон поуст\".", "date": "2018.05.21", "title": "Датски министър иска мюсюлманите да са в отпуск по време на Рамазана, за да няма риск за околните"}
{"url": "https://www.24chasa.bg/novini/article/6874017", "text": "31-годишен криминално проявен мъж е заловен тази нощ след преследване в столичния кв. \"Обеля\", съобщават от МВР. Около 1,20 ч. служители на пътна полиция се опитали да спрат за проверка тойота. Вместо да спре шофьорът блъснал един от полицаите и продължил. Започнало преследване по Околовръстния път на София. Включили се и допълнителни екипи на полицията. В района на метростанция \"Обеля\" колата е спряна. В този момент пътникът, на 17 г. започнал да гълта таблетки, които носил в себе си. Налогжило се да го откарат в оболница за промивка на стомаха. шофьорът, на 31 г., се оказал без книжка. Тест показал, че е седнал зад волана след употреба на синтетична дрога. Разследването продължава. Случаят е докладван в прокуратурата.", "date": "2018.05.21", "title": "Дрогиран бандит без книжка заловен след преследване в София"}
{"url": "https://www.24chasa.bg/novini/article/6874012", "text": "150 лв. глоба по указа за борба с дребното хулиганство отнесе варненец, стрелял от терасата си във въздуха с газов пистолет. Сигнал за инцидента е подаден на тел. 112 от съседи.  47-годишният варненец е задържан за едно денонощие и осъден по бързата процедура. Няма данни да е бил пиян, или да е стрелял по някой. Още един буен варненец осъмна зад решетките. 58-годишният мъж потрошил задното стъкло на джип чероки, паркиран в тревните площи пред жилищен блок във варненския квартал \"Владиславово\". Той е задържан, а материалите срещу него са предадени на Районна прокуратура Варна.", "date": "2018.05.21", "title": "150 лв. глоба за варненец, стрелял от терасата си"}
{"url": "https://www.24chasa.bg/novini/article/6874018", "text": "\"С дълбоко прискърбие научих за кончината на Христина Ангелакова. Оперното изкуство загуби един от своите най-обичани и талантливи гласове. Незабравимите й изпълнения на престижните музикални сцени оставиха ярка следа в сърцата на многобройните й почитатели и допринесоха за световния респект към българския музикален талант.\" Това написа държавният глава Румен Радев в профила си във фейсбук. \"Отдадеността й към музиката – като артист и педагог, е и ще бъде вдъхновение за младите творци, посветили своите мечти на оперната сцена. България скърби за своята голяма оперна прима\", продължава поста на Радев.", "date": "2018.05.21", "title": "Радев за кончината на Ангелакова: Операта изгуби един от най-талантливите си гласове"}
{"url": "https://www.24chasa.bg/novini/article/6873498", "text": "51-годишен мъж от град Добрич губи контрол над автомобил „Мини” и го преобръща по таван в двора на болницата в Добрич. Инцидентът е станал около 00,50 ч. в неделя – съобщиха от Областната дирекция на МВР, като определят произшествието като самокатастрофа. По първоначална информация, шофьорът получава инфаркт в колата, умира на място и предизвиква произшествието. Също на място е установено, че преди това той е бил в спешното отделение на болницата, където му е извършен преглед – се казва в полицейския бюлетин. Пострадала е возещата се в лекия автомобил 44-годишна жена от град Добрич, която е с фрактури на лява китка и ръка. Назначена е съдебно-медицинска експертиза. По случая е образувано досъдебно производство. Мъжът, който е издъхнал в двора на добричката болница в неделя през нощта, не е бил пациент на Спешното отделение - съобщи зам.- директорът на болницата д-р Бисер Ботев по повод информацията за инцидента от бюлетина на Областната дирекция на МВР, в който пише следното:” На място е установено, че 51-годишен мъж от град Добрич след извършен преглед в спешно отделение потегля с лекия автомобил, губи контрол над МПС и се преобръща по таван”. Проверени са всички регистри на отделенията, като е установено, че починалият не е бил пациент на болницата. От разговор с жената, която е пътувала с него, д-р Ботев е научил, че мъжът се е почувствал зле, решил е да посети болницата, шофирайки сам. На бариерата болката става много силна, което вероятно е довело до изпадането му в безсъзнание, натиска педала на газта и колата се преобръща в двора на болницата. „Този човек не е бил пациент, а е идвал да бъде прегледан в Спешното отделение. За съжаление не е успял да стигне до него” - каза д-р Ботев. Той предполага, че в случая се касае за подадена грешно информация, но по думите му няма как болницата да е виновна за нещо, за което няма вина.", "date": "2018.05.21", "title": "Шофьор прави инфаркт на волана, преобръща колата по таван \nпред болницата в Добрич (Обновена)"}
{"url": "https://www.24chasa.bg/novini/article/6874028", "text": "Пиян мъж се обърна с фолксвагена си в крайпътна канавка и остава в болница със съчетани травми, без опасност за живота. Инцидентът станал около 4 часа сутринта на пътя Добрич-Варна. 40-годишният мъж от Старо Оряхово стъпил здраво на газта, но извъвал контрола над возилото по мокрия асфалт, поднесъл и се обърнал в канавка. Той е откаран в болница със съчетана травма на корем, глава и гръден кош и е настанен за лечение в МБАЛ \"Св. Анна\" във Варна, без опасност за живота. По случая има образувано бързо полицейско производство. При извършената полицейска проверка е установено, че мъжът е управлявал автомобила с концентрация от 1,81 промила в издишания въздух. 19-годишна шофьорка блъсна 26-годишна жена на пешеходна пътека на кръстовище във Варна. Младото момиче правило ляв завой и не пропуснало пешеходката. Ранената жена е откаран в болница с контузни наранявания. Срещу 19-годишното момиче е образувано предварително производство. Още един пешеходец пострада във Варна. В случай става въпрос за малолетно дете, което пресичало бул. \"Левски\" в морската столица. 60-годишен шофьор на фиат не спрял пред детето и го ударил. То е откарано в болница с фрактура на костици на едното ходило, прегледано е и настанено за лечение без опасност за живота. По случая е образувано досъдебно производство.", "date": "2018.05.21", "title": "Пиян мъж се обърна в канавка на пътя Добрич-Варна заради висока скорост"}
{"url": "https://www.24chasa.bg/novini/article/6874036", "text": "Почина репортерът на БНТ Цветелина Атанасова, съобщиха от телевизията.. \"Повече от 25 години тя посвети на Българската национална телевизия. Цветелина Атанасова се гмуркаше в морето, за да ни разкаже за неговото опазване и подводните обитатели. Водеше ни към фаровете и тяхната \"Светлина в безкрая\". Изкачваше планините и даваше личен пример за опазването им. Смелостта и любопитството на Цвети я отведоха и на Антарктида. С филмите за Белия континент ни направи съпричастни към изследванията на полярниците и ни показа красивите залези \"на края на света\". Ще я запомним с нейната деликатност, всеотдайност и приключенски дух\", пишат от  .", "date": "2018.05.21", "title": "Почина репортерът на БНТ Цветелина Атанасова"}
{"url": "https://www.24chasa.bg/novini/article/6874041", "text": "- Обидно е да се третират българските кандидат-студенти като „диви животни“, които могат да се „примамват“. Те са мислещи същества, които започват да се готвят за кандидатстване в университет 1-2 години преди абитуриентския бал.  . Това са лаптопи, смартфони, таблети, почивки и екскурзии до Рим, Париж, Лондон. Аз имам един дефект в характера. Обичам да дарявам. И дълбоко вярвам, не само вярвам, но и категорично съм убеден чрез доказателства от дългата ми практика, че  . Дори и в моите книги с художествена литература има един стих, написан през 2015 година: Поезията е интимно откровение. А що се отнася до добрините, които съм правил, питайте пловдивчани. Те ги знаят. - Ако някой счита, че е некрасиво и незаконно хората да получават подаръци, когато имат празник, това ще бъде средновековна цензура. - Да, може.   Хората могат да бъдат мамени една, две, три, четири, пет години – например, колкото са мандатите на управляващите, но 26 години – не е възможно. Студентите проучват висшите училища, към които са се насочили. Рекламата може само да привлече вниманието им. Нещо повече –  . Той обича да пита „патило“. Това съветваме кандидат-студентите във всички наши реклами:  - Аз лично не се наемам да определям какво е добро и лошо качество във висшето образование и в кой университет то е добро и в кой лошо. Да се борим за добро качество за мен е лозунг, който е подобен на този: „Да живее международното положение“ и „ Да се борим за мир“. Или да вземем качеството на храната в един или друг ресторант. Аз, като си избирам ресторант, гледам дали е пълен с клиенти и се радвам, ако намеря свободна маса. В празен ресторант не влизам. Моите обективни критерии за едно висше училище са: Първо: Дали то   в продължение на две-три десетилетия и дали тези студенти се реализират. От първата учебна година, започнала през 1992 година, до днес ние сме дипломирали над 27 хиляди бакалаври, магистри, специализанти и доктори.   Аз не знам друго висше училище да има такива показатели. - Да. Всички ние, близо 50 университета, трябва да сме различни. Ние   Ако сме еднакви е много зле. Тогава е по-добре да има само един университет. Висшето образование и науката са творчески области. Работим в глобална, световна конкурентна среда. Западните университети със своята агресивна реклама и маркетинг привличат десетки кандидат-студенти, и то най-добрите. Българското общество очаква от нашите висши училища да се противопоставят на тази тенденция. Да предприемат ефективни действия.  Аз никога не бих си позволил да коментирам управлението, решенията, рекламата и маркетинга на който и да е от 50-те ректори на висши училища в България. В нормативната уредба на Съвета на ректорите е отбелязано, че едновременно сме конкуренти помежду си, но в същото време имаме и зона на общи интереси, които трябва да защитаваме. Не е предвидено който и да е от ректорите да се държи менторски, спрямо друг негов колега. Няма ли да е парадоксално ръководството на „Левски“ да дава съвети на ръководството на ЦСКА, какви решения да взема. - Според юристите този мораториум   Западните университети навлизат в България, а ние трябва да излизаме зад граница. Проучванията за развитие на висшето образование показват, че университети, които създават повече свои структури по света се изкачват в рейтинговите нива.  , забрана след забрана за предприемчиви инициативи у нас и зад граница. Мораториумът може да се изобрази като клетка, в която се заключваме самите ние. Това е толкова парадоксално в годината на Българското европредседателство, защото най-висшите европейски ценности са свободите: на развитие, на инициатива, на движение… - Нека ясно кажем пред обществото,  , както навремето се случваше с някои висши училища. Министерство на образованието поддържа   при дипломирането. През тези бариери и птичка не може да прехвръкне. - Гарантирана работа; талантливи професори; перфектно, бързо и отзивчиво обслужване от администрацията; практически насочено обучение – толкова наука, колкото е нужна за практиката; заплатени студентски практики чрез добрите ни връзки с бизнеса; посещения на студентите по програма Еразъм в десетки европейски университети; паркинг за студентските автомобили; стипендии; форми на обучение, които осигуряват възможност едновременно да се учи и да се работи, без да се напуска семейството – задочни, дистанционни и индивидуални. - Каквито и реклами да видят,  към което са се насочили, преди да вземат решение.", "date": "2018.05.21", "title": "Проф. Димитров, ректор на ВУАРР-Пловдив: Обичам да дарявам"}
{"url": "https://www.24chasa.bg/novini/article/6874045", "text": "Условно наказание „лишаване от свобода“ за срок от 2 години с 4-годишен изпитателен срок получи 25-годишен мъж от Каварна за притежание и разпространение на наркотици, чиято обща стойност възлиза на 3437.76 лева. До наказанието се стигна, след като Окръжният съд в Добрич одобри споразумението, сключено между Стефан С. и прокуратурата. Той ще плати и глоба от 5000 лв., както и направените по делото разноски в размер на 1179.71 лева – съобщават от съда. Подсъдимият се призна за виновен в това, че на 4 ноември 2017 г. в Каварна, без надлежно разрешително, е държал с цел разпространение високорискови наркотични вещества - 30.94 грама амфетамин и кофеин, 1.11 грама кокаин и 82 пакетчета с марихуана, с общо тегло 384.79 грама. Мъжът призна, че на същата дата продал на купувач от Каварна 4.87 грама марихуана, на стойност 29.22 лева. Той декларира пред съда, че е подписал доброволно споразумението, съгласен е с неговите параметри и се отказва от по-нататъшното разглеждане на делото по общия ред. Възпитателните грижи за условно осъдения бяха възложени на съответния районен полицейски инспектор по местоживеенето му. Постановеният съдебен акт е окончателен. В отделно заседание съдът разпореди иззетите като веществени доказателства наркотични вещества и една електронна везна да бъдат унищожени.", "date": "2018.05.21", "title": "Наркодилър с условна присъда след споразумение с прокуратурата в Добрич"}
{"url": "https://www.24chasa.bg/novini/article/6874061", "text": "Кандидатът на ДПС Лятиф Расим е новият кмет на кърджалийското село Мост, стана ясно след проведения вчера частичен избор, съобщи БТА. По данни на Общинската избирателна комисия за него са гласували 310 гласоподаватели срещу 55 за опонента му от ПП ГЕРБ Емин Исмаил. Според председателя на ОИК Антоанета Юрукова изборният ден е протекъл спокойно, без инциденти и без подадени жалби и сигнали. \"Получихме 80 процента за ДПС и за Лятиф Расим, което означава ясна и категорична подкрепа за ДПС от една страна. От друга частичният избор в село Мост показал родовата подкрепа за кандидата на ГЕРБ и очерталата се безпринципна коалиция между ГЕРБ и ДОСТ\", коментира заместник-председателят на ДПС избора в село Мост Хасан Азис. За областния координатор на ГЕРБ Цвета Караянчева частичният избор в село Мост е успех за ГЕРБ, тъй като подкрепата за техния кандидат се е увеличила от 12 гласа на предишните избори на 55 при сегашните. \"ДПС губи 100 гласа от предишните избори и се опитва да тази загуба. Колкото и да се опитват да ни пришият към ДОСТ, няма как да им се получи. На предишните избори ДОСТ имат 94 гласа, ние сега имаме 55, само наши, на ГЕРБ\", коментира Цвета Караянчева.", "date": "2018.05.21", "title": "Кандидатът на ДПС Лятиф Расим е новият кмет на кърджалийското село Мост"}
{"url": "https://www.24chasa.bg/novini/article/6874069", "text": "Председателят на Комисията по вътрешна сигурност и обществен ред Цветан Цветанов се срещна със заместник-председателя на Камарата на представителите на Румъния Кармен-Илеана Михалеску. Двамата обсъдиха двустранното сътрудничество. „Важно е след края на Българското председателство на Съвета на ЕС и по време на Румънското председателство да продължим да държим темата за нашия регион в европейския дневен ред“, подчерта Цветан Цветанов. Кармен-Илеана Михалеску посочи, че като съседи и партньори не само на европейско, но и на евроатлантическо ниво, двете страни трябва да продължат да работят активно за общите си интереси. В срещата участваха народни представители от Комисията по вътрешна сигурност и обществен ред на Народното събрание и от Комисията по отбрана, обществен ред и национална сигурност в Камарата на представителите на Румъния.", "date": "2018.05.21", "title": "Цветанов: Важно е да продължим да държим темата за нашия регион в европейския дневен ред"}
{"url": "https://www.24chasa.bg/novini/article/6874095", "text": "Министърът на околната среда и водите Нено Димов подписа договори за изграждане на инсталации за отпадъци в общините Доспат и Пловдив по оперативната програма \"Околна среда 2014-2020 г.\"/ОПОС/. Това съобщиха от пресцентъра на МОСВ. Договорът с община Доспат е за изграждане на инсталации за компостиране и за предварително третиране на битови отпадъци. Целта е намаляване на количеството депонирани битови отпадъци чрез осигуряване на допълнителен капацитет за предварително третиране. Компостиращата инсталация за разделно събрани зелени отпадъци е с капацитет 2150 тона годишно. Съоръжението за предварително третиране ще преработва 6400 тона смесено събрани битови отпадъци годишно. Двете инсталации ще обслужват над 40 000 жители на територията на общините Доспат, Сатовча, Девин, Борино и Сърница. Общият размер на инвестицията е близо 9,7 млн. лв. ОПОС осигурява безвъзмездна финансова помощ в размер на 7,3 млн. лв. Срокът за изпълнение на проекта е 24 месеца. С община Пловдив е подписан договор за изграждане на компостираща инсталация за разделно събрани зелени и биоразградими битови отпадъци. Съоръжението е с капацитет 15 000 тона годишно и ще обслужва 345 000 жители. Дейностите на площадката за компостиране ще бъдат извършвани по начин, недопускащ замърсяване на околната среда. Успешното изпълнение на проекта ще доведе до намаляване на количеството депонирани зелени и биоразградими битови отпадъци, както и ефективното им използване като ресурс. Проектът е на стойност над 9 млн. лв., като ОПОС осигурява близо 6 млн. лв. Срокът за приключване на дейностите е 19 месеца.", "date": "2018.05.21", "title": "Пловдив и Доспат ще строят инсталации за отпадъци"}
{"url": "https://www.24chasa.bg/novini/article/6874141", "text": "Кметът на София Йорданка Фандъкова даде началото на нова гаранционна схема за подпомагане на предприемаческата активност в столицата - програма за финансиране на иновативни стартиращи предприятия (програма ФИСП). Тя и главният изпълнителен директор на Банка ДСК Виолина Маринова подписаха споразумение за партньорство в рамките на програмата, съобщи БТА. Схемата за финансова подкрепа ще се реализира от Общинския гаранционен фонд за малки и средни предприятия (ОГФМСП) и е насочена към улесняване на достъпа на нови иновативни предприятия до финансов ресурс за реализацията и развитието на техните бизнес проекти. Фандъкова отбеляза, че е много важно Столичната община да има истински финансов инструмент, с който да подкрепя стартиращите компании и предприемчивите и иновативни млади хора, които са готови да рискуват, но да създават и да утвърждават града ни като място за иновации и бизнес. По думите й екипът й има амбицията София да се превърне в своеобразна балканска столица на предприемачеството и иновациите. Кметът посочи, че Общинският гаранционен фонд е доказал своята ефективност - над 620 проекта за малки и средни предприятия са гарантирани досега, над 115 млн. лв. е била стойността на проектите, а гаранционният ангажимент е бил близо 31 млн. лв. За тази година гаранционната сума в бюджета на Фонда е 2,1 млн. лв., като от тях 600 000 лв ще се отделят за този специален финансов инструмент. По думите на Фандъкова гаранционният фонд работи с общо 13 банки, но Банка ДСК е първата, която е откликнала на новата идея на Столичната община. Виолина Маринова, главен изпълнителен директор и председател на УС на банката, посочи, че с подписването на това споразумение се дава възможност да се развиват микропредприятията. Гаранционният фонд и банката ще гарантират 50 на 50 риска на тези нови фирми, които ще получат кредит от ДСК.", "date": "2018.05.21", "title": "Фандъкова даде старт на нова схема за помощ на предприемачи в София"}
{"url": "https://www.24chasa.bg/novini/article/6874138", "text": "Вчера в полицията бил получен сигнал за пожар в къща в Костинброд. Огънят бил потушен от екипи на пожарната служба. При последвалия оглед от дежурно – оперативна група в различни помещения на първия и втория етаж, били открити множество найлонови торби, съдържащи суха зелена тревиста маса, реагираща при направения наркополеви тест на марихуана, както и електронна везна, съобщиха от пресцентъра на МВР. В една от стаите на втория етаж криминалистите установили оборудвана с климатици, въздуховоди, вентилатори и лампи с високо напрежение нарколаборатория за отглеждане на канабис, откъдето са иззети общо 67 саксии от растението, достигнало различен етап на развитие. В друго помещение, пригодено като сушилна, служителите намерили три чувала със суха зелена тревиста маса, с тегло около 35 кг. В хода на разследването по случая е установен и задържан собственикът на къщата – И.П. /35г./ от Костинброд. Мъжът е с криминални регистрации в полицията. По случая е образувано досъдебно производство, материалите са докладвани на Районната прокуратура.", "date": "2018.05.21", "title": "Пожар разкри нарколаборатория в къща в Костинброд, собственикът е задържан"}
{"url": "https://www.24chasa.bg/novini/article/6874155", "text": "Да, говорихме за енергийни проекти, но с премиера Медведев се обединихме около мнението, че в търговско-икономическите отношения и в енергийните проекти има огромен потенциал, заяви президентът Румен Радев пред журналисти след срещата. Той коментира срещата като пробив, защото е първата на най-високо равнище след продължително прекъсване. Затова нейната важност е голяма, активният политически диалог на най-високо равнище е важно условие за резултати във взаимодействието във всички останали области от взаимен интерес, каза Радев. По неговите думи визитата му вече дава резултат, в последните седмици българското правителство е излязло от летаргията по отношение на Русия, вече има анонси за съживяване на проекта за АЕЦ \"Белене\", което предполага и руско участие. Министърът на енергетиката също беше в Русия, припомни Радев, като коментира всичко това като похвално, но недостатъчно. По думите му положителният импулс от срещите с премиера Медведев и с президента Путин утре трябва да бъде използван по най-добрия начин от българското правителство, защото срещите дават такъв импулс и отварят възможности за работа на министрите. Затова и Радев очаква, като добави, че премиерът Медведев се е ангажирал, най-вероятно през септември тази есен да се състои отлаганата от години 16-а сесия на междуправителствената комисия по икономическо и научно-техническо сътрудничество. Там вече в конкретика всички проекти трябва да се разглеждат и съответно да се вземат решения по тях. Попитан за споменатата от него възможност за пряка доставка на газ през Черно море, президентът Радев коментира, че средата за сигурност вече е станала толкова сложна, че не само България, ЕС осъзнава все повече, че е най-добре да има директен излаз за доставка на газ в държава член на Съюза. Ето тук можем да анализираме цялостната ситуация и затова аз призовавам двете правителства да преразгледат още веднъж възможността за пряка доставка на руски газ през Черно море в България, разбира се, с Европейската комисия, каза Радев. Той даде като пример и Северен поток. В отговор на въпрос Румен Радев каза, че премиерът Медведев не е поставял темата за санкциите спрямо Русия. Санкциите не са повод за замразяване на отношенията, както си мислим много често, коментира Радев. Той посочи, че след два дни в Русия ще бъде президентът на Франция, която за миналата година е успяла да измести Германия като пряк инвеститор номер едно в Руската федерация. Знаете мнението ми за санкциите, но това е въпрос от компетентността на Европейския съвет, където България се представлява от министър-председателя, добави Радев. В отговор на въпрос президентът посочи, че премиерът Борисов ще посети скоро Русия и отново добави, че е много важно да се използва този импулс, двете правителства да работят заедно за конкретизиране на сфери за сътрудничество. Същевременно той посочи, че има и тежки области, където трудно ще се намери решение, но не трябва да се бяга от диалог. Като такава Радев открои лицензионния режим за производство на военна техника, въоръжение и резервни части по спогодба между НРБ и СССР. По думите му тук България има своите определени интереси, българският военнопромишлен комплекс, което е обяснил откровено и на премиера Медведев, е важна част от българската икономика. Има изисквания на руската страна, които са неприемливи за нас и България трябва да отстоява своите интереси, каза Радев. Като пример той даде изискването България предварително да съгласува с руската страна продажба на произведена у нас военна техника и въоръжение в други страни. Това за нас е неприемливо, заяви Радев, който добави, че ясно е обяснил това на премиера Медведев. По думите му обаче това не означава, че не трябва да има диалог и намиране на решение, което е взаимноизгодно и за двете страни. Държавният глава Румен Радев положи венци пред Паметника на Св. св. Кирил и Методий и Паметника на Героите от Плевенската епопея в Руско-турската освободителна война в Москва.", "date": "2018.05.21", "title": "Радев: И Борисов скоро ще посети Русия. Срещата ми с Медведев е пробив (Снимки)"}
{"url": "https://www.24chasa.bg/novini/article/6874171", "text": "Отменена е мярката за неотклонение задържане под стража на българина, задържан в събота на гара \"Сен Шарл\" в Марсилия заради \"странно поведение\". Не са му повдигнати никакви обвинения, но френската полиция не го е освободила, тъй като той е издирван в България, съобщи Франс прес, като се позова на френската прокуратура1 пише БТА. България е издала европейска заповед за арест на мъжа заради опит за убийство през 2012 година. Той трябва да се яви утре пред апелативния съд на Екс ан Прованс, съобщи прокурор Ксавие Тарабо. Заради опита за убийство задържаният е осъден на шест години затвор, добави АФП, като се позова на българското министерство на вътрешните работи. . У българина бе намерена електрическа и електронна техника, която \"сама по себе си не е опасна\", но \"е можела да се използва за изработване на взривно устройство\", добави прокурор Тарабо. Мъжът, който е на 48 години, е отказал да разкрие самоличността си и е твърдял, че е чеченец. Чак вчера късно следобед следователите са успели да го идентифицират. След ареста гарата е била затворена за 4 часа, за да могат сапьорите да си свършат работата.", "date": "2018.05.21", "title": "Оставиха българина в ареста в Марсилия, защото бил издирван от властите ни"}
{"url": "https://www.24chasa.bg/novini/article/6874181", "text": "Столична община да изиска информация за охраната на водоемите около София и да обяви публично резултатите от нея за спокойствие на гражданите. За това настоява общинският съветник от групата на БСП Николай Николов, който е член на Комисията по обществен ред и сигурност към СОС, съобщиха от пресцентъра на БСП София. \"Столична община е в правото си да организира и насрещна проверка, коментира общинският съветник от БСП. - И трябва да го направи. Също така ще предложа на следващото заседание на Комисията по обществен ред и сигурност с колегите да посетим водоемите и лично да проверим каква е охраната им. Според актуалната наредба има специални изисквания за санитарно-охранителните зони. Тези обекти попадат в първа категория от гледна точка на националната сигурност и трябва да бъдат пазени стриктно\". Николай Николов засегна и темата за киберсигурността, която засяга и системите, обслужващи водоемите. \"Как е гарантирана сигурността на тези електронни системи в пречиствателните станции и как са защитени от евентуален пробив, попита още общинският съветник от БСП. - Предвид коментираната през уикенда тема за състоянието на питейната вода в София, Столична община е длъжна да изиска информация за охраната на системите. Гражданите на София пък са в правото си да искат доказателства, че сигурността на водата, която потребяват, е гарантирана. Хората не трябва да имат и капка съмнение, че водата, която пият, е опасна за живота и здравето им\".", "date": "2018.05.21", "title": "Николай Николов: Столична община да изиска проверка на охраната на водоемите около София"}
{"url": "https://www.24chasa.bg/novini/article/6874335", "text": "Русия призна законността на изборите във Венецуела, състояли се вчера и смята, че те ще помогнат за решаване на задачите, стоящи пред страната, каза днес директорът на отдела за Латинска Америка в руското външно министерство Александър Шчетинин, цитиран от ТАСС. \"Резултатите (от състоялите се избори) вече носят необратим характер - две трети от гласовете са подадени за действащия президент Николас Мадуро\", каза руският дипломат, като се позова на официални данни от Националния избирателен съвет на Венецуела. \"Смятаме, че това е важен етап от живота на венецуелското общество, който създава необходимите условия за по-нататъшно решаване на сложните задачи, стоящи пред страната, преди всичко в социално-икономическата сфера\", допълни той. Шчетинин обърна внимание, че в президентските избори във Венецуела са се намесвали правителства на трети страни, които открито са призовавали към бойкот на гласуването, предаде БТА. \"Ние често чуваме обвинения към Русия, че се намесваме в избори в трети страни. Но какво да кажем, когато редица правителства, включително (САЩ), априори заявиха, че не признават гласуването и поставяха пречки пред провеждането му сред венецуелската диаспора на територията на своите страни\", подчерта той.", "date": "2018.05.21", "title": "Русия призна изборите във Венецуела и разобличи намесата в тях на трети страни"}
{"url": "https://www.24chasa.bg/novini/article/6874333", "text": "Испанското правителство призна правомощията на новоизбрания регионален премиер на Каталуня Ким Тора, но възрази срещу избора му на министри - някои от които се намират в ареста - и отказа да утвърди избрания от него екип, предаде Ройтерс, като се позова на официални документи. Този развой означава, че Мадрид ще продължи да налага пряко управление над североизточната област. Тора е сепаратист, искащ да възстанови състава на правителството, което обяви независимост от Испания през октомври, и за целта предложи за министри четирима души, които или са в ареста, или живеят в самоналожено изгнание, предава БТА.  Мадрид и Барселона са в продължаващо вече месеци наред противопоставяне помежду си, след като през декември на свиканите от централното правителство предсрочни избори в Каталуня сепаратисткият блок запази мнозинството си в регионалния парламент. По силата на извънредното законодателство, позволило да бъде въведено прякото управление над делата на Каталуня, Мадрид трябва да сложи край на прякото управление, щом бъде напълно съставено каталунско правителство с назначени министри. Централната власт обаче заяви, че номинирането на четиримата, които са обвиняеми за престъпления, вариращи от бунт до злоупотреби с публични средства, представлява умишлена провокация. Сега вече не е ясно кога ще бъде отменено прякото управление на Мадрид, отбелязва Ройтерс. Днес испанският премиер Мариано Рахой заяви, че се надява Каталуня скоро да състави жизнеспособно правителство, което да спазва законите. \"Надявам се скоро да има правителство, което да е жизнеспособно, което да спазва закона и да влезе в диалог с нас\", каза той в реч в Галисия. \"Да бъде такова правителство, което ще работи за връщане на институционалната и политическа нормалност в нашата страна.\" Испанските съдилища постановиха, че референдумът за независимост от 1 октомври и провъзгласената след това независимост от Испания са незаконни, защото противоречат на испанската конституция, в която е записано, че Испания е неделима. В събота Рахой разговаря по телефона с двама опозиционни лидери - Педро Санчес на Испанската социалистическа партия и Алберт Ривера на формацията \"Гражданите\", за да обсъдят обстановката и да поиска подкрепата им. Двете партии, които заедно с десноцентристката Народна партия на Рахой представляват мнозинство в испанския парламент, се обединяват около мнението, че докато не дойде на власт ново регионално правителство, прякото управление на Каталуня трябва да продължи. \"Ние, всички тези партии, които подкрепяме конституцията, трябва да приемем действителността и заедно да приложим конституцията\", каза Ривера в телевизионно интервю днес. \"В Каталуня има нужда от мир и стабилност заради нейната икономика и социална хармония.\" Миналата седмица регионалният каталунски парламент одобри кандидатурата за регионален премиер на Тора. Тя бе предложена от намиращия се в момента в Германия бивш лидер на Каталуня Карлес Пучдемон. Пучдемон изчаква в Германия решението на германския съд, който трябва да се произнесе по искане на Испания за екстрадирането му по обвинения в злоупотреба с публични средства, свързана с организирането на незаконния референдум за независимост на Каталуня, провел се през октомври, отбелязва Ройтерс.", "date": "2018.05.21", "title": "Мадрид блокира новия състав на каталунското правителство"}
{"url": "https://www.24chasa.bg/novini/article/6874336", "text": "Министерството на икономиката подкрепя развитието на иновациите, защото растежът на българската икономика зависи до голяма степен от високотехнологичните компании. Това е казал заместник-министърът на икономиката Лъчезар Борисов по време на Петия конкурс, обявен от Съвета по иновации и развитие на технологиите при Българската търговско-промишлена палата, съобщиха от министерството. По думите на икономическия зам.-министър няколко са посоките на въздействие в подкрепа на предизвикателната среда, в която се развива бизнесът, и които биха допринесли за по-висока добавена стойност. От една страна, стои работата на Патентното ведомство в контекста на агресивното намаляване на административната тежест, а от друга - подобрените процедури в сферата на иновациите и изпълнението на стратегията за интелигента специализация. Важен фактор е и оперативната програма \"Иновации и конкурентоспособност\", която чрез своите схеми съдейства за внедряването на иновациите. Зам.-министър Борисов е подчертал още, че за първото тримесечие на 2018 г. структурата на БВП показва, че има 7,2 на сто нарастване на инвестициите по показателя бруто образуване в основен капитал, което е показателно за развитието на българската икономика. Разчитаме, че ръстът на инвестициите ще е съпроводен от разгръщане на инвестиционната дейност на бизнеса, е допълнил той. По време на събитието зам.-министърът е наградил компания в категорията \"Успешна иновативна фирма\" за предлаганите иновативни продукти, разработени на базата на задълбочени изследвания с български и международни научни колективи, като са насочени към задоволяване на потребностите на голяма група хора. Те са конкурентни и са със значителни предимства пред аналогичните на пазара. Направените производствени и финансови анализи, икономическата и техническата оценка доказват че предлаганите продукти от компанията са с висок пазарен потенциал.", "date": "2018.05.21", "title": "Зам.-министър Борисов: Растежът на икономиката зависи от високотехнологичните компании"}
{"url": "https://www.24chasa.bg/novini/article/6874350", "text": "Министър-председателят Бойко Борисов разпореди на министрите на финансите и на здравеопазването да предложат механизъм, който да гарантира редовното изплащане на възнагражденията на лекарите и медицинския персонал в болниците във Враца и в Ловеч, въпреки наложените на лечебните заведения запори от кредиторите им. Общата сума на дължимите заплати за месеците февруари-април в МБАЛ „Хр. Ботев“ и МБАЛ „Параскев Стоянов“ са в размер на 1 873 113 лв. Това съобщиха от пресцентъра на Министерския съвет. В разговор с двамата министри премиерът посочи, че разбира техните аргументи като финансисти, но не може да допусне професионалисти, положили висококвалифициран труд, да бъдат лишени от добросъвестно изработените си заплати. Демотивирането на тези специалисти би могло да има тежки последици за здравето и живота на хората в областните центрове и в областите Враца и Ловеч, посочи Борисов. Той подчерта, че спазването на финансовата дисциплина по отношение разходването на публични средства е основен фактор за гарантирането на адекватни здравни грижи, но контролните функции не са задължение на редовия медицински персонал и той не може да бъде държан отговорен за действия или бездействия на ръководствата на болниците. Министър-председателят настоя за по-строг контрол върху законосъобразността на сключваните от лечебните заведения договори и изрази очакване, че виновните за лошото финансово състояние на болниците в Ловеч и Враца ще понесат отговорността си. След разговора с премиера Борисов и в резултат на анализите, направени от страна на министерствата на финансите и на здравеопазването, на заседанието на правителството в сряда министърът на здравеопазването ще предложи осигуряване на необходимите средства за разплащане на просрочените задължения за възнаграждения и осигурителни вноски на медицинския персонал и служителите от двете болници. Приемането на това решение ще защити в максимална степен обществения интерес и ще гарантира нормалното функциониране на лечебните заведения.", "date": "2018.05.21", "title": "Борисов иска механизъм за изплащане на заплатите в болниците в Ловеч и Враца"}
{"url": "https://www.24chasa.bg/novini/article/6874342", "text": "Шестгодишното българско момиченце, чиито родители българи бяха убити на 12 февруари т.г. в дома им в Кейптаун, Южна Африка, се прибра в родината благодарение на съвместните усилия на външните министри на двете държави Екатерина Захариева и Линдиве Сисулу. Това съобщиха от Министерството на външните работи. Днес в Буенос Айрес, където Захариева води делегацията на ЕС за срещата на външните министри от Г-20, българският първи дипломат благодари на г-жа Сисулу за съдействието. “Това е резултатът, когато повече жени влизат в политиката”, коментира ръководителката на южноафриканската дипломоция. Още на 29 март, по време на работното си посещение в Република Южна Африка, вицепремиерът Екатерина Захариева повдигна въпроса за 6-годишното българско момиченце пред своя колега Линдиве Сисулу. Миналата седмица съдът окончателно разреши завръщането на детето в България и посланик Стефанов доведе момиченцето у нас.", "date": "2018.05.21", "title": "6-годишно българче, чиито родители бяха убити в Кейптаун, се прибра в България"}
{"url": "https://www.24chasa.bg/novini/article/6874355", "text": "Македонският парламент избра днес Анита Ангеловска Божоска за нов управител на Народната банка, предаде агенция МИА. Тя ще бъде първата жена управител на централната банка. За нейната кандидатура гласуваха 81 депутати, без \"против\" и въздържали се, предаде БТА. Изборът на новия управител на централната банка бе предшестван от политически спорове. Президентът Георге Иванов предложи да се продължи мандатът на действащия управител Димитър Богов, а Демократичният съюз за интеграция, който е част от управляващата коалиция, смяташе, че постът трябва да се заеме от бившия министър на икономиката Фатмир Бесими. Седемгодишният мандат на Димитър Богов изтече днес.", "date": "2018.05.21", "title": "Избраха Анита Ангеловска Бежоска за нов управител на македонската централна банка"}
{"url": "https://www.24chasa.bg/novini/article/6874365", "text": "Китайският президент Си Цзинпин все повече разчита на своя приятел и доверен сътрудник Ван Цишан да му помогне да ръководи външнополитическите отношения, подготвяйки се за потенциално болезнената търговска битка със САЩ и за състезанието кой да играе водеща роля в Азия, пише Кристофър Бодин от \"Асошиейтед прес\". Шейсет и девет годишният Ван бе назначен за вицепрезидент през март, но на символичния си от историческа гледна точна пост той упражнява много по-голямо влияние, макар че поради възрастови ограничения излезе от от върховния орган на управляващата комунистическа партия. Да разгледаме новата роля на Ван, какво ще допринесе той на този пост, кои са най-неотложните външнополитически предизвикателства пред Китай и как Ван и Си ще ги решават: Нова външнополитическа роля Последното доказателство за влиянието на Ван дойде тази седмица, когато той беше определен за член на Комисията за външни работи на Си, група на комунистическата партия, натоварена с разпространяването на \"дипломация с китайски черти\". Става дума за по-общата концепция на Си, че Китай трябва да бъде по-активен по отношение на глобалните проблеми и защитата на интересите си в международните институции. От Ван, който преди е бил ключов преговарящ по търговските въпроси със САЩ, се очаква да уреди търговския спор с Америка, в който и двете страни заплашиха да наложат мита за десетки милиарди долари. Сред съветниците на Си Ван изглежда играе особена роля, още от времето, когато двамата са работили като селскостопански труженици през Културната революция от 1966-1976. Тогавашният лидер Мао Цзедун нареди образованите младежи от политически влиятелни семейства да бъдат изпращани в провинцията, за да се учат от селската класа. Като близък довереник на Си статутът на Ван е по-висок и от този на външния министър Ван И, и на висшия съветник по националната сигурност Ян Цзечъ, казва Чжан Баохуей, директор на Центъра за азиатско-тихоокеански изследвания в университета Линан в Хонконг. Си обаче ще продължи да дърпа юздите, а \"ролята на Ван би могла да е да превърне идеите на Си в последователни политики\", казва Чжан. Заедно с икономическия цар Лю Хъ, Ван \"със сигурност е един от съюзниците на Си, който се откроява в чужбина\", казва Жером Дойон, политически сътрудник в Европейския съвет за външна политика в Париж. Дълъг списък с контакти В новата си роля Ван се очаква да използва многото си контакти с видни чужденци, натрупан през десетилетната му работа. Сред тях са бившият американски министър на финансите Хенри Полсън и бившият президент на Голдман Сакс Джон Торнтън. Полсън, който познава Ван от 15-годишната си работа в Голдман Сакс, го споменава през 2015 г. в книгата си \"Среща с Китай\" и разказва, че тогавашният вицепремиер му е казал по време на форума за Американско-китайски диалог през 2008 г., когато се засилват икономическите опасенията, че: \"Вече не сме сигурни, че трябва да се учим от вас\". Ван е известен с острия си ум и широките познания по икономика и международна политика, почерпени отчасти от професионалния му опит като историк и специалист по музейно дело. Това кара много чужди гости да искат съвета му. От началото на тази година той се е срещнал със сингапурския премиер Ли Сян Лун и външните министри на Пакистан, Непал, Индия и Филипините. В последните години Ван стана известен най-вече с прилагането на голямата офанзива на Си срещу корупцията и политическата нелоялност, която доведе до наказания за 1,5 милиона партийни членове, включително с доживотни присъди за бивши високопоставени служители. Но познанията му за САЩ и американската икономика изглежда са тайното му оръжие, имайки предвид назряващата търговска война. На среща с делегация на американски бизнес лидери миналата седмица, той направи дълъг преглед на отношенията на САЩ с Китай и каза, че \"въпреки ветровете и дъждовете, те винаги са напредвали\". \"Двете страни трябва да задълбочат взаимното разбиране, да стимулират доверието помежду си и да решат различията си чрез диалог и преговори\", каза той, цитиран от Китайската централна телевизия. Северна Корея, Южнокитайско море и други предизвикателства Ван пое водеща роля в момент, когато Китай се стреми да си гарантира, че интересите му ще бъдат защитени на предвидените за следващия месец разговори между президента Доналд Тръмп и севернокорейския лидер Ким Чен-ун. Китай е най-важният съюзник на Северна Корея и неин водещ икономически партньор. Събитията на Корейския полуостров са труднопредвидими, но Китай ще продължи да разширява контрола си над Южнокитайско море - кампания, за която някои вече твърдят, че е постигнала много важни резултати. Чрез изграждането на военни обекти върху седем изкуствено създадени острова Китай \"сега е способен да контролира Южнокитайско море при всички сценарии с изключение на война със САЩ\", написа в документ, подготвен за Конгреса, адмирал Фил Дейвидсън, новият началник на Тихоокеанското командване на САЩ. Китай освен това спори с Япония за контрола върху острови в Източнокитайско море и подводни ресурси, поднови и заплахите си да нападне самоуправляващия се Тайван, за който твърди, че е част от територията му. (БТА)", "date": "2018.05.21", "title": "\"Асошиейтед прес\": Доверен съюзник на китайския президент ще влияе все повече на външната политика на страната"}
{"url": "https://www.24chasa.bg/novini/article/6874376", "text": "Международна група астрономи намери доказателство за съществуването на девета планета в Слънчевата система, съобщи Лента, цитиран от БТА.  Те открили транснептуновия обект 2015 BP519. Той е на разстояние 55 астрономически единици от Слънцето (една астрономически единица е равна на разстоянието от Земята до Слънцето). Транснептуновият обект 2015 BP519 е открит с помощта на телескопа \"Виктория Бранко\" в Чили в рамките на проекта \"Дарк енерджи сървей\". Свръхчувствителната камера, с която е снабден апаратът, се използва за търсене на тъмни обекти, разположени извън Млечния път, но също така и за небесни тела в Слънчевата система, които се намират отвъд орбитата на Нептун. Наблюденията върху 2015 BP519, продължили 1110 дни, са позволили да се определят характеристиките на неговата орбита. Максималната му отдалеченост от Слънцето е 450 астрономически единици, а минималната - 36, ексцентритетът на орбитата му е 0,92, а наклонът - 54 градуса. Според изчисленията, ако 2015 BP519 се е образувал в Слънчевата система, орбитата му не може да се обясни с влиянието на известните големи планети. Резултатите от компютърна симулация са показали, че наблюдаваното накланяне и голямата полуос са могли да се формират и запазят за дълго време само под въздействието на все още неоткрита девета планета. Транснептуновите обекти са небесни тела, които напълно или почти напълно се намират отвъд орбитата на Нептун. Орбитите на някои от тях могат да бъдат удължени, в резултат на което те се оказват по-близо до Слънцето от осмата планета. Някои транснептунови обекти, като например Плутон, имат напълно сферична форма, затова астрономите ги отнасят към планетите-джуджета.", "date": "2018.05.21", "title": "Астрономи откриха доказателство за съществуването на девета планета"}
{"url": "https://www.24chasa.bg/novini/article/6874381", "text": "Варненският Окръжен съд остави под домашен арест 53-годишния гражданин на Руската федерация Юрий В. Той е обвинен в родината си за данъчни престъпления. Съдебните власти в родината му са поискали чрез Интерпол-Москва временното му задържане с намерение за екстрадиция. Заповедта за ареста на Юрий е издадена на 16.02.2018 год. от Районен съд в гр. Томск, Руска Федерация, за неплащане на данъци и такси, в особено големи размери. Според изпратените до българските власти документи в периода от 18.04.2014 г. до 28.03.2015 г., в Томск, в качеството му на директор на фирма \"Технические средства охрани\" Юрий е натрупал данъчни задължения в размер на 23 413 196 руски рубли. Според Наказателния кодекс на Руската Федерация, за подобно престъпление предвиденото максимално наказание е лишаване от свобода за срок до 6 години. През април тази година 53-годишният руски гражданин беше временно задържан под домашен арест за срок от 30 дни, докато се изчакваха документите от Русия за започване на производство по екстрадиция. Варненският окръжен съд, като съобрази всички представени доказателства и становища прецени, че искането за временно задържане е съобразено с изискванията на Европейската конвенция за екстрадиция, както и, че е налице валидна заповед за арест. Декларирано е и намерението на руските съдебни власти да искат екстрадицията. В съдебна зала бяха представени документи, удостоверяващи, че Юрий В. има постоянен адрес във Варна, където живее със семейството си и децата си, както и, че стриктно е изпълнявал предишната си мярка за неотклонение. Затова магистратите отново определиха мярка \"домашен арест\" до началото на същинското производство по екстрадиция.", "date": "2018.05.21", "title": "Домашен арест за руснак, обвинен в данъчни престъпления"}
{"url": "https://www.24chasa.bg/novini/article/6874377", "text": "Близо 2000 столичани, гости на столицата и много чужденци посетиха Деня на отворените врати в НДК, дома на Българското председателство, съобщиха от пресцентъра на Министерство за Българското председателство на Съвета на ЕС 2018 Те разгледаха залите, в които за близо пет месеца заседаваха над 20 000 делегати. Гостите видяха и емблематичната зала 3, на чиято кръгла маса до петък миналата седмица стояха лидерите на ЕС и партньорите от Западните Балкани. Малки и големи научиха повече за ролята на ротационното председателство на Съвета на ЕС, за работата на Съвета, за важните събития от календара на Българското председателство, както и за многобройните произведения на изкуството на територията на НДК, поставени още при изграждането на сградата през 1981 г. в чест на 1300-годишнината от основаването на Българската държава. Малки деца, ученици от София и страната, техните родители, възрастни хора над 90 години, англичани, датчани, италианци и много други се разходиха из НДК и напълно се потопиха в атмосферата на Българското председателство. Техни гидове бяха служителите от Министерството за Българското председателство, които от първо лице им разказваха за провеждането на заседанията от календара на председателството. Посетителите си направиха и „фемили фото“, задължителна снимка за всяко събитие от най-високата категория, която е с участието на министри. А накрая, малко преди да си тръгнат, изпълнени с много впечатления, получиха подарък – информационни материали за Европейския съюз и сувенири.", "date": "2018.05.21", "title": "Близо 2000 гости посетиха Деня на отворените врати в Дома на европредседателството"}
{"url": "https://www.24chasa.bg/novini/article/6874403", "text": "Двама души са загинали при взрив в столицата на Азербайджан Баку. Взривът е станал в кафене, намиращо се в близост до търговски център „Елит“ в Бингадински район, предаде  Други двама души са ранени и са откарани в болница. Причините за взрива засега са неизвестни. На място са медицински и следователски екипи. ", "date": "2018.05.21", "title": "Взрив в кафене, в Баку, двама души са загинали"}
{"url": "https://www.24chasa.bg/novini/article/6874392", "text": "Председателят на Комисията по вътрешна сигурност и обществен ред Цветан Цветанов и членове на комисията разговаряха с министъра на вътрешните работи на Румъния Кармен Дан. Българските народни представители са на работно посещение в Румъния по покана на Комисията по отбрана, обществен ред и национална сигурност на Камарата на представителите на Румъния. Това съобщиха от пресцентъра на парламента. \"Много е важно, че парламентите на България и Румъния имат толкова добре изградени връзки за сътрудничество в сферата на вътрешните работи. Радвам се, че сте тук и ще имате възможността да посетите структури, пряко свързани с работата на нашето ведомство, отбеляза министър Кармен Дан. Тя поздрави българската делегация за успешното протичане на европредседателството и съобщи, че част от приоритетите на България ще бъдат продължени от Румъния по време на тяхното председателство Като политици важно е да се опитваме да бъдем полезни на практиците в сферата и да подпомагаме тяхната дейност чрез своите решения, за да гарантираме сигурността на гражданите, посочи Цветан Цветанов. Той благодари за подкрепата на председателя на Комисията по отбрана, обществен ред и национална сигурност на Камарата на представителите на Румъния Дорел Къпрар при приемането на процедурните правила за Съвместната група за парламентарен контрол на Европол. Ние също ще подкрепим Румъния в различните формати от сектор „Сигурност“ по време на тяхното председателство. Включително и в рамките на Залцбургския форум, ангажира се Цветан Цветанов.", "date": "2018.05.21", "title": "Цветанов в Румъния: Като политици важно е да се опитваме да бъдем полезни на практиците в сферата"}
{"url": "https://www.24chasa.bg/novini/article/6874544", "text": "Шведските домакинства ще получат по пощата книжка с мерките, които трябва да се вземат в случай на конфликт или природно бедствие, съобщи Франс прес, цитирана от БТА.  Тя е съставена по поръчка на правителството на 13 езика и съдържа информация за убежища, с какви храни да се запасяват хората, на какви източници на информация да се доверяват. Наръчникът ще бъде изпратен до 4,8 милиона домакинства от 28 май до 3 юни. В 20 илюстрирани страници са описани заплахите, на които може да бъдат изложени жителите на 10-милионната скандинавска страна - война, атентат, кибератака, тежки инциденти или природни бедствия. Последното подобно ръководство е издадено през 1961 г., в разгара на Студената война. Въпреки че Русия не е спомената в текста, шведски държавни служители се опасяват от нападение в случай на открит конфликт с НАТО, за да се отреже морският път на северноатлантическия съюз към балтийските страни членки, посочи АФП. Въпреки че Швеция няма сухопътна граница с Русия, двете страни имат излаз на Балтийско море и Москва има военноморска база в Балтийск в Калининградска област.", "date": "2018.05.21", "title": "В Швеция раздават книжки с инструкции за война или природни бедствия"}
{"url": "https://www.24chasa.bg/novini/article/6874550", "text": "Трима души бяха убити, а деветима други ранени при нови сблъсъци в източната сепаратистка проруска част на Украйна, предаде Франс прес, цитирайки изявления от днес на украинските и на бунтовническите власти. С новите жертви броят на загиналите през последните пет дни в Източна Украйна достигна девет души, предаде БТА. Организацията за сигурност и сътрудничество в Европа /ОССЕ/ заяви, че изминалата седмица е най-лошата от конфликта за тази година. Общо са били регистрирани около 7700 нарушения на примирието. Двама украински военни са били убити, а други четирима ранени в село Пивдене, намиращо се на около 40 километра от сепаратисткия бастион Донецк, съобщи украинската армия. Тези войници са загинали по време на сблъсък със сепаратистка \"разузнаваческа група за саботажи\", разкрита рано сутринта в контролираното от Киев село. Сепаратистките власти от своя страна съобщиха за един убит и един ранен във \"фронтовите\" сблъсъци в региона на Донецк, без да правят повече уточнения, предаде бунтовническата информационна агенция ДАН. В контролирания от сепаратистите град Горловка, намиращ се на около 30 километра североизточно от Донецк, са били ранени четирима цивилни, посочва агенцията. Ситуацията в Източна Украйна се влоши от миналия четвъртък насетне и няма изгледи да се успокои. От началото си през 2014 г. войната отне живота на повече от 10 000 души в тази устремила се към Европейския съюз държава. Киев и Западът обвиняват Русия, че поддържа военно бунтовниците, а Москва отрича. От подписването на мирните договори от Минск през февруари 2015 г., се сключиха няколко примирия, последното от които в края на април, което позволи да се намали насилието, въпреки че кръвопролитията така и не престават.", "date": "2018.05.21", "title": "Трима загинали и деветима ранени при нови\nсблъсъци в Източна Украйна"}
{"url": "https://www.24chasa.bg/novini/article/6874568", "text": "Беларус разкритикува яростно Обединеното кралство, защото е издигнало знамето на ЛГБТ общността на територията на посолството си в Минск по случай световния ден за борба с хомофобията, предаде Франс прес. Беларуското министерство на вътрешните работи каза днес, че съжалява за тази инициатива на британското посолство на 17 май. Според него Лондон опитва \"да създаде проблем там, където не съществува\" и се опълчва на \"традиционните ценности\" на бившата съветска република, предава БТА. \"Каквото и да си говорим, хомосексуалните отношения са измама... ЛГБТ общността и цялата тази борба за \"техните права\" и за деня на тази общност, всичко е фалш\", каза министерството в комюнике. То отбеляза, че семейството и бракът са основополагащи за Беларус. Беларус е ръководен от 1994 г. с желязна ръка от авторитарния президент Александър Лукашенко , който през 2012 г. се прочу с твърдението си \"по-добре диктатор, отколкото педал\".", "date": "2018.05.21", "title": "Знаме на хомо общността в британското посолство разгневи Беларус"}
{"url": "https://www.24chasa.bg/novini/article/6874575", "text": "Взети са всички необходими мерки за обезпечаване на нормалното протичане на абитуриентските балове, съобщи на брифинг в ГДНП комисар Бойко Рановски, началник на отдел „Пътна полиция“ - ГДНП. Участваха още началникът на сектор „Патрулно-постова дейност“ към „Охранителна полиция“, старши инспектор Георги Георгиев и старши инспектор Красимира Стоядинова от отдел „Охранителна полиция“ - СДВР. И тази година Пътна полиция ще проведе операция „Абитуриент“, чиято основна цел е да си осигури безпроблемно провеждане на баловете. Край всички учебни заведения и местата за празнуване ще има засилено полицейско присъствие. Полицейски ескорти ще съпровождат зрелостниците от местата, на които се събират до увеселителните заведения. Целта е празнуващите да бъдат максимално облекчени и да се придвижат бързо и безпроблемно, и да не затрудняват останалите участници в движението. Комисар Рановски подчерта, че до питейните заведения ще има патрули, които следят да не се допусне шофиране след употреба на алкохол или упойващи вещества. Всички случаи на неправилен превоз ще бъдат заснети с камери и по тях ще бъде взето отношение, съобщиха от пресцентъра на МВР. Контролът в заведенията, където ще има празнуващи, ще бъде засилен, уточни старши инспектор Георги Георгиев и допълни, че вече са проведени срещи с фирмите, осъществяващи охранителна дейност. Създадена е и организация за завишен контрол по пренасянето, съхранението и използването на взривни вещества, огнестрелни оръжия, боеприпаси и пиротехнически изделия. Ще се следи и за недопускане на лица в нетрезво състояние. Засилено полицейско присъствие е предвидено около сборните пунктове, училищата и увеселителните заведения, посочи старши инспектор Красимира Стоядинова от „Охранителна полиция“ – СДВР. В столицата са установени местата, на които ще има празнуващи и училищата, на които им предстои да изпратят своите зрелостници. Баловете в София започват на 23 май и ще продължат до 30 май, като пикът ще е между 24 и 29 май. Повече от 400 нарушения на водачи на превозни средства, превозващи абитуриенти или на пътници в тях, са установени през изминалата година. В над 90 от случаите не са използвани обезопасителни колани, а в 10 случая - предпазни каски. Установени са над 60 случая на неправилен превоз на пътници, в 10 от тях водачите са били неправоспособни. Взети са повече от 440 мерки спрямо абитуриенти и превозващи ги шофьори, извършили нарушения на ЗДвП. Регистрирани са 6 пътни инцидента, при 4 от тях водачите са били абитуриенти, няма пострадали. През 2017 г. по време на абитуриентските тържества са установени повече от 400 нарушения на водачи на превозни средства (ПС), превозващи абитуриенти, или на пътници в ПС. В над 90 от случаите участниците в движението по пътищата не са използвали обезопасителни колан, а в повече от 10 случая – предпазни каски. Установени са над 60 случая на неправилен превоз на пътници. В 10 случая водачите са били неправоспособни. Взети са повече от 440 мерки спрямо абитуриенти и превозващи ги шофьори, извършили нарушения на ЗДвП. Регистрирани са 6 ПТП с участието на ПС, превозващи абитуриенти, при 4 от тях водачите са били абитуриенти. Дори по време на празници разпоредбите на Закона за движението по пътищата остават в сила. Нарушенията все по-често се документират с автоматизирани технически средства и не се налага спирането на автомобилите на място. Помни, че няма ненаказани нарушители, но това може да се случи и малко след бала. Винаги поставяй собствената си сигурност на преден план! Никога не позволявай рисковото поведение на твоите приятели да те постави в опасност от пътен или друг инцидент. Най-рисковото поведение на по време на баловете е свързано с: - управление с несъобразена или превишена скорост; - неправилно превозване на пътници, показващи се през прозорците или люковете или седнали върху рамките на вратите, или такива, които се изправят от седалките на мотоциклетите и не се държат за никаква опора; - извършване на опасни маневри с превозни средства, в които превозват пътници неправилно; - отнемане на предимство; - преминаване на червен сигнал на светофара; - управление от неправоспособни водачи; - управление на МПС с концентрация на алкохол в кръвта и/или след употреба на наркотични вещества или техни аналози; - подаване на неразрешени светлинни и звукови сигнали и агресивно поведение към останалите участници в движението, главно към пешеходците; - возене на повече пътници от броя на местата за сядане. Празниците и доброто настроение не скриват опасностите и не може да бъдат оправдание или спасение при необмислени и рискови действия. Комбинацията от емоции и еуфория води до непредпазливост, безкритичност и опасна агресивност. Самоконтролът и отговорното поведение не пречат на настроението, но оставят повече спомени. Предварително си избери шофьор за празничното шествие с автомобили. Това може да е родител или друг близък. Не се качвай в кола с шофьор, който вече е пил. Използвай, че си в центъра на вниманието и се изпълняват твоите желания – помоли и останалите да не рискуват празникът да се провали. При нужда потърси съдействие и от родителите или други близки. Ако си правоспособен водач и ти ще шофираш по време на празниците, не пий алкохол. Ако все пак решиш да се забавляваш по този начин, навреме си осигури трезвен и опитен водач. Не забравяй, че изпитият алкохол подвежда към взимане на „смели” решения, а крайният резултат е нежелан и неприятен. Шофирането след употреба на наркотични вещества или техни аналози е престъпление. Рисковете за катастрофа на пътя са големи не само за шофьора, но също така за спътниците му и за останалите участници в движението по пътя. Спомените от бала ще са по-дълготрайни и приятни, ако не си под влияние на наркотици. Ако все още не си достатъчно подготвен водач, но имаш правоспособност за управление на МПС, не демонстрирай уменията си точно по време на бала. Движението в колона, шофирането под влияние на приповдигнато настроение и по-силен шум от музика и емоционални викове изискват по-добри шофьорски умения, търпение и психологическа устойчивост. За неопитния водач рискът от попадане в критична ситуация в подобна ситуация е много по-голям. Помагай си сам! Бъди внимателен и не се примирявай с нарушенията, които може да застрашат и сигурността на движението по пътищата. Не забравяй, че винаги може да се обадиш на телефон 112 и да потърсиш помощ. Подсигури се и с телефонните номера на най-близките ти хора, които ще ти помогнат по всяко време.", "date": "2018.05.21", "title": "Акция „Абитуриент“: МВР със строги мерки и препоръки към завършващите"}
{"url": "https://www.24chasa.bg/novini/article/6864098", "text": "Родена съм през март 1990 г. Съвсем в началото на демокрацията и почти през цялото ми съществуване съм чувала, че нашето поколение е много по-различно от предишните, че ние не сме обременени от ограниченията на късния социализъм, че поколението Y трябва да е по-кадърно от предишните. Това усещане бе подсилено и от навлизането на дигиталните технологии, с които младите се справяха по-бързо и лесно, и за първи път се получи обратно предаване на знания - по-младите обучаваха по-възрастните на работа с джаджите. Има обаче базови знания и умения, които сме пропуснали да натрупаме и добием, а са били съвсем привични за поколението Х. Наскоро изданието Independent Journal Review направи списък с дейности, които младите зад океана не умеят. А на някои места дори се организират курсове за милениуми за някои битови дейности. Младите обичат да снимат и публикуват в социалните мрежи храната си, но колко от тях могат да си я приготвят сами? Изданието твърди, че 30% от У поколението не могат да сварят дори яйце. А 18% не знаят как да си направят сандвич. 52% от младежите, родени след 1989 г. зад океана, не могат да сменят гумите на автомобила си, въпреки че добиват правото да шофират едва на 16 г. Тук процентът е още по-висок. Цели 70 на сто от младите не умеят да шият копчета. За целта пък в интернет има доста клипчета и наръчници за това как да закрепиш копчетата си в зависимост от това какви са - с две, с четири дупки или по-специфични. Красивите и лъскави обувки са сред първите неща, които се забелязват в бизнес средите, и не само. Но кой има желание за това? Време е да се научите как да накарате обувките да заблестят. А ако имате някакви въпроси, попитайте някого в униформа. Или интернет. Всеки, който е отишъл да учи далеч от родителите си, е имал боядисани тениски в бебешко розово и пуловери, които може да станат на кучето му след пускане в пералнята. Лошата новина е, че според Евростат българският мъж живее с мама и татко до 31-ия си рожден ден. При жените възрастта е малко над 26 г. Добрата е, че все пак го прави и все някога му се налага да се научи да пере дрехите си сам. Анкета сред работодатели установила, че младите нямат базови умения, като сред най-дразнещите са закъсняването и грубото отношение. Освен това се оказва, че родените в края на хилядолетието трудно понасят критика за работата си или в личен план. Те обаче са по-лесно приспособими към новости и по-лесно предприемат рискове. Вероятно всеки има вкъщи етажерка или маса, издялкана лично от дядо му или баща му. Предишните поколения са били принудени да добият такива умения, защото по магазините не е имало нищо и единственият вариант да го имаш, е бил да си го изработиш. Сега обаче никой няма време и желание за това. Една от причините е, че сме заобиколени от много магазини, предлагащи изобилие от модели, цени и възможности. А другата е, че голяма част от новото поколение предпочита да инвестира времето си в интелектуални дейности или забавления. Палене на огън в гората и намиране на чиста вода са сред нещата, които се научават в скаутските лагери. Колко обаче, които не са били бойскаути, могат да си запалят огън без запалка, да си вържат въже по начин, по който да се прехвърлят на отсрещния бряг на река или пропаст? Малко от младите са ходили на скаутски лагери и трудно биха оцелели някъде, където джиесемите им нямат обхват. Тези, които сме отраснали в дигитално време, не знаем къде са гишетата за плащане отделно на ток, вода, парно, данъци и др. комунални услуги. Свикнали сме всичко да се случва с онлайн банкиране или в краен случай с плащане наведнъж в клон на посредническа фирма. Хартиена карта и атлас са задължителни приспособления за всеки пътешественик. Е, преди 20 години. Сега може да стигнем където поискаме само със смартфон в ръка. Къде има най-малко опашки, къде да вечеряме, купуване на билети и резервиране на полети и нощувки се случват само със заредена батерия и няколко приплъзвания с пръст по екрана на мобилния телефон. Доказано е, че младото поколение толкова е привързано към джаджите си, че не може да се справя без тях. И ако са без телефон или джипиес, не биха се справили с ориентирането и стигането до крайната си цел. Още по-лошата новина е, че не могат да си служат с пътеводители и трудно се ориентират в посоките без чужда помощ. В детството си имах 5 велосипеда, първият от които бе купен преди да навърша годинка. По-късно дядо ми донесе от Русия оранжев велосипед с помощни гуми, а веднага щом излязоха на пазара първите със скорости, баща ми бързо купи и такъв. Аз обаче така и не положих усилия да се науча да ги карам. Предпочитах да ги отстъпвам на комшийските деца. Може би затова днес баща ми гледа с недоверие, като кажа, че искам да изкарам курсове за мотор. Не мога да плета. Винаги съм свързвала терличките и пуловерите с домашен уют. За съжаление обаче, така и не се научих сама да си ги плета. Не мога да работя с бормашина, да сменя гума, трудно бих се справила с повредена ютия. Но пък мисля, че мога да се науча на всичко това, ако ми се наложи. Научени сме, че всичко е на един клик разстояние и наличие на интернет. Телефоните са се превърнали в естествено продължение на ръката ни, а без технологиите не можем да се забавляваме. Трудно ни е да се наслаждаваме на красотата, а вместо това държим камера, за да снимаме и гледаме в нея, а не самата гледка. Обърнете внимание, когато сте на концерт или дори когато сте на брега на морето и е залез. Младите ще гледат залеза през екрана на телефона си. Вкъщи не мога да отпуша сифона на мивката, нито да сменя бушона. Не знам как се сменя гумата на колата, нито къде трябва да сипя масло и течност за чистачки. Не мога дори да си сложа веригата на колелото, ако падне. Като цяло, ако закъсам с автомобила си насред пътя, най-вероятно ще се наложи да пренощувам на задната седалка. Но все пак това ще е по-добрият вариант от това, да се изгубя сред природата. Без запалка в джоба няма да се справя с паленето на огън, дори няма да мога да насека дърва, не съм добра и в ориентацията на посоките. Не знам как се правят основни възли с въже, нито дори на вратовръзка. Бих се справила със зашиването на паднало копче, но резултатът едва ли ще е много добре естетически издържан. Сега е възможно да си набавиш всичко от магазина. Но с удоволствие бих взела урок по приготвяне на лютеница от баба. защото вече може да се пазарува почти всичко през интернет и да ти го доставят вкъщи. Скоро се надявам, че ще изчезнат и опашките в администрацията. Но бих се върнала във времената, когато това е било основният начин на забавление, а и на активен социален живот. Помня как мама и баба ми плетяха дрехи, когато бях малка. Много ги харесвах, защото бяха уникални, единствени по рода си роклички, шапчици, ръкавички и други. В днешно време има огромно изобилие от дрехи, но често пъти качеството на материята е ниско, неприятно за носене. Родителите ми редовно ги беряха в гората, изсушаваха, подреждаха в торбички и когата някой беше болен, ги ползваха според предназначението им. Дядо ми правеше сапун на вилата, слагаше му антибактериално вещество и натурални масла, някой път и сезонни билки. Сапунът не дразнеше кожата, правеше я мека и винаги ухаеше приятно. Не мога, защото часовете по музика в моето училище изглеждаха като свободни часове, в които акцентът не беше творчеството на Паганини или Бетовен. Т.е. усещането за класици отсъстваше и на негово място се настани усещането за димитровградска чалга, чиито образи се превърнаха в лидери на мнение за почти всеки един от съучениците ми. Днес това, разбира се, звучи като гротескна отживелица. Защото часове по музика вече са на два клика разстояние в ютюб. Трудно ми е да отсея само 3 неща, за които моето поколение, може да се каже, че е с две леви ръце, но винаги е имало способности на поколението на моите родители, за което им свалям шапка. Пералнята е домакинският уред, около който се завъртат всички семейни скандали. “Тук ли намери да си хвърлиш чорапите”, ще каже жената. “Мястото им е в пералнята!”. Но най-големият скандал се разразява, когато уредът е повреден, а дрехите трябва да се перат. Затова винаги съм се възхищавал на баща ми как успява да поправи пералнята, и то с няколко останали при ремонта излишни болтчета. Явно производителите предвидливо са конструирали машината с повече, като са знаели, че ще попадне в ръцете на някой домашен български майстор. Подозирам, че поколението Y е обречено на домашни скандали, а повредените ни перални ще чакат да ги навести техник. За мен градацията при кулинарния майсторлък започва със сандвичи, минава през скара, яхнии, супи, след това изискано гурме, а на върха стои мусаката. Приготвянето на вкусна домашна храна е нещото, което за моите две ръце остава непознато. Без да искам да се оправдавам, но мързелът е в основата на човешката природа, а аз съм израснал и живея във време, в което храната се продава полуготова и в лъскави опаковки. Отваряш, топлиш и си пожелаваш “Бон апети!” Преди година и половина за имения ми ден ми подариха растението мента. Много му се зарадвах, пресадих го в по-голяма саксия и даже му дадох име - Наско. Признавам, че не го поливах много често и май го бях оставил на значително по-топло от нужното, но въпреки това Наско ментата порасна. Тогава реших, че е време да го обера. Така и приключи животът на клетото растение. Давам си сметка, че едва отгледах една мента или по-точно тя се самоотгледа напук на мен, а какво би било, ако реша да се грижа за краставици, домати или някакъв друг вид зеленчукова култура. Колкото и странно да звучи, съм скарана с ключалките. Не е имало случай, в който да отключа врата от първия път - или ключът ще заяде, или бравата ще се развали. Последния път на помощ ми се притекоха един портиер и двама съседи. Ритахме по вратата, дори счупихме дръжката, но така и не поддаде. Използвахме отвертки, чукове, клещи и дори една ножичка за нокти. Резултат обаче нямаше. Волейболът е един от малкото спортове, които с удоволствие следя по телевизията. Учили са ме как да правя начални удари, пасове, блокади и т.н., но винаги когато топката се насочи към мен, вместо да я посрещна, предпочитам да я оставя да тупне до мен.", "date": "2018.05.21", "title": "70% от младите не знаят как се шие копче, 30% не могат да готвят"}
{"url": "https://www.24chasa.bg/novini/article/6874607", "text": " показва, че САЩ се стремят към смяна на режима в Техеран, каза днес висш ирански служител, цитиран от Ройтерс. \"Америка иска да притисне Иран да се предаде и да приеме нейните незаконни искания... неговото изказване показва, че Америка със сигурност се стреми към смяна на режима в Иран\", каза служителят в отговор на изявлението на Помпейо, в което държавният секретар, каза, че САЩ ще наложат \"най-строгите санкции в историята\" срещу иранското ръководство.", "date": "2018.05.21", "title": "Висш ирански служител: Изявлението на Помпейо показва, че САЩ се стремят към смяна на режима в Иран"}
{"url": "https://www.24chasa.bg/novini/article/6874627", "text": "Няколко месеца след като бе открит първият пришълец от друга звездна система, се оказа, че изглежда има още един подобен астероид в Слънчевата система, съобщи Асошиейтед прес, цитирана от БТА.  Учени оповестиха, че става въпрос за астероид, който поделя орбитата на Юпитер, но се движи в противоположната посока. Астероидът, известен като 2015 BZ509, е в тази особена орбита около Слънцето, откакто бил \"всмукан\" в Слънчевата система. Той е с диаметър около 5 км и се присъединил към космическите тела в Слънчевата система в първите мигове след формирането й преди 4,5 милиарда години. Вестта идва след откриването на първия междузвезден пришълец в Слънчевата система - астероид с формата на пура, през есента м.г. Резултатите от изследването са публикувани в Monthly Notices of Royal Astronomical Society.", "date": "2018.05.21", "title": "Астероид в орбитата на Юпитер е дошъл от друга звездна система"}
{"url": "https://www.24chasa.bg/novini/article/6874626", "text": "Пристигналият на двудневно посещение в Москва български президент Румен Радев заяви, че страната му е заинтересована от преки газопроводни доставки на руски природен газ. Това негово изявление прозвуча на фона на продължаващата дискусия за газопровода \"Северен поток-2\" за директни доставки на руски газ за Германия през Балтийско море. В самата Германия проектът се приема като чисто търговски, докато САЩ и някои техни младши партньори в Европа определят проекта като геополитически и призовават Берлин да се откаже от него в интерес на европейската енергийна безопасност, пише ТАСС в коментар на събития от последната седмица. Визитата на българския президент в Русия освен това идва броени дни след срещата на върха ЕС - Западни Балкани в София, на която европейски лидери направиха необичайно остри критични изказвания по адрес на Вашингтон. Тези дни канцлерката на Германия Ангела Меркел също посети Русия и обсъди с президента Путин оправянето на отношенията с Москва, а след три дни в Русия пристига и френският президент Еманюел Макрон да обсъди с Путин същата тема, отбелязва авторът на коментара Андрей Низамутдинов, предаде БТА. Ако се вземе предвид, че неотдавна и Меркел, и Макрон бяха на посещение във Вашингтон, откъдето се върнаха с празни ръце, става ясно, че страните от ЕС отчаяно търсят алтернатива на \"дружеските обятия\" на САЩ, които при сегашния обитател на Белия дом заплашват да станат задушаващи, отбелязва авторът. Низамутдинов напомня ситуацията с проекта \"Южен поток\", който по думите му се е сблъскал с остро противодействие от страна на Европейската комисия и заради това Москва в крайна сметка се е отказала от него и е обявила нов проект - \"Турски поток\". Авторът обръща внимание на думите на президента Радев, че стремежът на София към преки доставки на руски природен газ с нищо не се различава от намерението на Германия да се построи \"Северен поток-2\". Германия е с доста по-различна политическа и икономическа тежест от България, поради което за Берлин изпълнението на този проект е решен въпрос и процесът продължава въпреки опитите на Европейската комисия да се намеси в него, както направи с \"Южен поток\", и въпреки заплахите на САЩ да наложат санкции на участващите в проекта компании, отбелязва авторът на статията. Според него самата европейска бюрокрация започва, макар и неохотно, да осъзнава, че следването на досегашния курс вече е невъзможно и са нужни промени. В Берлин и други европейски столици прекрасно осъзнават, че сегашната американска администрация смята да придвижва и защитава само своите интереси и не се вълнува, че традиционното трансатлантическо партньорство се пропуква по шевовете. Последният пример на този подход е изтеглянето на САЩ от иранското ядрено споразумение и едностранното въвеждане от Вашингтон на нови антиирански санкции. Заплахата от попадане под тези санкции вече доведе до това, че няколко големи европейски компании, които пристъпваха към изпълнение на мащабни проекти в Иран, бяха принудени да се откажат от тях, за да не поставят под риск бизнеса си в САЩ, отбелязва ТАСС. Европейските делови среди естествено са недоволни и започват да искат защита от правителствата си, което налага активно търсене на алтернативи. Затова и на срещата си с Путин в Сочи Меркел обсъди с него възможността за сближаване по иранския въпрос и по подходите за решаване на конфликтите в Украйна и Сирия, тоест там, където САЩ са въвлечени и настойчиво прокарват своята линия. Същите въпроси ще обсъжда с Путин и френският президент, който в близките дни ще е в Санкт Петербург, пише Низамутдинов. Авторът припомня изказването на председателя на Европейския съвет Доналд Туск на срещата на върха в София, че \"с приятели като Тръмп на човек не му трябват врагове\" и че американският президент нагледно е показал на европейците, че могат да разчитат само на себе си. \"Трябва да сме готови за сценарии, в които се налага да действаме самостоятелно\", заяви Туск. Един от тези сценарии е съвместното изготвяне на мерки за защита на европейските фирми от американските санкции срещу Иран и от въвеждането на мита и други протекционистки мерки от администрацията на САЩ. Втори сценарий, очевидно, предвижда подобряване на отношенията с тези, които могат в една или друга степен да противостоят на американския диктат, тоест с Русия и Китай. За постигане на взаимно разбирателство с Москва естествено ще са нужни и насрещни стъпки, като например поне частично отслабване на приетите от ЕС санкции срещу Русия. Както съобщиха дипломатически източници в Брюксел, предстоящото удължаване на тези санкции няма да стане автоматично както досега, а ще бъде предшествано от разисквания, отбелязва коментаторът на ТАСС Андрей Низамутдинов.", "date": "2018.05.21", "title": "ТАСС: Българският президент заяви, че страната му се интересува от директни доставки на газ от Русия"}
