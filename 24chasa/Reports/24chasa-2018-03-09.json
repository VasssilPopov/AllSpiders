{"url": "https://www.24chasa.bg/novini/article/6755266", "text": "Президентът на Франция Еманюел Макрон предупреди колегата си от САЩ Доналд Тръмп да не вдига вносните мита върху европейските стомана и алуминий, заявявайки, че това може да доведе до взаимно разрушителна „търговска война“, предава AFP. По време на телефонен разговор френският президент изрази „дълбока загриженост“ относно мерките, заявявайки, че макар и да споделя притесненията на Тръмп относно нечестните търговски практики, тарифите, които ще влязат в сила след две седмици „рискуват да предизвикат търговска война, при която всички участващи страни ще станат губещи“, предаде \"Фокус\".", "date": "2018.03.09", "title": "Макрон към Тръмп: При търговска война всички страни ще загубят"}
{"url": "https://www.24chasa.bg/novini/article/6755248", "text": "Австрийската опозиция призова днес министъра на вътрешните работи Херберт Кикъл да даде обяснения след обиск в централата на службата за вътрешна сигурност, при който се твърди, че незаконно са били иззети секретни документи, предаде Франс прес. Либералната партия \"Нова Австрия\" (НЕОС) поиска среща на съвета за вътрешна сигурност, а бившият канцлер социалдемократ Кристиан Керн обяви, че ще поиска извънредно заседание на парламента по тази тема, предаде БТА. Политическата буря се развихри след информация в медиите, че миналата седмица е извършен обиск в централата на Федералната служба за защита на конституцията и за борба с тероризма (BVT), в който е възможно да е имало нередности. Претърсването е било наредено от финансовата прокуратура във връзка с разследване за присвояване на средства от трима служители на службата. Според седмичното списание \"Профил\" обаче при акцията са били иззети документи, свързани с борбата срещу десния екстремизъм, които не са имали връзка с официалната причина за обиска. Тези обвинения се подкрепят от факта, че претърсването не е било извършено от екип на финансовата полиция, както е редът, а от ведомство, заминаващо се със сигурността по пътищата, ръководено от човек от Австрийската партия на свободата, крайнодесния малък коалиционен партньор в правителството. Кикъл обаче отрече да е имало нередности. Той подчерта днес, че обискът е бил извършен под ръководството на магистрати от прокуратурата и че всички иззети документи са у тях.", "date": "2018.03.09", "title": "Политическа буря в Австрия след обиск в централата на службата за вътрешна сигурност"}
{"url": "https://www.24chasa.bg/novini/article/6755257", "text": "Чешката полиция е задържала близо до Прага шофьор на малък товарен микробус, в който са се криели 22 граждани на Ирак, Сирия и Турция. Водачът е имал намерение да ги прекара в Германия, предава РИА Новости. \"В колата бяха натъпкани 18 възрастни и четири деца. След като полицията забеляза, че една от жените е в напреднала бременност, на място пристигнаха и лекари. Задържан е водачът, обвинен че е искал да прекара чужденци през границата\", съобщава говорителят на пражката полиция Ярослав Ибегей, предаде \"Фокус\".", "date": "2018.03.09", "title": "Задържаха фургон с 22 нелегални мигранти край Прага"}
{"url": "https://www.24chasa.bg/novini/article/6754897", "text": "Крадци опитаха да тарашат жилища в кооперация до Комисията за финансов надзор в София, но бяха заловени живи и здрави след сигнал на майстор, който за разлика от пловдивския д-р Иван Димитров се обадил в полицията. Това е станало във вторник около 15 часа. Галин Велков, Юлиан Лозанов и техен съучастник влезли във входа на сграда на ул. “Будапеща” 14, която изглежда доста порутена. Използвали момент, когато майсторът, който правел ремонт на тавана, бил в обедна почивка. Тъй като повечето апартаменти са празни, а вратите стари, апашите просто ритнали портата на едно от жилищата. От него задигнали механичен часовник и тръгнали към тавана. Там отново с ритник отворили вратата и измъкнали всички инструменти на майстора - дрелки, бормашини, къртач и др. Наредили ги на стълбите, но се уплашили, защото усетили движение. Оставили всичко и тръгнали да се оттеглят. По това време майсторът и жител на кооперацията били на пейка пред сградата и ги видели да се движат по стълбите. Майсторът ги попитал: “Какво правите тук”, а бандитите се оправдали: “А, нищо, нищо”. Той ги подгонил и се обадил в полицията. Майсторът видял, че Велков и Лозанов тръгват в една посока. Следвал ги и давал напътствия на полицията, но изпуснал съучастника им. По телефона майсторът първо се свързал с дежурната на 5-о РУ, но там нямали патрули и предали сигнала в СДВР. Оттам свързали работника с патрул, който бил на пост до Централната минерална баня. Благодарение на доброто описание на крадците и пътя им за бягство полицаите бързо ги задържали. Двама имат множество регистрации, а Лозанов - и присъди за кражби.", "date": "2018.03.09", "title": "Крадци влизат в блок,  майстор ги следи,  но вика полицаи и ги хващат бързо"}
{"url": "https://www.24chasa.bg/novini/article/6755120", "text": "На 17-я ден под домашен арест бившият шеф на разузнаването ген. Кирчо Киров обяви, че ще намери начин да докаже невинността си. Мярката за неотклонение му беше наложена малко след като военният съд го осъди на 15 години затвор за присвояване на 5,1 млн. лв. от бюджета на разузнаването. Присъдата не е влязла в сила, предаде  . Според генерал Киров, делата срещу него са политически. „Конкретните изпълнители са известни, на първо място това е моят наследник Драгомир Димитров, погледнете неговите политически ментори и ще разберете кои са политическите поръчители”, казва Киров. В съда са всички документи, които доказват, че ген. Киров не е откраднал 5 млн. лева. Както и фактите, например, че всяка държава плаща на нелегалните си шпиони до края на живота им, независимо дали ги използва или не. Ген. Киров казва, че един разузнавач никога не се пенсионира. Макар и под домашен арест, той следи новините и според него проблемът с ЧЕЗ е проблем на националната ни сигурност.", "date": "2018.03.09", "title": "Ген. Кирчо Киров: Ще намеря начин да докажа невинността си"}
{"url": "https://www.24chasa.bg/novini/article/6755061", "text": "Расте списъкът на резистентните микроби, нечувствителни към препарати, които преди това са ги убивали лесно.  Това се дължи на прекалената употреба на антибиотици, предупреждава проф. д-р Тодор Кантарджиев, директор на Националния център по заразни и паразитни болести, национален консултант по микробиология. Лекарите масово лекуват с антибиотици не само тежки пневмонии и инфекции, а и банални болести, идва времето да платим цената, казва той и посочва, че според британски учени в средата на ХХI век милиони хора в ЕС ще умират от банални инфекции, ако причинителите им са станали резистентни. Към този факт трябва да се прибави и рекордното използване в ЕС на антибиотици при животните. Освен това България най-много от целия Евросъюз употребява цефалоспорини от 3-а генерация и най-малко пеницилини, въпреки че те са 100% ефективни срещу някои патогени, посочва още експертът. Интервю с проф. Кантарджиев четете утре във вестника и на сайта. ", "date": "2018.03.09", "title": "След 30 г. ще се умира  от банални инфекции"}
{"url": "https://www.24chasa.bg/novini/article/6755125", "text": "Твърде преждевременно е да се говори за връщане на бежанци в Сирия, защото ситуацията там остава несигурна и опасна, заяви днес върховният комисар за бежанците на ООН, цитиран от Ройтерс. \"Осемдесет и девет процента от сирийците, с които разговаряхме в Ливан, казват, че искат един ден да се върнат в Сирия, но почти всички смятат, че сега точно не е моментът\", заяви Филипо Гранди на конференция в ливанската столица Бейрут, предаде БТА. \"Много хора се страхуват да не бъдат мобилизирани в армията и да се наложи да се бият, затова трябва да договорим амнистия и освобождаване от задължението да служат в армията\", заяви Гранди. Повече от милион сирийци избягаха в съседен Ливан след избухването на войната през 2011 г., което е около една четвърт от ливанското население. Тъй като сирийското правителство си връща контрола върху все повече територии и сраженията приключиха в повечето части на Сирия, някои ливански политици призоваха сирийските бежанци да се завърнат в родината си. Гранди обаче изтъкна несигурната обстановка в райони като Африн и провинция Идлиб.", "date": "2018.03.09", "title": "ООН: В Сирия все още е твърде опасно, за да се връщат бежанците"}
{"url": "https://www.24chasa.bg/novini/article/6755082", "text": "България е готова да увеличи вноската си в европейския бюджет. Още не е изчислено с колко, но засега се обсъжда повишение от около 10%. Това заяви пред журналисти финансовият министър Владислав Горанов, преди да влезе в среща за следващата многогодишна финансова рамка на ЕС. Ролята на бюджета на ЕС е относително ограничена, защото размерът му е около 1% от БВП на страните от ЕС. Важно било обаче финансирането на научно-изследователската и развойна дейност, на политиките по отбрана и миграция да става и чрез европейския бюджет, обясни Горанов. Трябват и гаранции, че и по-бедните райони също могат да получат минимални стандарти от нивата на публични услуги, добави той.", "date": "2018.03.09", "title": "Горанов: Вноската за ЕС се вдига с  10%"}
{"url": "https://www.24chasa.bg/novini/article/6755066", "text": "Няма превишаване на пределите на неизбежната отбрана, когато нападението е извършено чрез противозаконно влизане в жилище, когато е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжен или нощем. Това засега е единственото предложение за промяна в закона на текста за пределите на неизбежната отбрана. Негов автор е вицепремиерът Красимир Каракачанов. Предложението бе публикувано на фейсбук страницата му на 7 март. Каракачанов вече го внесъл в МВР и правосъдното министерство за съгласуване. В нощта срещу 2 март пловдивският лекар д-р Иван Димитров застреля крадеца Георги Джевизов-Плъха. Стотици застанаха на негова страна, а арестът му предизвика гнева на хиляди. Реакцията на правителството не закъсня. В четвъртък правосъдният министър Цецка Цачева покани Висшия съдебен съвет (ВСС), Върховната касационна прокуратура и Върховния касационен съд (ВКС) да участват в работна група за промяна на текста за пределите на неизбежната отбрана. Сега той звучи така: Няма превишаване пределите на неизбежната отбрана, ако нападението е извършено чрез проникване с насилие или с взлом в жилище. ВСС отказа да се включи със свои хора в работната група. Реши обаче да ги прати при евентуално обсъждане на конкретни текстове в правната комисия. Прокуратурата също няма да изпрати представители. ВКС ще участва със съдийките Лада Паунова и Антоанета Данова. Двете имат голям опит, натрупан по знакови дела. Едно от тях е срещу Илиян Тодоров за двойното убийство пред дискотека “Соло”. Ще бъде ли сформирана работна група, тепърва предстои да се разбере. Темата за пределите на неизбежната отбрана се коментира периодично в последните 20 г. Тя бе поставена на дневен ред и през 2012 г. Тогава 19-годишният студент Илко Радев уби свой съквартирант, който, като се прибрал пиян от дискотека, го нападнал с нож. Младежът получи 4 г. затвор. За последните 8 г. през ВКС са минали 93 дела, в които са се коментирали пределите на неизбежната отбрана, показа проверка на “24 часа”. Възможно е да са и много повече, защото статистика за тях няма. Част от 93-те дела са свързани със сбивания пред и в заведения, а не само с домови кражби. Въпросът вълнува магистратите още от 1973 г. Тогава пленумът на Върховния съд излиза с постановление №12, което посочва критериите, по които се преценява има ли превишаване на пределите на неизбежната отбрана. Те са актуални и до днес. “Във всеки отделен случай поведението по отблъскването на противоправното нападение следва да бъде оценявано с оглед спецификата на конкретните обстоятелства”, казват съдиите преди 44 г. 1997 г. е паметна за пределите на неизбежната отбрана. Тогава Народното събрание гласува текст, според който няма превишаване на пределите на неизбежната отбрана, когато: нападението е от две и повече лица, нападателят е въоръжен, извършено е чрез проникване с насилие или взлом в жилище, вилен имот или стопански обект, нападението е в моторно, въздухоплавателно, водно превозно средство или подвижен жп транспорт, извършено е нощем, не може да бъде отблъснато по друг начин. Заради тези текстове казусът стига до Конституционния съд. “Няма превишаване пределите на неизбежната отбрана даже когато нападателят е убит, ако той е проникнал в жилището на нападнатия чрез насилие или взлом”, е становището на конституционните съдии. На същото мнение са и юристите по света. В щата Ню Йорк пределите на неизбежната самоотбрана са по-широки. Там Наказателният кодекс гласи, че “защитата е правомерна и няма явно несъответствие с нападението, ако нападателят е убит в дома на отбраняващия се, посягайки на неприкосновеността на жилището му, на личността му или имуществото”. В тази посока е и френският закон от 1992 г., който казва, че “правомерна е отбраната на онзи, който извършва деянието, за да отблъсне през нощта нападател, проникнал в жилището със сила или взлом”. Конституционните съдии отменят останалите текстове за пределите на неизбежната отбрана Според тях, ако се запази текстът за двама или повече нападатели, той може да се използва като аргумент при “прояви като извършените от деца дребни кражби или повреди на някакво имущество по време на игра”. Те отхвърлят и текст за въоръжения нападател, защото тогава посегателството над работник в овощна градина, който носи нож заради работата си, но и краде плодове, може да мине като неизбежна отбрана. Тепърва при обсъждане на пределите на неизбежната отбрана ще се чува за решението на КС отпреди 20 г., защото законодателите ще трябва да го имат предвид. Бившият шеф на някогашната охранителна фирма “Клуб 777” Николай Чилингиров публикува във фейсбук виц по случая с лекаря от Пловдив Иван Димитров, който уби крадец. Постът събра нееднозначни реакции. Ето го:   Кървав случай от 5 септември 2013 г., когато баща, на 78 г., застрелва сина си с ловна пушка, е класически пример за неизбежна отбрана. Това става ясно от решение на тричленен състав на Върховния касационен съд (ВКС). 43-годишният син напада Т. С. Т. с голи ръце. От многото удари по главата и тялото той чупи 4 ребра на баща си, който получава и кръвоизлив в гърдите. Освен това синът събаря на земята и жената, с която баща му живее. Тя пробва да спре побоя над мъжа си. Чак тогава Т. С. Т. се пресяга към пушката, която била под наръч дърва, върху които той лежи по гръб. Зарежда оръжието и в момента, когато синът пак посяга да го удари, бащата натиска спусъка. Стреля и поразява нападателя в шията, установява фактите съдът. Бащата е бил даден на съд по обвинение за превишаване пределите на неизбежна отбрана и две инстанции го осъждат на 1 г. и 4 месеца условно. Върховните съдии Биляна Чочева, Лидия Стоянова и Елена Авдева го оневиняват. “Подсъдимият не е имал нито сили, нито други възможности за отблъскването на нападателя и съхраняване на собствения си живот, освен да използва пушката, което е и сторил. При конкретните обстоятелства използваното средство за защита е било единствено възможното и необходимо за промяна на реалното съотношение между силите на нападателя и на нападнатия”, мотивират се магистратите и заключават, че няма превишаване пределите на неизбежната отбрана.", "date": "2018.03.09", "title": "Поправката “Каракачанов”: Убиваш крадец законно, ако те нападне по тъмно, нахлуе в дома ти или има помощник (Обзор)"}
{"url": "https://www.24chasa.bg/novini/article/6755217", "text": "Съюзниците на САЩ, които искат да избегнат вносните мита върху алуминия и стоманата, одобрени от президента Доналд Тръмп ще трябва да увеличат средствата, които отделят за отбраната си в рамките на поетите ангажименти в НАТО, пише The Washington Times. Министърът на финансите на САЩ Стивън Мнучин заяви, че президентът ще обмисли изключения от планираните тарифи и отбеляза, че Тръмп иска НАТО да получава повече средства от своите европейски съюзници, предаде \"Фокус\". Тръмп по-рано разкритикува част от тези страни, че бюджетът им за отбрана е твърде нисък и че не допринасят достатъчно за Алианса.", "date": "2018.03.09", "title": "САЩ официално обвърза изключването от митата с увеличаването на вноската за НАТО"}
{"url": "https://www.24chasa.bg/novini/article/6755233", "text": "БСП цели предсрочни избори и чрез служебно правителство на президента Радев да влезе  във властта през служебния вход. Това заяви зам.-председателят на ГЕРБ и лидер на парламентарната група на партията Цветан Цветанов в предаването на   \"Панорама\". И се аргументира - на протестите срещу правителството в сряда БСП е бил с организаторите на Луковмарш. \"Има стремеж от страна на БСП да се клати лодката заради ЧЕЗ, но ние изнесохме дебата открито в парламентарните комисии. Никой не каза, че по чл. 59 КЕВР може да отнеме лиценза, а по чл. 56 КЕВР може да назначи основен търговски управител.\" Това изтъкна Цветанов. И добави - през 2010 г., когато управлява ГЕРБ, ЧЕЗ плаща за първи път дивидент на държавата - 40 милиона лева. Докато преди това, с остатъчните пакети от ЕВП-тата влизали едва 4 милиона. Ето защо първото правителство на ГЕРБ е раздържавило 33-те процента в трите дружества, които и бездруго не играели никаква блокираща роля. Днес в София се провеждаше дебат по многогодишната финансова рамка на ЕС, което не беше наложително да се прави преди европейските избори, но показва доверието на Европа към управлението на България, подчерта Цветанов. 7,9 млрд. евро влязоха в селскостопанската политика, 3,8 милиарда - в общините, напомни заместникът на Бойко Борисов. Трите партии от \"Обединени патриоти\" да намерят пресечната точка, за да спазим това, около което се обединихме през август 2017 г. - управленска програма за 4 г., отвърна Цветанов на въпрос каква е прогнозата му за отношенията вътре между трите коалиционни партии. 3,9% е икономическият растеж в края на миналата година, за тази прогнозата се запазва, добави Цветанов. 6,3% e безработицата - най-ниското ниво от 10 г., подчерта още той. На 18 и 19 март пристига директорът на \"Европол\". Постигаме консенсус, който не беше постигнат от предишните председателства на Съвета на ЕС - законодателство за службата, съобщи още той.", "date": "2018.03.09", "title": "Цветанов: БСП щурмува властта през нов служебен кабинет на Радев"}
{"url": "https://www.24chasa.bg/novini/article/6755023", "text": "През януари 2018 г. ръстът на строителната продукция в България е бил 5,1% в сравнение с декември 2017 г. и цели 24,2% в сравнение с миналия януари, съобщи Националният статистически институт. Това е най-големият ръст на годишна база за първия месец на годината от началото на финансовата криза през 2008 г. насам. За първи път от извстно време ръстът на строителството на сгради и този на инженерна инфраструктура са приблизително еднаки. На месечна база строежът на сгради расте с 5,3%, а на инфраструктура - с 4,8%, показват данните. През последните две години строежът на инфраструктура се бе забавил заради известно изоставане на изпълнението на проекти по оперативните програми. Според експерти заради новите технологии в строителството занапред все по-често ще наблюдаваме и силни зимни месеци, които доскоро бяха почти мъртви за този бранш. Обикновено показателни за него са летните месеци. ", "date": "2018.03.09", "title": "Рекорден за януари ръст на строежите"}
{"url": "https://www.24chasa.bg/novini/article/6755244", "text": "Прекалено оптимистично се тръгна към казуса с евроинтеграцията на Западните Балкани, без да се отчете сериозността на проблемите, които нито са от вчера, нито решенията им ще са налице утре. Това коментира пред \"Фокус\" генерал Чавдар Червенков, ръководител на Военното разузнаване в периода 1991- 1993 година. Той прогнозира, че тезата, че Балканите трябва да получат перспектива, ще остане, но напрежението ще се повиши, изискванията ще станат по-строги и никой няма да получи нищо даром. „Изведнъж Балканите заеха важно място, всичко се въртеше около тях, но въпросът беше зареден с прекален оптимизъм и на някои хора им се струваше, че присъединяването ще се случи ако не утре, то вдругиден, но непременно ще се случи. Проблемите обаче според мен няма да се решат лесно, но и как да се изчистят лесно въпроси, които не са решени десетки години, че дори повече от век? Европейските страни би трябвало да окажат по-активна помощ, а не да бъдат едни пасивни наблюдатели, изчакващи да видят какво ще се случи и чак тогава да кажат „Да, към 2025-2030 година, готови сте, още малко ви остава и ще ви приемем“, обясни ген. Чавдар Червенков. Той коментира и посещението на московския патриарх Кирил, което според него е придало горчив привкус вместо чувството на гордост, присъщо на 140-годишнината от освобождението от турско робство. Ген. Червенков уточни, че реакцията на патриарха би могла да се тълкува като отражение на амбиции за влияние на Балканите. Такава имперска политика обаче няма място в съвременния свят, подчерта той.", "date": "2018.03.09", "title": "Ген. Червенков: Прекалено оптимистично се тръгна към евроинтеграцията на Западните Балкани"}
{"url": "https://www.24chasa.bg/novini/article/6754925", "text": "Преди 100 години започна пандемията от испански грип, причинила смъртта на най-малко 50 милиона души. Днес битката с грипните болести все още не е спечелена и появата на нова пандемия изглежда неизбежна, предаде Франс прес, цитирана от БТА. През март 1918 г. войник от военна база в Канзас, САЩ, е приет в болница с треска, мускулни болки и болки в гърлото. За няколко месеца една трета от населението на планетата е засегнато от болестта. Пандемията се оказва по-смъртоносна от Първата световна война, отнела живота на 10 милиона души. За щастие грипна пандемия с подобни мащаби не е имало по-късно. Експерти обаче предупреждават, че нова пандемия ще връхлети съвременното глобализирано общество, макар да не е ясно кога ще се случи това. Грипът е остра вирусна инфекция, която се предава лесно от един човек на друг. Тя предизвиква силна треска, кашлица, болки в гърлото. В редица случаи инфекцията може да има сериозни здравни последствия. Според данни на Световната здравна организация грипните епидемии са свързани с 290 000 - 650 000 смъртни случая годишно. Защо толкова често срещан вирус е заплаха, след като едрата шарка (вариола) бе изкоренена? Защото притежава способността да мутира. \"Грипните вируси са с големи способности да мутират - за да оцелеят, са принудени да се променят\", заяви Венсан Енуф от института \"Пастьор\" в Париж. Съществуват 4 типа грипни вируси - A, B, C и D, който засяга главно добитъка. Сезонните епидемии са предизвикани от вируси тип А и В. Вирусите тип А включват няколко щама, сред които H1N1 и H3N2, които понастоящем се срещат сред населението на планетата. Вирусите тип В включват щамовете \"Ямагата\" и \"Виктория\". Свързаният с пандемия катастрофален сценарий предвижда поява на нов вирус, който се предава от един човек на друг въз основа на мутации, комбиниращи човешки и животински вируси. След пандемията от испански грип през 1918 г. избухнаха три епидемии на базата на подобен сценарий - от азиатски грип през 1957 г., от хонконгски грип през 1968 г. и от грип A(H1N1) през 2009 г. \"Хората непрестанно ще са изложени на грипни вируси и на нови техни щамове - всяка година, всяко десетилетие и вероятно завинаги\", предсказа вирусологът Дейвид Еванс от университета \"Сейнт Андрюс\" в Шотландия. \"В резултат ще има нова пандемия. Колко ще е опасна тя ще зависи от естеството на вируса\", допълни Уенди Баркли от Лондонския имперски колеж. Ще бъде ли един ден спечелена битката с грипа? За целта ще е нужно да се разработи универсална ваксина, която е ефикасна срещу всички щамове на грипни вируси. \"В момента се работи над няколко подобни ваксини, но не е ясно дали някоя от тях действително ще е универсална\", отбеляза вирусологът Джонатан Бол от университета в Нотингам, Англия.", "date": "2018.03.09", "title": "Човечеството води 100-годишна война срещу грипа"}
{"url": "https://www.24chasa.bg/novini/article/6754947", "text": "Не е редно патриархът на Русия да държи назидателен тон на президента Румен Радев. Това каза в предаването „Лице в лице” по   Красимир Велчев от ГЕРБ, член на ръководството на партията и заместник-председател на групата.  „Аз отговорих по друг начин на тези провокации – в България има принципи, които се спазват – политиците не се месят в работата на църквата и църквата не се меси в работата на държавата. Хубавото е, че виждаме, че имаме прекрасен патриарх”, допълни той. Учуден съм от тази реакция на руския патриарх, каза депутатът от ГЕРБ. „Имам чувството, че патриархът на Русия е дошъл предварително с определено настроение оттам. Но забележете, това, което аз благодаря, че той сам отчете, че руската църква е създадена благодарение на българската църква, а това за първи път се казва, да не говорим, че знаете какво беше на говорителката на външно министерство изказването, че кирилицата са я взели от друга държава – Македония”, допълни Велчев. Надявам се, че няма криза в руско-българските отношения, надявам се всичко да е нормално, каза още той. \"Патриотите са във властта, но все пак ние седим встрани от техните отношения вътре в коалицията „Патриотичен фронт”. Не е редно да вземаме отношение\", каза депутатът в отговор на въпроса има ли сериозен трус. \"Когато са правили тази коалиция, те си имат някакви договорености, условности, така че всеки да може да изпълнява донякъде програмата си. В техните програми има и много противоречия. Противоречията в Патриотичния съюз засягат властта, доколкото всички виждат колко му е тежко на премиера да лавира и да държи някакъв баланс на отношенията и поведение\". Господин Симеонов казва понякога неща, които са меко казано непремерени. Аз го отчитам при него, че го е направил в стремежа си да защити патриотизма, патриотичното, българското, затова го е направил. Отделен е въпросът дали трябва така да реагираш на едно изказване на чужд, било то политик или някакъв лидер на нещо. Все пак да не забравяме, че това е патриархът на Москва и цяла Русия\". Той допълни, че от ГЕРБ искат да се разсекрети стенограмата от срещата между президента и руския патриарх Кирил, защото в обществото остават много неизяснени въпроси. Той попита на тази среща били ли са поканени български национални медии или само руската и защо само руската. Ако пък са поканени другите, защо са напуснали разговорите и е останала руската. По думите на Велчев тези разговори се провеждат в една зала, където има уредба с микрофони. Според него уредбата е била включена, когато е говорил руският патриарх. От президентството отричат за стенограмата, не за записа, допълни депутатът. „Не мога да разбера защо го пазят в тайна, колкото повече се пази нещо в тайна, толкова повече обществото иска да знае”.", "date": "2018.03.09", "title": "Красимир Велчев: Не е редно руският патриарх да държи назидателен тон на президента"}
{"url": "https://www.24chasa.bg/novini/article/6754952", "text": "Неутрална Швейцария съобщи, че е готова да бъде домакин на преговорите между Северна Корея и САЩ, предава Reuters. Предложението на МВнР на страната идва след като президентът на САЩ Доналд Тръмп заяви, че е готов да се срещне с лидера на Северна Корея Ким Чен-ун на преговори, които да решат спора за ядрените оръжия на азиатския режим. Това ще бъде първата лична среща на лидери на двете страни, предаде \"Фокус\". „Швейцария влиза в контакт с участващите в преговорите страни. Добрите услуги, които Швейцария предоставя са добре познати. От страните зависи дали, кога и къде да проведат преговорите“, съобщава министерството в официално свое заявление.", "date": "2018.03.09", "title": "Швейцария предложи да бъде домакин на преговорите между Северна Корея и САЩ"}
{"url": "https://www.24chasa.bg/novini/article/6754960", "text": "На 75-годишна възраст почина Нобеловият лауреат Джон Сълстън, британският учен, който помогна за дешифрирането на човешкият геном, предаде Асошиейтед прес. Потвърждение за кончината на Сълстън бе дадено от изследователския център \"Сангър\", който той ръководеше навремето, предаде БТА. Сълстън се дипломира в университета в Кембридж през 1963 година, след което специализира в Калифорния. По-късно се присъединява към групата на Сидни Бренър в молекулярната лаборатория към Кембриджския университет, където за пръв път бе идентифицирана структурата на ДНК. През 1990 година колективът публикува генната карта на червея нематод. През 1992 година Сълстън е назначен за директор на центъра \"Сангър\" в Кембридж, като обогатява британския принос към Международния обществен проект Човешки геном. Ученият получи през 2002 година Нобеловата награда за медицина за разработките си в областта на генетичното управление на развитието на органите и за механизма на програмираната смърт при клетките.", "date": "2018.03.09", "title": "Почина ученият Джон Сълстън, помогнал за дешифрирането на човешкия геном"}
{"url": "https://www.24chasa.bg/novini/article/6754972", "text": "Сирийските кюрдски сили за защита на народа отричат, че Турция е обсадила Африн, както по-рано днес заяви турският президент Реджеп Тайип Ердоган, предаде агенция Ройтерс, цитирана от БТА. \"Силите на турската армия на Ердоган са на 10 до 15 км\" от Африн, каза говорителят на ССН Нури Махмуд. Африн е главната цел на операцията на турските въоръжени сили \"Маслинова клонка\", предприета на 20 януари. Тя е насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК).", "date": "2018.03.09", "title": "Сирийските кюрдски сили отричат, че Турция е обсадила Африн, както заяви Ердоган"}
{"url": "https://www.24chasa.bg/novini/article/6754978", "text": "Хранителни помощи са били доставени днес на обсадените жители на контролираната от бунтовници част от Източна Гута въпреки бомбардировките на сирийския режим, който води от близо три седмици настъпление, за да си върне контрола върху цялата зона край столицата Дамаск, съобщи Франс прес. След спокойна нощ в бунтовническия анклав в Гута, автоколона от 13 камиона, натоварени с храни, е влязла и е доставила помощите, които не можаха да бъдат разтоварени в понеделник, съобщи Международният комитет на Червения кръст, предаде БТА. Хуманитарната помощ е била доставена в град Дума въпреки бомбардировките срещу този основен административен център в анклава и прелитането на хеликоптери на режима, съобщи кореспондент на АФП от мястото на събитието. Това е вторият път от началото на офанзивата, в който камиони с хуманитарна помощ успяват да влязат в анклава, където от 2013 г. са обсадени около 400 000 души. Удари е имало и по местността Джизрине. При тях са загинали шест души, с което от 18 февруари са убити 948 цивилни, включително 195 деца, а ранените са над 4320 по данни на Сирийския център за наблюдение на правата на човека. Организацията съобщава и за ожесточени сражения между градовете Дума и Хараста, където силите на режима продължават да настъпват.", "date": "2018.03.09", "title": "13 камиона с хуманитарна помощ пристигнаха в Източна Гута"}
{"url": "https://www.24chasa.bg/novini/article/6754989", "text": "Европейският парламент ще обсъди следващата сряда в Страсбург обстановката в Словакия след убийството на журналиста Ян Куциак. Евродепутатите, завърнали се днес от Братислава, запазват съмненията си за изразходването в Словакия на европейските фондове, се посочва в съобщение на ЕП. Според тях е необходимо словашките власти да извършат задълбочено разследване, както и да се възстанови доверието на обществото. Шестима евродепутати посетиха Словакия, за да се срещнат на място с властите и с представители на гражданското общество. Евродепутатите заявяват, че дори и след разговорите им в Братислава, съмненията остават. Преди да бъде убит, Куциак подготвяше статия, в която се свързват служители на словашкото правителство и представители на италианската мафия. Според журналистическото разследване тези връзки са довели до злоупотреба с фондовете на ЕС за земеделие.", "date": "2018.03.09", "title": "ЕП ще обсъди обстановката в Словакия след убийството на журналиста Ян Куциак"}
{"url": "https://www.24chasa.bg/novini/article/6754955", "text": "Сръбският парламент днес освободи от длъжност генералния си секретар Светислава Булаич по препоръка на Агенцията за борба с корупцията, предаде Танюг. За отстраняването на Булаич гласуваха 135 от общо 138 присъстващи депутати, един гласува \"против\", а двама се въздържаха от гласуване. Агенцията за борба с корупцията по-рано достави на председателя на парламента Мая Гойкович предложение за отстраняване на Булаич, която неправомерно си е издавала заповеди за командировки в чужбина и е вземала командировъчни за тях. Освен това тя си е начислявала фиктивен извънреден труд, информира БТА. Агенцията установила, че през 2017 г. Булаич си е издала заповеди за командировки в Истанбул, Единбург, Киев и Варшава и е взела командировъчни във валута, а за извънреден труд тя е получила 163 061 динара /близо 1400 евро/. Булаич не е уведомила агенцията, че в случая е в конфликт на интереси и затова агенцията е препоръчала на парламента да я отстрани от длъжност. Председателят на парламента и генералният секретар не са имали добро сътрудничество, а според неофициална информация в медиите Булаич се е отнасяла неадекватно със служителите в парламента.", "date": "2018.03.09", "title": "Сръбският парламент освободи генералния си секретар заради злоупотреби"}
{"url": "https://www.24chasa.bg/novini/article/6755009", "text": "Направен е оглед от геолози на свлачищата, засегнали пътните участъци Смолян – Средногорци и Рудозем – Смилян. Становището е, че и двете свлачища са сериозни като мащаб и проявление. Това съобщиха от пресцентъра на Областна администрация – Смолян. Относно свлачището в района на село Тикале е установено срутване на големи по обем скални блокове, налични са значителни по размер пукнатини и пропадания в няколко зони на площ от около 20 декара. Свлачището продължава да е активно и в момента. Установено е постоянно наличие на оттичащи се води. Има опасност за работните екипи, поради което разчистването временно е отложено. На свлачището по пътя Рудозем – Смилян е необходимо допълнително обрушване на скална и земна маса. Предстои експерти да преценят начина, по който това да стане, и евентуално след това да се пристъпи към действия. Очаква се председателят на УС на Агенция „Пътна инфраструктура” – инж. Дончо Атанасов да направи оглед на място. Осъзната е необходимостта от бързо отваряне на пътищата, но това ще се случи при установяване на пълна безопасност.", "date": "2018.03.09", "title": "Свлачището по пътя Смолян – Мадан  продължава да е активно"}
{"url": "https://www.24chasa.bg/novini/article/6754869", "text": "Лидерът на ВМРО и министър на отбраната Красимир Каракачанов също защити руския патриарх Кирил от партньора си в “Обединени патриоти” и също вицепремиер Валери Симеонов. Коалицията се разтресе, след като Симеонов го нарече “второразредно ченге от КГБ” и “цигарен митрополит”, а Волен Сидеров накара парламентарната група да се разграничи и поиска той да се извини на Кирил. Водачът на “Атака” дори заплаши, че Симеонов може да бъде сменен в управляващата коалиция и правителството. Коалицията не е в риск, коментира Каракачанов в кулоарите на парламента вчера. Симеонов обаче “Не приемам който и да е външен фактор било от Изток, или от Запад да квалифицира българските институции и да ги критикува”, увери Каракачанов. Но начинът Симеонов да защити българските институции не е, като напада главата на Руската православна църква, продължи той. И напомни, че това изказване не е било съгласувано с него или Сидеров. “Аз не чувствам абсолютно никаква вина, защото човек, когато казва истината, няма за какво да се извинява”, отвърна Валери Симеонов от гара Буново, където в петък отиде за годишнината от атентата там. “Моите думи са били изключително точни и премерени. Даже съм спестил доста факти около личността на Владимир Гундяев, както е името на патриарх Кирил”, допълни той. Според него управляващата коалиция би могла да съществува и без него и партията му НФСБ. “Знаете, че няма незаменими хора и партии”, каза Симеонов. Но му а старите конфликти между партиите в коалицията били решими. Времето лекува всичко, заключи пък Каракачанов. “Ако Симеонов не се извини, това си остава негов грях”, отсече Сидеров. По думите му в коалицията предстои да се обсъди какво може да се направи по този въпрос. “Става дума за принципи и за защита на православието. Не искате да предначертавам какво може да се случи. Може пък да промени мнението си”, допусна той. Народното събрание да се разграничи и от двамата, поиска пък зам.-шефът му Веселин Марешки.", "date": "2018.03.09", "title": "И ВМРО брани руския патриарх от Валери Симеонов (Обзор)"}
{"url": "https://www.24chasa.bg/novini/article/6755048", "text": "Окръжният съд във Варна отмени прокурорското постановление за прекратяване на досъдебното производство срещу неизвестен извършител за смъртта на 13 души и нанасяне на значителни имуществени вреди по време на наводнението квартал \"Аспарухово\" през юни 2014 година, предаде  . Делото е върнато за събиране на допълнителни доказателства за допуснати нарушения от длъжностни лица и дали има извършено престъпление от общ характер. Определението подлежи на обжалване в 7-дневен срок.", "date": "2018.03.09", "title": "Връщат делото за смъртта на 13 души при наводнението в кв. \"Аспарухово\""}
{"url": "https://www.24chasa.bg/novini/article/6755021", "text": "Няма опасност за природата в Пирин. Това заяви швейцарецът Ерве Летие от Международния съюз за защита на природата (IUSN), който бе в България на мониторингова мисия по покана на Министерството на околната среда и водите. IUSN e организацията, която следи природните обекти и тяхното опазване за нуждите на ЮНЕСКО. Основната задача на Летие бе да се запознае с новия план за управление на Пирин и дали той отговаря на изискванията на ЮНЕСКО. Друга част от ангажимента на експерта, който има над 40-годишен опит в наблюдението на защитени територии, е да извърши оценка на изградените досега съоръжения в ски зона Банско. Той е у нас по решение на сесията на ЮНЕСКО в Истанбул. Това е трета поред мисия на ЮНЕСКО за Пирин, като предишните бяха през 2011 и 2015 г. Те излязоха със заключения, че лифтовете и пистите са изпълнени по природощадящ начин и не влияят негативно на Пирин като обект на ЮНЕСКО. В рамките на следващите два месеца предстои Летие да представи доклад пред организацията на ООН и пред МОСВ със становище по отношение на състоянието на Пирин. ", "date": "2018.03.09", "title": "Трета мисия на ЮНЕСКО: Няма опасност за природата в Пирин"}
{"url": "https://www.24chasa.bg/novini/article/6755092", "text": "Страните от Западните Балкани трябва по-бързо да се подготвят за членство в Европейския съюз, защото в противен случай могат да попаднат под влиянието на други държави, заяви докладчикът за Сърбия в Европейския парламент Дейвид Макалистър в интервю за германския в. \"Велт\", цитирано от агенция МИА. Според Макалистър шестте страни от Западните Балкани трябва да бъдат приети в ЕС, когато изпълнят правните, икономическите и политическите условия за членство, предаде БТА. \"В интерес на ЕС е да има добри отношения със страните от Западните Балкани. Или ще изнасяме стабилност в Западните Балкани, или нестабилността от региона ще застраши останалата част от нашия континент\", подчерта Макалистър. Евродепутатът смята, че страните от региона имат дългосрочна перспектива за членство в съюза, която е потвърдена от новата стратегия на ЕС за Западните Балкани. Макар някои от западнобалканските страни да са още далеч от възможното членство в ЕС, това не трябва да бъде причина ЕС да се откаже от тях, защото ако го направи, неговото място може да бъде заето от друг, подчертава той. \"Балканите станаха център на геостратегически интереси. Вече с години наблюдаваме там засилена активност на Турция, Русия, Китай и страните от Залива. Интересите са различни, но накрая винаги става въпрос за разширяване на сферата на влияние\", добавя Макалистър. Ето защо евродепутатът смята, че при вземане на решения в ЕС трябва да се имат предвид интересите на Западните Балкани. \"Това се отнася например за изграждането на общ пазар, за транспортната инфраструктура и енергийната мрежа. Става дума за това, регионът да се свърже с ЕС. Когато хората почувстват, че напредват крачка по крачка, ще се увеличи и готовността за реформи\", каза Макалистър.", "date": "2018.03.09", "title": "Евродепутат: Западните Балкани да се подготвят по-бързо за членство в ЕС"}
{"url": "https://www.24chasa.bg/novini/article/6755109", "text": "Най-малко 10 000 души се събраха тази вечер на площад в Братислава, за да протестират срещу корупцията и да поискат оставката на министър-председателя Роберт Фицо, съобщи Франс прес. Демонстрацията бе организирана след убийството на разследващия журналист Ян Куциак, което шокира Словакия и имаше силен отзвук и в чужбина, предаде БТА. Преди да бъде застрелян заедно с годеницата си, журналистът се е готвел да публикува статия за предполагаеми връзки между словашки политици и италиански бизнесмени, заподозрени във връзки с калабрийската мафия ндрангета. Демонстрантите издигнаха плакати, някои от които бяха учтиви (\"Моля, подайте оставка\"), други - по-агресивни (\"Фицо спи с мафията\"), а трети - лаконични (\"Тъжно ми е\" или \"Негодници\"). Протестът започна мирно, с различни речи, въпреки опасенията на Фицо, че ще се стигне до насилие. Преди седмица хиляди хора, включително 25 000 в Братислава, участваха в антикорупционни демонстрации и поискаха оставката на премиера от левицата и на вътрешния му министър Роберт Калиняк. Политическата криза накара една от партиите от управляващата коалиция, \"Мост-Хид\", да обмисли излизане от правителството, ако Калиняк не подаде оставка. Ако партията вземе това решение, очаквано в понеделник вечерта, Словакия ще се ориентира към съставяне на правителство на малцинството или към предсрочни избори.", "date": "2018.03.09", "title": "Хиляди словаци протестират срещу корупцията"}
{"url": "https://www.24chasa.bg/novini/article/6755102", "text": "Шофьорите да се движат с повишено внимание по път II-73 Веселиново-Смядово в посока Смядово поради паднало дърво и свлечена кална маса на пътното платно, съобщиха от пресцентъра на Агенция \"Пътна инфраструктура. Движението се регулира от пътна полиция.                                                                                                                                                                                                                                                                                                                       ", "date": "2018.03.09", "title": "Паднало дърво на пътя Веселиново - Смядово затруднява движението"}
{"url": "https://www.24chasa.bg/novini/article/6754926", "text": "Бедственото положение в община Хайредин остава в сила,  но вече няма опасност за хората,  съобщи зам.-областният управител на Враца Мирослав Комитски. Ситуацията в община Хайредин остава непроменена, в сила е бедственото положение. Извършват се необходимите аварийни работи – с две хидрофорни помпи се изпомпва водата от язовир „Рогозен“-1, с цел да се облекчи преливника. Насипана е едра каменна фракция в повредения преливник и изливащата се вода вече няма разрушителна сила. Кметът на община Хайредин Тодор Алексиев напомни, че е необходим цялостен ремонт на преливника, който се руши от 2014 г. Тогава при големите наводнения във Врачанска област започна да се подкопава структурата му.  ", "date": "2018.03.09", "title": "Остава бедственото положение в Хайредин , но вече няма опасност за хората"}
{"url": "https://www.24chasa.bg/novini/article/6754866", "text": "За да стане възможно предлагането на 5G услуги в България, трябват законови промени, заяви в петък Атанас Добрев - главен изпълнителен директор на “Виваком”. Той посочи, че са необходими нови честоти и намаляване на цените на лицензите. Друг проблем било строителството на базови станции за услугите от ново поколение. Нужно било изграждането на близо 30 000 нови. Инвестицията в тях била непосилна, тъй като при сегашното законодателство и изискванията в него за разрешителни за строеж цената за една базова станция била 10 000 лв. Поради това \"Виваком\" ще се съсредоточи върху развитие на оптичната си мрежа и подобряване на 4G услуги чрез т.нар. 4.5G. Добрев посочи, че вече е пусната услуга HDVoice, която подобрява качеството нна разговорите. Предстои стартирането на мобилни разговори през Wi-Fi мрежа, при които свързавнето ще става за секунди. Виваком ще предложи и платформа MyVivacom, за да засили онлайн услугите. Друг акцент и развитието на мрежата за умни градове LoRa, която осигурява свързаност на електроуреди, сгради, паркинги, ВиК инфраструктура и обмяната на данни. През 2018 г. компанията предвижда да инвестира 180 млн. лв. 2017 г. пък била петата поред, в която \"Виваком\" отчита лидерска позиция сред телекомите по приходи - 890 млн. лв. Печалбата преди облагане нарасснала с 2,7 на сто. Клиентите на договор се увеличили до 89 на сто, а средният месечен приход от абонат е 11,40 лв. “Виваком” остава пазарен лидер при интерактивната телевизия с дял от 61%. През тази година ще бъде рефинансиран облигационният заем от 400 млн. евро. ", "date": "2018.03.09", "title": "Добрев: Без законови промени няма да има 5G в България"}
{"url": "https://www.24chasa.bg/novini/article/6754837", "text": "Дания измести Швеция от първото място в класацията на държавите, които са най-доброто място за живеене на жени, според рейтинга за 2018 на US News & World Report. От източноевропейските държави само Полша има повод за гордост. В навечерието на Международния ден на жената медийната организация направи допитване сред 9000 жени като част от по-широкото проучване на най-добрите държави, за да определи кои от общо 80 страни по света са гостоприемни за жени. Цялото изследване за 2018 обхваща 21 000 бизнес лидери, информирани членове на елита и средностатистически граждани, за да се разкрие как тези 80 държави са възприемани в световен мащаб по набор от показатели – от икономическо влияние до гражданство и качество на живота,  Най-добрите страни за жени получават оценка 10 по 5 признака: човешки права, равнопоставеност на половете, равенство в доходите, напредък и сигурност. Как е у нас? Макар България да не влиза в класацията, у нас също има добри примери. Такава е специалната програма. Smart lady, която е насочена към всички жени, които са предприемачи и заемат ключови позиции в бизнеса. Програмата е плод на дълги проучвания, разговори с експерти и бизнес дами. Партньори в нея са Fibank, MasterCard и Съюз произведено в България. Целта, която банката иска да постигне с програмата Smart Lady, е да се утвърди като успешен бизнес партньор на всяка дама, решила да пребори клишето, че бизнесът е запазена територия само за мъже. Ето и класацията: На 21 място е Полша. Малко не достига на тази клоняща надясно държава да събере максимум точки. Тя има 8 за доходи и само 2,5 за напредък, но общият й сбор от 5,3 за равенство на половете и 5,3 за човешки права й отреждат място в престижния списък. На 20 място е Португалия. Тази западноевропейска държава се бори с финансови проблеми, а неравенството в доходите остава ниско – 1,3. Но пък е относително сигурно място – 7,3, а показателят за човешки права е 6,2. На 19 място е Италия. Родината на изкуството, виното и добрата храна има посредствени резултати за равнопоставеност – 5,8, напредък – 4,20 и права – 6,2, но безработицата сред жените остава огромен проблем. На 18 място е Испания. Безработицата продължава да е проблем, а неравенството в доходите е само 1,4. Но страната прави стъпки за преодоляване на половата равнопоставеност – 6,4, и човешките права – 6,2. На 17 място е Япония. Една от най-технологично развитите държави, тя има топ 10 за напредък. Но още има какво да се желае в равенството при стряскащи едва 0,7 и човешките права – 3,1. На 16 място са САЩ. Неравенството в доходите е предизвикателство, което още не е преодоляно – едва 1,4. Но страната бележи огромен напредък – 8,8, и равенството е прилично – 7,6. На 15 място е Ирландия. Смятана за консервативно общество, страната се представя слабо по отношение на напредък и доходи – само 3,6, но човешките права са 8,1 и това я изкачва в класацията. На 14 място е Франция. Западноевропейската държава има огромно влияние в света и е една от първите, защитаващи правата на индивида. Има високи резултати за равенство и човешки права, но ниски за доходи – само 2,4. На 13 място е Великобритания. С министър-председател жена, страната се справя добре с равнопоставеността – 8,5, и човешките права – 9. Но при доходите резултатът е стряскащ – 2,8. На 12 място е Австрия. Тази централноевропейска държава е наситена с култура и се гордее с висок жизнен стандарт и прилични нива на правата и равнопоставеността. При доходите обаче трябва да направи повече – само 5,5. На 11 място е Люксембург. Най-богатата държава в ЕС с най-високия стандарт на живот и високи резултати за права. При равнопоставеността обаче има само 6,9, 5,4 за напредък и 6,2 за доходи. На 10 място е Германия. Страната се нарежда напред благодарение на напредъка си – 9,2, и има приличен резултат за права – 8,2, но за равнопоставеност събира 7,6. На 9 място е Нова Зеландия. През 2017 министър-председателката Джасинда Ардърн изведе прогресивната Лейбъристка партия до победа и стана най-младият лидер жена в целия свят. Страната обаче получава само 7,6 за равнопоставеност. На 8 място е Австралия. С голяма продължителност на живота и при мъжете, и при жените, тя събира 9,1 от 10 за човешки права и малко по-малко – 8,4, за равнопоставеност. На 7 място е Швейцария. Най-добрата държава в света като цяло, според подреждането тази неутрална, мирна страна събира 9 от 10 за равнопоставеност. На 6 място е Канада. Северноамериканската държава популяризира разнообразието и се нарежда напред Благодарение на зачитането на човешките права и равнопоставеността на половете. На 5 място е Финландия. Тя първа предложи неограничени права на жените да гласуват и да бъдат избирани в парламента. Страната е една от най-гостоприемните за жени. На 4 място е Холандия. Гражданите й са успели да намалят неравенството в здравеопазването, образованието, икономиката и политиката като осигуряват придобивки като медицинска сестра в помощ на майките с новородени. На 3 място е Норвегия. Нарежда се трета от 144 държави в доклада на Световния икономически форум за различното третиране на мъжете и жените за 2016. Тя предлага щедри придобивки при отпуска по майчинство и като цяло е сред държавите в света, където мъжете и жените са равни. На 2 място е Швеция. Тя слезе с едно място в сравнение с 2017. Шведите имат най-напредничаво отношение към равенството, според доклад на YouGov. На 1 място е Дания. Тя събира максимум точки за права и равенство. Прогресивната скандинавска държава се гордее с обвързана с дохода система за дневна грижа и е една от най-гъвкавите в Европа по отношение на отпуска след раждане на дете в семейството. ", "date": "2018.03.09", "title": "Вижте кои държави са най-гостоприемни за жените"}
{"url": "https://www.24chasa.bg/novini/article/6754860", "text": "Министерството на външните работи (МВнР) няма да коментира обидните квалификации спрямо български институции, прозвучали в ефира на руската държавна телевизия \"Россия 1\" по повод посещението на руския патриарх Кирил в България. В програмата, излъчена на 6 март с водещ журналистът Владимир Соловьов, гостите дискутирали \"Защо България забрави \"руската кръв\". По време на предаването Соловьов критикува президента Румен Радев, като припомня, че в речта си той благодари за Освобождението \"не на единната руска армия, а на разни народи, влизащи в нея - на румънци, украинци, беларуси, поляци, финландци\". \"Доколкото става ясно от записа, участниците в предаването изразяват лично мнение, а не официални позиции на институции\", се казва в писмен отговор до  , предоставен от МВнР. От ведомството обаче са категорични, че такива изяви не помагат на двустранните отношения. МВнР няма да пада на нивото на тези абсурдни и провокативни изказвания, чиято цел очевидно е да предизвикат институционална реакция. Руският патриарх Кирил посети страната ни по повод Националния празник 3 март, а преди да отпътува изрази огорчение, че българските власти приписват заслуги наравно с Русия и на други националности за освобождението ни.", "date": "2018.03.09", "title": "Руски водещ критикува президента Радев за речта му от 3-ти март, МВнР отказа да коментира"}
{"url": "https://www.24chasa.bg/novini/article/6754590", "text": "Испанският Върховен съд заяви днес, че на  няма да му бъде позволено да излезе от затвора, за да присъства следващата седмица на гласуването на кандидатурата му, съобщи Ройтерс. Очаква се каталунският парламент да се събере в понеделник, за да гласува кой да е новият регионален лидер, предаде БТА. Партиите, които са за отцепване на областта от Испания, предложиха това да е Санчес, който е в затвора в очакване на процес по обвинения в бунт и отцепване на областта. Обвиненията бяха повдигнати във връзка с ролята му в организирането на незаконния референдум и едностранното обявяване на независимостта на Каталуния от Испания през октомври миналата година. Мадрид настоява, че претендентът за поста премиер на областта трябва да присъства на заседанието, на което ще се обсъжда кандидатурата му. Съдът отхвърли молбата на Санчес да бъде освободен и отиде в парламента, като се обоснова с \"риск от престъпен рецидив\", предаде ТАСС. Испанските власти приканиха шефа на каталунския парламент Роже Торен да предложи кандидат за премиер, който няма проблеми със закона. По принцип на заседанието на парламента на Каталуния би трябвало кандидатът за премиер да говори пред депутатите, да има изказвания, а след това и гласуване. За да поеме поста кандидатът трябва да има абсолютно мнозинство. Ако това не стане, след два дни се организират нови дебати и ново гласуване, при което вече е необходимо обикновено мнозинство. Ако не се стигне до избор на регионален ръководител, започват нови политически консултации, за да се направи опит да бъде одобрен предложения кандидат, или се издига друг.", "date": "2018.03.09", "title": "Испанският Върховен съд: Жорди Санчес не може да излезе от затвора"}
{"url": "https://www.24chasa.bg/novini/article/6754597", "text": "\"Няма никаква официална следа ЧЕЗ да са предлагали на българското правителство да участва в изкупуването на активите й в България. Това заяви финансовият министър Владислав Горанов пред журналисти. \"Това не е продажба на кола. Ако са имали сериозни намерения, вероятно има писмена кореспонденция\", мотивира се той. И добави, че енергийният министър Теменужка Петкова не е виждала такава кореспонденция. След, което призова чешките мениджъри, водили такива консултации, да посочат с кого са били тези разговори. Горанов продължава да смята, че не трябва държавата да става съсобственик на \"Инерком\", защото тя има достатъчно инструменти да контролира електроразпределителните дружества. А писането и говоренето около сделката, той определи като \"истерията е прекомерна и ненужна\". Според финансовия министър ако договорът с \"Инерком\" се провали, същите въпроси ще стоят на дневен ред и при следващия кандидат - инвеститор, визирайки втория в листата на кандидатите- индийски холдинг. Държавата няма да прави отстъпки на ЧЕЗ за извънсъдебно решаване на арбитражния спор, ако влезе в сделката, каза още финансовият министър и подчерта, че подобни хипотези са твърде спекулативни. Според Горанов, ако днес се получи утвърдителен отговор на възможността държавата да участва в сделката, трябва да изчетем тези 15 кг документи, защото трябва много внимателно да знаем с какво се ангажираме\", но добави, че достъпът до тях няма да е лесен.", "date": "2018.03.09", "title": "Горанов: Няма писмени следи ЧЕЗ да са правили предложение на държавата (Обновена)"}
{"url": "https://www.24chasa.bg/novini/article/6754599", "text": "За следващата зима на стадион \"Юнак\" в София ще бъде монтирана ледена пързалка, обяви министърът на младежта и спорта Красен Кралев по време на парламентарния контрол, предава  . По думите му съоръжението е купено за 340 хил. евро от Национална спортна база. В момента площадката се използва за световното първенство по фигурно пързаляне за девойки и юноши в \"Арена Армеец\". Стадион \"Юнак\" от години е опасан с огради, занемарен и не се използва. Представеният в средата на юли подробен устройствен план за Борисовата градина предвижда възстановяване на стадиона. Кралев каза, че до следващия сезон трябва да е приключил ремонтът на Зимния дворец в София. Модернизацията е на стойност 4 млн. лева без ДДС. Министърът отново изтъкна, че съоръжението не е ремонтирано основно от откриването си през 1983 г. Пред депутатите Кралев заяви, че в периода 2007-2017 г. държавата е отпуснала 29 861 316 лева за подпомагане на състезатели в зимните спортове. Парите са били разпределени между шест федерации - по ски, биатлон, кънки, хокей на лед и шейни на улей и естествени трасета.", "date": "2018.03.09", "title": "Кралев: От следващата зима на стадион \"Юнак\" в София ще има ледена пързалка"}
{"url": "https://www.24chasa.bg/novini/article/6754603", "text": "Окръжна прокуратура -Благоевград приключи разследването срещу обвиняемия Х.Т. от Петрич и внесе в съда обвинителен акт за извършено от него престъпление по чл. 354а, ал. 2, изр. 2 вр. с ал. 1, пр. 4 от НК - за разпространение на наркотични вещества, съобщиха от пресцентъра на прокуратурата. След получен оперативен сигнал на 3 октомври 2017 година, служители от \"Криминална полиция\" при РУ-Петрич са извършили претърсване при условията на незабавност на къщата на обвиняемия в петричкото село Тополница. В таванско помещение, върху опънати сезалови въжета и на пода е намерена и иззета над 107 кг. зелено-кафява тревиста маса, представляваща стебла с клони, листа и плодни съцветия, реагираща при полеви наркотест на канабис /марихуана/. След отделяне на стеблата и клоните, иззетото вещество е било с бруто тегло 76 кг. За извършеното действие по разследването е изготвен протокол за претърсване и изземване. В него Т. е посочил, че канабисът, който е намерен е негов и го е оставил да съхне. Стойността на предмета на престъплението е в размер на 455 580 лв. Предстои насрочване на делото за разглеждане в съда.", "date": "2018.03.09", "title": "Съдят дилър, отглеждал марихуана за 455 хил. лева на таван в Петрич"}
{"url": "https://www.24chasa.bg/novini/article/6754622", "text": "Комисията за защита на конкуренцията наложи имуществена санкция на „Итал Фууд“ ЕАД в размер на 71 842 лв. за извършено нарушение по чл. 30 от ЗЗК, съобщиха от пресцентъра на Комисията за защита на конкуренцията. Производството в Комисията е образувано по искане на „Ню Бейкъри“ ООД с твърдения за заблуждаваща реклама на продуктите брускети „Maretti“ и увреждане на доброто име на подателя на искането. В производството е установено, че през м. юни 2017 г. ответното дружество е изпратило писмо до дистрибутор на „Ню Бейкъри“ ООД, в което се твърди, че подателят на искането и неговият дистрибутор са извършили нарушения на правата на индустриална собственост на „Итал Фууд“ ЕАД. Като конкретни нарушения са посочени действията по разпространение на продуктите брускети “Krambals”, които според „Итал Фууд“ ЕАД използват елементи от регистрирани негови обекти на интелектуална собственост. След извършено проучване Комисията приема, че процесното писмо в своята цялост съдържа констатации от „Итал Фууд“ ЕАД, представляващи твърдения, които не отговарят на обективната действителност. От фактическа страна е установено, че към момента на изпращане на процесното писмо до съответния адресат не е налице влязло в сила решение на компетентните административни и съдебни органи, с което се установява нарушение на разпоредбите на ЗМГО и ЗЗК от страна на„Ню Бейкъри“ ООД. По този начин се стига до увреждане на доброто име на подателя на искането, като му се приписват извършени нарушения, които не са установени по надлежния ред. Основната цел на въпросното писмо е да въздейства спрямо адресата на писмото, като го подтикне да преустанови всякакви действия, свързани с реализацията на продукция с името „Bruschetta Krambals”. Подобно поведение на ответника следва е недобросъвестно спрямо „Ню Бейкъри” ООД и е от естество да увреди неговите интереси. Въз основа на гореизложеното, Комисията приема, че от страна на „Итал Фууд“ ЕАД е изпълнен съставът на разпоредбата на чл. 30 от ЗЗК.", "date": "2018.03.09", "title": "КЗК наложи глоба от 71 842 лв. на фирма за увреждане на доброто име на конкурент"}
{"url": "https://www.24chasa.bg/novini/article/6754638", "text": "„България се справя отлично с охраната на външната граница. Благодаря ви!” С тези думи се обърна австрийският министър по европейските въпроси, изкуството, културата и медиите Гернот Блюмел към вицепремиера и министър на външните работи Екатерина Захариева, съобщиха от пресцентъра на Министерство на външните работи. Блюмел е на еднодневно работно посещение в София. Той поздрави Захариева за професионализма, с който българските дипломати се справят с Председателството на Съвета на ЕС. През втората половина на годината австрийският министър ще наследи българския първи дипломат като председател на съветите „Общи въпроси” и „Общи въпроси” по чл. 50 от Договора за Европейския съюз. „Това е нашата втора официална среща с Гернот, но четвърта, откак е министър. Като част от Триото сме в постоянен контакт, както и нашите екипи, за да гарантираме приемственост в постигане на приоритетите на председателствата ни”, каза министър Захариева пред журналисти след срещата със своя гост. „Двете ни страни имат обща позиция за Западните Балкани и тя е, че трябва да им осигурим европейска перспектива. Имаме сходни виждания, че приоритет на Съюза трябва да е защитата на външните граници на ЕС”, добави българският вицепремиер. По повод дебатите около многогодишната финансова рамка, тя припомни позицията си, че първо да бъдат определени политиките, които ще бъдат финансирани, а чак след това бюджетът, защото парите са инструмент за изпълнение на приоритетите. Министър Блюмел заяви, че Австрия ще продължи линията на България по отношение на Западните Балкани, след като поеме от нас ротационното председателство на Съвета на ЕС. Като настоящ и следващ председател на Съвета на ЕС по Брекзит двамата се съгласиха, че преговорният екип на Мишел Барние върши отлична работа, като успява да представлява единната воля на 27-те страни-членки. „Австрия ще се стреми да запази единството, както прави вашето председателство”, каза Блюмел.", "date": "2018.03.09", "title": "Австрия: България пази отлично външните граници. Благодарим ви!"}
{"url": "https://www.24chasa.bg/novini/article/6754624", "text": "Поредно нападение над екип на Спешната помощ беше извършено днес в ботевградското село Новачене, предава  .  Екипът се е отзовал на сигнал за жена с хипертонична криза, подаден в 10:37 ч. В 11 ч. линейката е пристигнала на адреса. Фелдшерката е решила да транспортира 47-годишната пациентка до лечебно заведение. Тогава започнали проблемите. Сестрата на болната настояла да се качи в линейката, но ѝ било обяснено, че не може. Мъжът на пациентката започнал да буйства – бутнал фелдшерката и ударил шамар на шофьора, обясниха от Спешната помощ. Извикана е полиция. От районното управление в Ботевград потвърдиха, че са помолени за съдействие около 11:30 ч. Автопатрул от полицейския участък в селото се отзовал незабавно и преустановил конфликта, възникнал между медиците и сестрата на пациентка, се казва в съобщението от полицията. След овладяването на ситуацията пациентката е била транспортирана безпроблемно до болницата в Ботевград, където е установено, че е в добро състояние. Полицейските служители са проявили съпричастност и са осигурили на сестра ѝ транспорт до болничното заведение. За извършените от нея действия ѝ е съставен протокол за предупреждение.", "date": "2018.03.09", "title": "Роднини на пациентка нападнаха екип на Спешна помощ в ботевградско село"}
{"url": "https://www.24chasa.bg/novini/article/6754654", "text": "Във всички областни градове в понеделник започват \"Дни на отворени врати\" за безплатни прегледи за туберкулоза. Това съобщиха от пресслужбата на Министерството на здравеопазването /МЗ/. Кампанията ще продължи до 16 март. Поводът за инициативата е предстоящият Световен ден за борба с туберкулозата - 24 март, който тази година ще бъде под наслов \"Търсят се: Лидери за свят без туберкулоза\". В периода 2009-2017 г., в рамките на Дни на отворени врати, анкетираните за туберкулоза лица са били 102 979, като от тях 1 122 са били диагностицирани с туберкулоза и са били насочени за лечение, а 3 992 са били обхванати с химиопрофилактика след открита латентна туберкулозна инфекция. През последните години в страната ни се наблюдава тенденция за намаляване на заболеваемостта - от 39.1 на 100 000 през 2006 г. до 21.3 на 100 000 през 2016 г. Туберкулозата е лечимо заболяване, ако бъде открита навреме и бъде проведено качествено лечение, съобразено с международните стандарти. В България диагностиката, лечението и профилактиката на болестта са безплатни за всички, независимо от техния здравноосигурителен статус. На интернет страницата на МЗ е публикуван списък с лечебните заведения, включени в кампанията.", "date": "2018.03.09", "title": "Във всички областни градове ще се извършват прегледи за туберкулоза"}
{"url": "https://www.24chasa.bg/novini/article/6754660", "text": "Румънски гражданин, превел нелегален мигрант от Ирак през българската граница, е наказан с \"лишаване от свобода\" за единайсет месеца с тригодишен изпитателен срок, както и да заплати глоба в размер на 10 000 лева. До наказанието се стигна, след като Районният съд в Генерал Тошево одобри сключеното споразумение между прокуратурата и подсъдимия, съобщи пресцентърът на Съдебната палата в Добрич. Трийсет и пет годишният румънец се е признал за виновен, че на 29 декември 2017 година на ГКПП-Кардам е превел мъж от Ирак без разрешение на надлежните органи на властта. Подсъдимият е използвал управлявания от него товарен автомобил с ремарке, като скрил иракчанина под леглото в кабината на камиона. Определението на съда е окончателно и не подлежи на обжалване, посочват от пресцентъра. Районният съд е одобрил и споразумение, сключено между укрития в камиона иракчанин и прокуратурата. Мигрантът е получил наказание от десет месеца \"лишаване от свобода\" с тригодишен изпитателен срок.", "date": "2018.03.09", "title": "11 месеца затвор за румънец, превел нелегално иракчанин през ГКПП-Кардам"}
{"url": "https://www.24chasa.bg/novini/article/6754649", "text": "Забранихме на телеком да таксува телевизионни канали, обещани като безплатни. Това съобщи за Радио „Фокус” председателят на КЗП Димитър Маргаритов. Комисията за защита на потребителите (КЗП) е забранила нелоялна практика на телеком, който е привличал абонатите си с едногодишни договори при промоционални условия с включени безплатни спортни канали, а впоследствие едностранно е променил условията и е изисквал заплащане, за да продължи да ги предоставя, уточни Димитър Маргаритов и допълни, че предстои връчването на заповедта на търговеца. Маргаритов обясни, че когато търговецът не е в състояние да изпълни поетите от него ангажименти към потребителите за уговорения период, дори промяната във взаимоотношенията с трети страни не би могло да бъде извинително обстоятелство. „Потребителят има право на това, за което е подписал своя договор, пък ако ще и да е за сметка на търговеца”, категоричен е председателят на КЗП. Той припомни сходен случай от началото на годината. „Тогава нашата намеса доведе до това, че заложената постановка за непоискана услуга беше променена и хората трябваше да плащат само тогава, когато желаят и изразят воля за това. А тези, които вече бяха по някакъв начин примамени с отправянето на тази оферта, им беше дадена възможност да получат парите си обратно в период около три месеца, което реши този проблем”, обясни Маргаритов. Той добави, че оттогава сигнали за повторни опити за прилагането на тази практика в Комисията не са получавани. Председателят на КЗП коментира и нежеланите SMS абонаменти. „В такива случаи хората трябва да потърсят най-напред сметка от доставчика на услугата и ако той не реагира в предоставения му от закона едномесечен срок, да отнесат въпроса към Комисията”, разясни той. Маргаритов потвърди, че през изминалите периоди в Комисията са получени сигнали, по които са извършени проверки. „Най-големият проблем е, че тези услуги се предлагат по начин, който не дава възможност на потребителя много ясно да се ориентира кога дава съгласие, кога с натискането на определени бутони приема да се абонира за такава услуга. В резултат от нашата намеса един от най-големите доставчици на такава услуга коренно промени своя потребителски интерфейс. В момента, за да се абонирате за подобно нещо, трябва да преминете поне през две-три стъпки, докато преди това можеше да се случи само с едно несъзнателно кликване на бутон. Статистиката, която ние имаме е, че за около 100 сигнала и жалби, които сме проверили, се е оказало, че в 35% от случаите действително потребителите са били подведени и не са се абонирали съзнателно. Но в останалите случаи за съжаление те са предприели някакво активно действие, независимо дали са разбрали или – не”, каза още той.", "date": "2018.03.09", "title": "КЗП: Забранихме на телеком да таксува тв канали, обещани като безплатни"}
{"url": "https://www.24chasa.bg/novini/article/6754729", "text": "Петнайсет души са арестувани след безредици в бежански лагер на гръцкия остров Лесбос, съобщи днес гръцката полиция, цитирана от ДПА. Група млади мигранти, главно от Пакистан и северноафрикански държави, буйствали в няколко офиса на лагера Мория, след като молбите им за убежище били отхвърлени. Сега те ще бъдат депортирани в Турция, съгласно споразумението с ЕС за обуздаване на миграционния поток от март 2016 г., предаде БТА.  Лагерът Мория бе създаден като един от главните пунктове, в които се разглеждат молбите на търсещите убежище, след кризата с мигрантите в периода 2015-2016 г. Тогава над един милион души достигнаха Европа от Турция, преминавайки през гръцките острови в Егейско море и континентална Гърция, а след това по т. нар. \"Балкански маршрут\", преди страните да затворят границите си, припомня ДПА. Хората в лагери, като Мория, кандидатстват за получаване на убежище, но процесът на разглеждане на молбите е бавен, отбелязва агенцията. Около 5000 мигранти са блокирани в лагера на остров Лесбос от месеци.", "date": "2018.03.09", "title": "15 арестувани след безредици в бежански лагер на о. Лесбос"}
{"url": "https://www.24chasa.bg/novini/article/6754755", "text": "27-годишен рецидивист, осъждан повече от 30 пъти, за пореден път е в ареста, след като успя да открадне незначителна сума пари от банков офис в района на жп гарата във Варна. Състав на Варненския районен съд остави М. М. в ареста с постоянна мярка за неотклонение задържане под стража, тъй като поредното му престъпление е извършено в условията на опасен рецидив. На 1 март тази година 27-годишният варненец успял да проникне в малък офис на банка през прозорец на санитарното помещение. Според разследващите си тръгнал с много малка сума пари, но пък заради богатото му криминално и съдебно досие, го очакват до 15 години затвор. М. М. е осъждан над 30 пъти, биле в затвора за различни престъпления, предимно посегателства срещу собствеността. Съдът прие, че от събраните доказателства може да се направи обосновано предположение за авторството на деянието, както и че е налице реална опасност да се укрие или да извърши ново престъпление.", "date": "2018.03.09", "title": "27-годишен с 30 присъди обра банка във Варна"}
{"url": "https://www.24chasa.bg/novini/article/6754728", "text": "Държавният секретар на САЩ Рекс Тилърсън заяви, че предстоящите контакти между Вашингтон и Пхенян няма да са „преговори“. Той заяви, че готовността на президента на САЩ Доналд Тръмп да говори с лидера на Северна Корея Ким Чен-ун не трябва да се смятат за нищо повече от разговори, предаде New York Times. „Според президента времето за разговор е настъпило“, заяви Тилърсън. Той заяви, че има разлика между „разговори“ и „преговори“ но не уточни каква е точно тя. Най-вероятно ще става дума за предварителни срещи, за да се види дали има достатъчно общи позиции, за да се пристъпи към официални преговори. Според Тилърсън САЩ са станали свидетели на изместване на позициите на Северна Корея. Според него „Ким Чен-ун не просто е готов да води разговори, а има силно желание за тях“. „Честно казано позицията му се промени драматично. Това дори ни изненада леко“, уточни държавният секретар.", "date": "2018.03.09", "title": "Рекс Тилърсън: Със Северна Корея ще има разговори, но не и преговори"}
{"url": "https://www.24chasa.bg/novini/article/6754760", "text": "Единственият оцелял терорист от атентатите в Париж през ноември 2015 г. Салах Абдеслам днес е дал за първи път показания пред френските власти, съобщават белгийски медии. Той е пожелал да говори, но не за да обясни какво и защо е направил, а за да оневини своя съучастник Али Улкади. Абдеслам е настоял, че Улкади единствено го е откарал в нощта след атентатите от Париж в Брюксел, предава БТА. Даването на тези първи показания е свързано със състоянието на майката на Улкади, която е на смъртно легло. Самият Улкади също е лишен от свобода, уточняват медиите. Преди месец в Белгия започна първото дело срещу Абдеслам - за участие в престрелка с полицията в Брюксел дни преди да бъде задържан през март 2016 година. Абдеслам отказа дори да потвърди самоличността си пред съда и пожела повече да не присъства на заседанията. Във Франция, където е въдворен в затвор край Париж, терористът очаква второ дело - за атентатите във френската столица. Салах Абдеслам е френски гражданин, роден и отраснал в Брюксел. Брат му Брахим се взриви в бар в Париж. Ролята на Салах Абдеслам в атентатите не е ясно установена, но според следствието той е оцелял, не защото не е искал да умре, а защото взривното му устройство не е проработило.", "date": "2018.03.09", "title": "Салах Абдеслам проговори, но не даде показания за атентатите в Париж и Брюксел"}
{"url": "https://www.24chasa.bg/novini/article/6754764", "text": "Германската канцлерка Ангела Меркел изрази надежда, че новото правителство ще пристъпи към работа следващата седмица, предаде ТАСС. \"Имаме много планове, включително да се гарантира конкурентоспособността на германската икономика\", подчерта канцлерката на пресконференция в Мюнхен след среща с бизнес лидери, предаде БТА. Бундестагът ще гласува на 14 март кандидатурата на Меркел за канцлерския пост. Християндемократическият съюз (ХДС), Християнсоциалният съюз (ХСС) и Германската социалдемократическа партия (ГСДП) заедно имат 399 от общо 709 места в парламента, така че се очаква да няма проблеми с преизбирането й на поста. След като президентът връчи на Меркел и членовете на кабинета й грамоти за назначаване, което може да се случи в сряда, правителството ще започне официално работа. Новият кабинет ще включва шестима министри от ГСДП, петима от ХДС и трима от ХСС, отбелязва ДПА. Канцлерката Ангела Меркел управлява Германия от 2005 година. Ръководител на Канцеларията на федералния канцлер ще стане Хелге Браун, близък съюзник на Меркел, също от ХДС. Вицеканцлер и финансов министър ще стане кметът на Хамбург Олаф Шолц от ГСДП. Действащият министър на правосъдието Хайко Маас от ГСДП ще стане външен министър. Неговият досегашен пост получава сегашната министърка по въпросите на семейството Катарина Барли от същата партия. Министърката на отбраната Урсула фон дер Лайен от ХДС запазва поста си. Лидерът на ХСС Хорст Зеехофер става министър на вътрешните работи, жилищата и строителството. Трудът и социалните въпроси ще бъдат поверени на Хубертус Хайл, 45-годишен депутат от ГСДП. Начело на министерството на икономиката и енергетиката ще бъде назначен Петер Алтмайер от ХДС, досегашен началник на канцеларията на федералния канцлер. За околната среда ще отговаря Свеня Шулце от ГСДП. Министърката по въпросите на семейството ще бъде Франциска Гифай от ГСДП. Министър на здравеопазването става Йенс Шпан, един от най-изявените критици на Меркел в ХДС. Министърка на образованието и научните изследвания ще бъде Аня Карличек, относително неизвестна депутатка от ХДС. Министър на транспорта и цифровата инфраструктура ще стане Андреас Шойер, бивш генерален секретар на ХСС. Министърът на развитието Герд Мюлер от ХСС запазва поста си. Заместник-водачката на ХДС Юлия Кльокнер поема министерството на прехраната и земеделието.", "date": "2018.03.09", "title": "Меркел: Надявам се новото правителство да започне работа идната седмица"}
{"url": "https://www.24chasa.bg/novini/article/6754775", "text": "Повечето язовири на територията на община Плевен са завирени на 80-90 на сто от обема им, нивата са такива заради активното снеготопене и падналите дъждове. Това съобщи пресцентърът на Общината като цитира Васил Василев, началник-отдел \"Отбранително-мобилизационна подготовка\". Язовирите са с отворени кранове на изпускателите. Василев посочва, че Общината е направила всичко възможно да се понижат количествата вода в язовирите и да се освободи обем преди валежите. Още преди три седмици са взети съответните мерки, които впоследствие са регламентирани от Областна администрация и Агенцията за метрологичен и технически контрол, пояснява той. Към момента нивата на реките Вит и Чернелка са понижени и не се приближават към опасни прагове, затова няма място за притеснение, е категоричен експертът.", "date": "2018.03.09", "title": "Язовирите в община Плевен са пълни \nна 80 - 90%"}
{"url": "https://www.24chasa.bg/novini/article/6754358", "text": "Нощен градски транспорт тръгва експериментално от 7 април 2018 година в София, съобщи зам.-кметът на Столична община Евгени Крусев по направление „Транспорт и транспортни комуникации“. Това съобщиха от пресцентъра на Столична община. Линиите са 4 и ще пресичат града, така че да има връзка с всички квартали. Те ще се движат от 00.00 часа до 04.00 часа. Общата спирка на четирите линии, които ще носят съответно следните номера N1, N2, N3 и N4, ще е на площад „Княз Александър Първи“. Цената на нощната карта за всички линии е 2 лева, а тя ще се продава от кондуктори вътре в автобусите. Колите на обществения транспорт ще имат отличителни знаци за нощен превоз, а спирките ще бъдат брандирани, така че да е ясно, че колите минават от там. Линия N1 ще върви по маршрута ж.к.“Люлин 1,2“- ж.к.“Младост 4“. Тази с N2 ще свързва кв. „Обеля“ – ж.к. „Студентски град“. Автобусите с номера N3 ще се движат между ж.к. „Овча Купел 2“ – ж.к. „Левски“ (Автостанция Изток), а тези от N4 - ж.к. „Дружба 2“ между ж.к. „Гоце Делчев“. Във всички пунктове за продажба на превозни документи ще има карти с новите маршрутни схеми. \"Автобусите няма да спират на всяка спирка, ако на нея няма хора\", каза Крусев. Интервалът за движение ще е 40 минути, а времето за прекачване между линиите на общата спирка на пл. „Княз Александър Първи“ – 5 минути. Близо 900 000 лева са заделени за въвеждането на нощния транспорт. Общото увеличение на средствата за подобряване на услугата е 18 млн. лева като останалата част от средства ще бъдат за увеличаване на броя на колите за обществения превоз през активната част на деня, което намалява времето за чакане по спирките. Очаква се основна група, която да ползва нощните линии да е бизнеса в София, който работи в различни часови зони, каза Крусев. По предварителни данни около 30 на сто само от аутсорсинг и ИТ- компаниите имат нужда от градски транспорт през нощта за своите служители. Във всеки от автобусите ще има видеонаблюдение, както и паник бутон за шофьорите и кондукторите.", "date": "2018.03.09", "title": "Нощен градски транспорт в София от 7 април, 4 линии свързват кварталите"}
{"url": "https://www.24chasa.bg/novini/article/6754392", "text": "Европейската комисия изрази днес очакването нарушената работа на часовниците на континента да се нормализира до Великден. Тази година християните празнуват Възкресение в първите дни на април. Комисията уточни, че засега се изяснява откъде да бъдат наваксани недостатъчните количества ток в европейската енергийна система. Говорител на институцията отбеляза, че досега подобно нещо не се е случвало. Както БТА съобщи, честотата на тока в европейската мрежа се понижи от началото на януари и това доведе до изоставането на часовниците. Европейска асоциация на операторите на електропреносни мрежи посочи, че са засегнати 25 страни на континента. Отклонението от обичайната за Европа честота на тока от 50 херца е причинено от недостатъчно снабдяване с енергия в района на Косово и Сърбия заради политическия спор между Прищина и Белград. Заради тези проблеми електрическите часовници изостават с около шест минути.", "date": "2018.03.09", "title": "ЕК очаква европейските часовници \nда наваксат изоставането  до Великден"}
{"url": "https://www.24chasa.bg/novini/article/6754393", "text": "“Оградата с Турция си върши работата много добре”. Това заяви вътрешният министър Валентин Радев по време на парламентарния контрол на въпрос за оградата по границата с Турция. “Оградата по границата с Турция е изградена от две части. Първата част обхваща участъка между ГКПП “Капитан Андреево” и “Лесово”. В тази част системата за видеонаблюдение е въведена през 2012 г. Втората част е разположена между ГКПП “Лесово” и река Резовска. Тази част е изградена в периода 2013 - 2015 г. Към момента всички тези елементи се използват за гранично наблюдение”, заяви Радев. И обясни, че са осигурени средства за поддържането на двете части от граничното управление, както е предвидено и разширение на едната система чрез изграждане на сензорни линии за наблюдение. “С решение от 2017 г. е определен изпълнител на обществена поръчка. Като на 2 ануари 2018г. решението е обжалвано в Комисия за защита от конкуренцията и в момента статута е открито производство по жалба и чакаме решение”, допълни Радев. “Всички казват, че това е най-добре пазената сухоземна граница на Европа. И в тази част, където няма 30 км път и там ще направим. 30 срещу 236 км. Оградата много добре си върши работата и ще си я върши още по-добре ако я надградим”, посочи още вътрешният министър.", "date": "2018.03.09", "title": "Министър Радев: Оградата с Турция си върши работата много добре"}
{"url": "https://www.24chasa.bg/novini/article/6754407", "text": "Полицията откри при проверка в частен имот в Добрич електронна везна, мелничка и самозалепващи се пакетчета за наркотици, съобщи пресцентърът на областната дирекция на МВР. При проверката в жилището по улица \"Велико Търново\" са установени криминално проявените Д.А.- на 23 г., И.П.- на 22 г., Т.Г.- на 23 г., както и 19-годишната В.Ш. - всичките от Добрич. Полицаите са открили и 19 грама марихуана. Т.Г. е задържан за 24 часа, след като при разследването са събрани доказателства, уличаващи го в престъпна дейност, посочват от полицията. Срещу него прокуратурата е повдигнала обвинение и му е наложена мярка за неотклонение \"парична гаранция\". Полицията продължава разследването.", "date": "2018.03.09", "title": "В частен имот, в Добрич откриха електронна везна, мелничка и пакетчета за наркотици"}
{"url": "https://www.24chasa.bg/novini/article/6754413", "text": "Вчера, европейският комисар по здравеопазване и безопасност на храните Витянис Андрюкайтис посети УМБАЛ „Александровска“. Това се случва в рамките на официалната му визита в България за среща с координаторите на Европейските референтни мрежи, информираха от пресцентъра на болницата. Клиниката по нервни болести бе част от работните ангажименти на еврокомисаря, където е регистриран първия в България Експертен център по наследствени нервни и метаболитни заболявания - член на две европейски референтни мрежи /EURO-NMD и MetabЕrn/. Експертният център е финансиран и одитиран от Европейската комисия и в рамките на две години получи оценка 96 от максимални 100 точки. В словото си директорът на болницата доц. Ангелов благодари на еврокомисаря за оказаната чест и за интереса към най-старата университетска болница „Александровска“ и подчерта, че е изключително горд с екипа на проф. Ивайло Търнев, който има значимо постижение в създаването на българска школа по неврогенетика на европейско равнище. Доц. Ангелов изтъкна, че екипът е описал тринадесет нови нозологични единици за първи път в света и е реализирал над 50 изследователски проекта, 27 от които международни. Експерти от Центъра участват системно в европейски консултативни съвети при подготовка на европейски консенсуси и всяка година представят доклади на европейски научни форуми. От своя страна, еврокомисарят сподели, че се вълнува от мисълта, че стои до световен откривател в лицето на проф. Търнев и подчерта, че никога не се е съмнявал в професионализма и научните достижения на българската медицинска общност. Витянис Андрюкайтис отбеляза, че всяка страна има затруднения от различен характер, но България се е справила с предизвикателствата, щом има учени със световен принос като проф. Търнев, чийто актив е за цяла Европа, а не само за българската страна. Еврокомисарят изрази готовност да подпомогне финансирането на съществуващите пет референтни мрежи за редки патологии в България от общо 24 на територията на Европейския съюз, както и да организира създаването на мрежа за обмен на специалисти и ноу-хау в областта на редките болести между държавите - членки на Съюза. Той подчерта, че като лекар ще работи усърдно за развитието на човешкия капацитет в различните области на медицината и призова за обедини усилия в усъвършенстването на политиките и практиките в болничното здравеопазване на страните от Европа, един от приоритетите на които е мерки срещу емиграцията на медицински сестри и специалисти.", "date": "2018.03.09", "title": "Еврокомисарят Витянис Андрюкайтис посети УМБАЛ \"Александровска\""}
{"url": "https://www.24chasa.bg/novini/article/6754414", "text": "Главната причина за прекъсванията на топлоподаването в град Перник през последните седмици, е възникналият на 19 февруари 2018 г. пожар заради късо съединение на маслен кабел 6 kV, който засяга и други силови кабели. Това съобщиха от пресцентъра на Министерство на енергетиката. Повредените кабели прекъсват електрозахранването към основни съоръжения в централата, част от които са в цех „Въглеподаване“. Основното и резервното гориво на „Топлофикация-Перник“ АД са въглища. Вследствие на прекъснатата доставка на въглища, централата превключва котлите си на работа с природен газ. При промяна на горивото, съоръженията в централата не могат да достигнат необходимата топлинна мощност. Поради това, в периода 19-28 февруари 2018 г., „Топлофикация-Перник“ АД е подавала топлинна енергия с понижени температурни параметри, като са констатирани периоди, в които температурата водата е била с около 10 - 20 градуса по- ниска от утвърдената по график. Топлопреносната мрежа на „Топлофикация-Перник“ АД е с обща дължина 136 151 метра. През последните пет години топлофикационното дружество не е извършвало планова подмяна на амортизирани участъци на мрежата. За този период са подменяни само отделни участъци за отстраняване на аварийни пробиви, чиято обща дължина е 2747 м. През 2017 г. аварийните пробиви на топлопроводи от мрежата на Топлофикация-Перник“ АД са се увеличили с 30% спрямо предходната година. Това установиха контролните органи на Министерството на енергетиката, в рамките на извънредната проверка, която приключи днес. Проверката установи още, че през целия зимен период „Топлофикация-Перник“ АД е поддържала достатъчен резерв от гориво, по-висок от нормативно определения. Резултатите от проверката, касаещи качеството на топлоподаването ще бъдат предоставени на компетентния орган – Комисията за енергийно и водно регулиране.", "date": "2018.03.09", "title": "Късо съединение и пожар причинили авариите в “Топлофикация-Перник”"}
{"url": "https://www.24chasa.bg/novini/article/6754401", "text": "ЕС определи като \"положително развитие\" готовността на президента на САЩ Доналд Тръмп да разговаря с председателя на Държавния съвет на Северна Корея Ким Чен-ун. Очакваме резултатите, посочи говорител на Европейската служба за външно действие. ЕС приветства наскорошните положителни развития и е насърчен от насрочената през април среща на ръководителите на Северна и Южна Корея, добави говорителят. По неговите думи ЕС следи дадените обещания за преговори за демилитаризация. ЕС желае да види необратима демилитаризация на полуострова, допълни говорителят. ", "date": "2018.03.09", "title": "ЕС определя като положително развитие готовността на Тръмп да разговаря с Пхенян"}
{"url": "https://www.24chasa.bg/novini/article/6754423", "text": "Голямо парче от фриза на козирката на Народната библиотека \"Св. Св. Кирил и Методий\" в София се откърти и падна пред сградата, информира  . В момента на инцидента не е имало хора там. На мястото вече са изпратени екипи на пожарната и полицията. Районът е отцепен и обезопасен с лента.                                                                                                                                                                                                                                                                                                                       ", "date": "2018.03.09", "title": "Откърти се парче от козирката на Народната библиотека"}
{"url": "https://www.24chasa.bg/novini/article/6754433", "text": "Председателят на Народното събрание Цвета Караянчева и народни представители участваха във възпоменателното честване на 75-ата годишнина от спасяването на българските евреи и почитане на паметта на жертвите от Холокоста. Домакини на церемонията, състояла се пред „Паметника на спасението“ до Народното събрание, бяха Столична община и Организацията на евреите в България \"Шалом\". Председателят на парламента Цвета Караянчева заяви пред журналисти, че с днешната церемония отбелязваме 75 години от спасяването на българските евреи, когато и парламентаристи, и българската църква, и цялата българска общност, са се вдигнали като един, за да запазят своите сънародници. Този акт е достоен за уважение и преклонение, подчерта тя. В честването участва делегация от Израел, в която влизат представители на всички големи организации и обединения на българските евреи. Почетният председател на делегацията Хари Зеслер заяви, че българските евреи са били част от българския народ и затова той се е вдигнал като един в тяхна защита. И днес се чувстваме така и правим всичко възможно да помогнем на България, да бъдем във връзка с нея и това ще продължи, подчерта Хари Зеслер. Председателят на Организацията на евреите в България „Шалом“ д-р Александър Оскар посочи, че сред спасителите на българските евреи има както известни за времето си личности, така и такива, чиито имена са почти непознати. Наш дълг е да помним всички тези достойни българи, които заставаха на страната на доброто и на живота, именно те отстояваха вековните български традиции на толерантност и взаимно разбирателство, допълни той. На „Паметника на спасението“ председателят на парламента Цвета Караянчева и народни представители поднесоха венци и цветя.", "date": "2018.03.09", "title": "Караянчева и депутати отбелязаха  спасяването на българските евреи"}
{"url": "https://www.24chasa.bg/novini/article/6754430", "text": "Взрив, предизвикан от загазоване на стаята, в която са спели Анка, Антон и четирите им деца, е причина за огнения ад в Средец, коментираха експерти пред \"24 часа\". Тъй като семейството е спяло в едно помещение, в което са се съхранявали и масла и туба с гориво, се е получило загазоване, искра от печката с дърва, след което взрив. \"Този обемен взрив не е разрушителен, но при него всичко пламва едновременно - хора, покъщнина, всичко\", обясняват пожарникари. Когато огнеборците пристигнали на място пред очите им рухнал покривът на къщурката , в която живеело семейството. \"Беше към 22,10 ч., чух силни крясъци. Като дойдох видях жената да излиза горяща с едното дете. Успях да спася едно от децата в къщата. После исках да вляза отново, но вече не беше възможно. Всичко гореше\", казва младеж на име Вълчо, съсед на загиналите. И той, и други обитатели на циганската махала в Средец, където се разигра трагедията, разказват, че пожарната закъсняла, а когато дошла се оказало, че няма вода. Някои дори твърдят, че пожарникарите били цивилни и пийнали. \"Пожарната няма как да отиде без вода и това хиляди пъти съм го обяснявал. Истината е, че имаме технически проблем с единия автомобил и това е отразено в реално време - 1 час след завръщането на колите. Не се е отворил електро-пневматичен кран. Вторият автомобил тръгва по друг път, тъй като мястото е трудно достъпно. Този автомобил е по-тежък от първия и пристига 5-6 минути по-късно. Не е вярно, че 40 минути са се забавили нашите служители, както се твърди. Всичко е отразено по елекронен път. Сгиналът е подаден в 22,15 ч, в 22,26 ч. служителите са били на място. Има записи, всичко е описано по часове. В момента тече разследване, затова повече не бих могъл да коментирам\", каза комисар Васил Василев, началник на Областната противопожарна служба в Бургас. Той отрича колегите му да са били пияни, а за дрехите на огнеборците обясни, че са втора употреба. \"Да, нямаме необходимото оборудване, колите са стари, но не бива да се коментира така безотговорно, че пожарната нямала вода и да се настройват хората срещу нас\", смята комисар Василев. Според експерти дори да е нямало проблем с първата пожарна хората в пламналата постройка не са имали никакъв шанс заради получения обемен взрив в загазованото помещение. Огненият ад в Средец през нощта на 7 март отне живота на 34-годишния Ангел, жена му Анка на 38 г. и на две от децата им на 6 и 12 г. Другите две деца на 8 и 11 г. в момента са в Клиниката по изгаряния във Варна. По-голямото е в тежко състояние, с 85 % изгаряния.", "date": "2018.03.09", "title": "Взрив на изтекъл газ убил семейството от Средец, изгоряло в дома си (Видео)"}
{"url": "https://www.24chasa.bg/novini/article/6754458", "text": "България се нуждае от национален център за наблюдение, реакция и управление в случаи на природни бедствия и кризи, който в реално време да идентифицира потенциални заплахи за населението и да предприема своевременни мерки за защита на гражданите. Това беше общата позиция на среща на „Дондуков“ 2 на президента Румен Радев с началника на отбраната ген. Андрей Боцев, директора на главна дирекция „Пожарна безопасност и защита на населението“ към МВР главен комисар Николай Николов, Петър Горновски, председател на Държавната агенция за метрологичен и технически надзор (ДАМТН) и Кирил Войнов, директор на главна дирекция „Надзор на язовирните стени и съоръженията“ в ДАМТН, съобщиха от прессекретариата на президента. Срещата се проведе по повод обявеното бедствено положение в община Хайредин и опасността от наводнения в страната. Директорът на главна дирекция „Пожарна безопасност и защита на населението“ към МВР главен комисар Николай Николов увери държавния глава, че няма пряка заплаха за населението и са взети всички необходими мерки и има готовност за реакция при необходимост. Николай Николов изрази признателността си за доброто взаимодействие с Българската армия в случаи на бедствия и кризи. Участниците в срещата бяха единодушни, че в България трябва да се създаде система за техническо наблюдение на язовирите на национално ниво, каквито мерки са предприети в Бургаска област. Отговорните институции са потърсили и експертизата на Института за космически изследвания и технологии (ИКИТ) при БАН за въвеждането на сателитно наблюдение на опасните язовири у нас. Председателят на ДАМТН Петър Горновски информира, че са предприети действия и за класифициране и профилактика на опасните водоеми в България. Начините на финансиране и изразходване на ресурсите, с които разполагат общините, техническото оборудване, обучението на кадри и доброволци, както и стимулирането на инженерното образование сред младежите, също бяха сред темите на срещата.", "date": "2018.03.09", "title": "Радев: Нуждаем се от център за наблюдение и реакция при бедствия и кризи (Видео)"}
{"url": "https://www.24chasa.bg/novini/article/6754462", "text": "След като Варненската окръжна прокуратура прекрати разследването за смъртта на 13 души и нанасяне на значителни имуществени вреди, в следствие на наводнението на 19.06.2014 г. в кв. \"Аспарухово\", окръжните магистрати отмениха постановлението и върнаха делото за доразследване. Разследването на жестоката трагедия, която отне 13 човешки живота, продължи повече от 3 години преди държавното обвинение да го прекрати. Основният мотив на окръжна прокуратура в морската столица бе, че трагедията е предизвикана от природно бедствие. В частно наказателно дело варненецът Ангел Ангелов подаде жалба. В нея защитата на Ангелов е посочила, че не е доволна от постановлението на ВОП за прекратяването на наказателното производство, водено срещу неизвестен извършител за престъпление за причинена смърт поради незнание или немарливо изпълнение на занятие или на друга правно регламентирана дейност, представляващи източник на повишена опасност. Обсъжайки жалбата окръжните магистрати прецениха, че прокурорът е длъжен да спазва изискванията при разследването,, визирани в разпоредбите на НПК, които задължават него и разследващите органи да осигурят законосъобразно провеждане на същото, като то следва да доведе до разкриването на обективната истина. Според Варненският окръжен съд проведеното разследване в рамките на досъдебното производство не е всестранно и пълно, а от там се явява и незаконосъобразно. Съдът разпореди окръжна прокуратура да установи има ли допуснати нарушения от съответни длъжностни лица, които да са в пряка причинно-следствена връзка с настъпилия резултат и ако има такива, то съответните длъжностни лица били ли са длъжни и могли ли са да предвидят обществено опасните последици? Съдът смята, че при формиране на вътрешното си убеждение прокурорът е обобщил заключенията на вещите лица, което е съществено процесуално нарушение довело до ограничаване на правата на страните в процеса. С оглед на изложеното по-горе съдът отмени постановлението на ВОП за прекратяване на наказателното производство и върна делото за събиране на допълнителни доказателства, които да отговорят на поставения от съда по-горе въпрос, а от там и на въпроса има ли извършено престъпление от общ характер и от кое лице.", "date": "2018.03.09", "title": "Върнаха за доразследване делото за потопа в \"Аспарухово\""}
{"url": "https://www.24chasa.bg/novini/article/6754467", "text": "Изказването на г-н Дол е абсолютно неприемливо. То разделя българското общество и показва незачитане на близо един милион българи, подкрепили \"БСП за България\" на последните парламентарни избори. Г-н Дол, не завиждаме на ГЕРБ, че сме най-бедната и най-корумпираната страна в Европа, под вещото ръководство, вече осем години, на Вашия приятел Бойко. Тревожим се от тези факти. И искаме тази оценка, дадена от ваши авторитетни източници, да се промени, както и да се промени стандартът на живот на нашите сънародници. Това написа лидерката на БСП Корнелия Нинова във фейсбук и продължава: \"Приемаме като тъжна шега думите Ви, че българските села се развиват непрекъснато. Отдаваме ги на това, че Вие не сте виждали българско село. Радваме се, че българският министър-председател е \"най-успешният шеф в Европа\" и вече е задминал г-жа Меркел и Г-н Макрон, но се питаме защо лидери от Вашето политическо семейство не го оценяват подобаващо и не ни желаят в Шенген и Еврозоната заради корупцията в управлението на този \"успешен\" премиер. Не чухме и оценката Ви за това, че ГЕРБ оттеглиха Истанбулската конвенция, на която толкова държите. Дали това не стана и под натиска на българските социалисти, които според Вас не съществуват, заедно със 70 процента от българите. Мълчите и за грандиозния международен скандал, в който ни забърка Вашият приятел Бойко с криминалната продажба на ЧЕЗ, навръх председателството. Не се ли притеснявате и че парите на европейските данъкоплатци потънаха в преградното съоръжение на външната граница на Европа, което се разследва от българската прокуратура. Много въпроси без отговори. Г-н Дол, казвате, че \"успехът на България се основава на отношението на ГЕРБ към всеки човек\". Надявам се, че в това - “всеки човек”, включвате и онези хиляди българи, които всяка седмица протестират на улиците на България срещу правителството. По техните думи успехът на страната ни минава през оставката на Борисов. Г-н Дол, винаги сте добре дошли в България. Ние сме гостоприемен народ, но сме и народ с достойнство. Не ни лепете етикети, не ни поучавайте и не забравяйте, че българският народ няма началници.Той има партньори в Европа, защото е равноправен на другите европейски народи.\"", "date": "2018.03.09", "title": "Нинова: Изказването на Дол разделя българското общество"}
{"url": "https://www.24chasa.bg/novini/article/6754469", "text": "ЧЕЗ ще разгледа искането на \"Инерком\" българското правителство да влезе в сделката по продажбата на бизнеса на ЧЕЗ у нас, въпреки че българската държава не е проявила официално такъв интерес по време на продажбения процес.  Това гласи официалното съобщение, изпратено от ЧЕЗ за \"24 часа\" след края на преговорите между двете страни на сделката в петък. Основната им цел беше да се подговят документите, които трябва да се внесат в КЗК.  \"С оглед на ограниченията, породени от вече подписания договор между двете страни, ЧЕЗ и \"Инерком\" решиха, че и двете ще подготвят комплексен анализ на всички варианти и възможни резултати от потенциалното влизане на българската държава в процеса. Преговорите ще продължат след няколко седмици. Според говорителката на ЧЕЗ Алис Хоракова в края на март или началото на април ще има нови срещи с представителите на „Инерком”. Тогава адвокатите на чешката компания ще представят възможните варианти, върху които след това би могло да се преговаря. През това време продължава да тече процедурата по вече сключения договор с „Инерком”.", "date": "2018.03.09", "title": "ЧЕЗ ще разгледа варианта българската държава да участва в сделката"}
{"url": "https://www.24chasa.bg/novini/article/6754470", "text": "Прекъсване на електричеството в част от центъра на Амстердам доведе до спиране на трамваите и евакуация на популярния Райксмузеум, предаде Асошиейтед прес, цитирана от БТА.  Електричеството беше спряно днес сутринта, според сайта на електрическата компания Liander. Засега няма коментар от компанията. Според говорител на амстердамската полиция случилото се може да се дължи на прекъсване на електрически кабел по време на строителна дейност. Той добави, че 28 хиляди жилища са останали без електричество и няколко трамвайни линии са спрени. Холандският музей Райксмузеум, в чиято обширна колекция се намира картината на Рембранд ван Рейн \"Нощна стража\" съобщи тази сутрин в Туитър, че очаква да остане затворен в продължение на часове.", "date": "2018.03.09", "title": "Прекъсване на електричеството в Амстердам доведе до блокиране на транспорта"}
{"url": "https://www.24chasa.bg/novini/article/6754474", "text": "Малко след 14 часа ТИР е излязъл от пътя, скъсал мантинелата и се обърнал странично на автомагистрала \"Хемус\", в района на Девня. Заради иницента е въведено временно ограничение на движението в платното за София. При инцидента няма пострадали хора. Временно се ограничава преминаването на автомобили в участъка между пътен възел \"Девня - Суворово\" и пътен възел \"Неофит Рилски\". Предполага се, че причината е несъобразена скорост.", "date": "2018.03.09", "title": "ТИР се обърна на \"Хемус\", затвориха платното за София"}
{"url": "https://www.24chasa.bg/novini/article/6754113", "text": "“Негов грях си остава. Ще го обсъдим с колегите и в групата какво може да се направи”. Това заяви шефът на депутатите от “Обединени патриоти” Волен Сидеров пред журналисти в парламента по повод отказът на вицепремиерът Валери Симеонов  “Ства дума за приципи и за защита на православието. Изразих се достатъчно ясно. Не искате да предначертавам какво може да се случи. Може пък да промени мнението си. Без всеки може в коалицията. Никой не е женен за нея. И без мен може. Въпросът е политиката да върви и най-вече да не правим дипломатически гафове”, отсече Сидеров.", "date": "2018.03.09", "title": "Сидеров: Щом Симеонов не иска да се извинява, това си остава негов грях"}
{"url": "https://www.24chasa.bg/novini/article/6754086", "text": "Прокурорът от бившето звено “Антикорупция” към Софийската градска прокуратура Димитър Франтишек е новият зам.-шеф на спецпрокуратурата, реши прокурорската колегия на Висшия съдебен съвет. Той заема мястото на досегашния заместник Красимир Тренчев. Предложението е на шефа на спецпрокуратурата Иван Гешев. Франтишек водеше делата срещу бившия премиер Сергей Станишев, съдия Владимира Янева и др. За последно той нашумя покрай двегодишната условна присъда за разгласяване на държавна тайна на първа инстанция на бившия шеф на Националната разузнавателна служба ген. Кирчо Киров, тъй като поддържаше обвинението в Софийския градски съд. Франтишек задържа за 72 ч и лидера на “Атака” Волен Сидеров за хулиганство през 2015 г. Освен Франтишек Иван Гешев има и друг заместник Детелина Йотова.", "date": "2018.03.09", "title": "Прокурор, задържал Волен Сидеров, стана зам.-шеф на спецпрокуратурата"}
{"url": "https://www.24chasa.bg/novini/article/6754124", "text": "Незаконно притежавани оръжия и боеприпаси са намерени и иззети от частен дом в град Върбица, съобщиха от пресцентъра на ОД на МВР в Шумен. Вчера сутринта, след получен сигнал, е предприето претърсване в частен имот, обитаван от 45-годишен местен жител. В дома на Г.А. са намерени самоделно направени четири пистолета, две цеви, два спускателни механизма, три броя боеприпаси 12 калибър, четири приклада и около 100 гр. барут. За тях мъжът не е притежавал необходимите разрешителни. Образувано е досъдебно производство", "date": "2018.03.09", "title": "Полицаи са иззели незаконно притежавани оръжия и боеприпаси от жилище във Върбица"}
{"url": "https://www.24chasa.bg/novini/article/6754143", "text": "По предварителни данни на Националния статистически институт през януари индексът на продукцията в сектор \"Строителство\", изчислен въз основа на сезони данни, е с 5.1 на сто над равнището от предходния месец. Календарни данни показват увеличение от 24.2 на сто на строителната продукция през януари 2018 г. в сравнение със същия месец на 2017 година. През януари индексът на произведената строителна продукция, изчислен от сезонни данни, е над равнището от предходния месец, като нарастването на продукцията от сградното строителство е с 5.3 на сто, а от гражданското/инженерното строителство - с 4.8 на сто. На годишна база ръстът на строителната продукция през януари, изчислен от календарни данни, се определя от положителния темп при сградното строителство, където увеличението е с 31.6 на сто, а при гражданското/инженерното - с 15.5 на сто.", "date": "2018.03.09", "title": "НСИ отчита ръст в строителството от 5.1 на сто през януари"}
{"url": "https://www.24chasa.bg/novini/article/6754137", "text": "Водолази и доброволци издирват паднал в река Дългоделска Огоста мъж вече трети ден. Придошлите води са завлекли човека и от тялото му все още няма и следа. Трагичната случка е станала към 18 часа в сряда в Чипровци. Очевидец на инцидента видял всичко. 68-годишен мъж, който живеел в къща на брега на река Дългоделска Огоста, се навел, за да загребе вода за животните. Той обаче се подхлъзнал и паднал. Бурната от придошлите води река го завлякла към дъното и понесла надолу по течението. Акцията по спасяването на удавника е започнала още същата вечер. Полицаи от местния участък и екип от доброволци, сформиран от кмета на Чипровци Пламен Петков, обикаляли по поречието, за да търсят съгражданина си. Вчера в издирването се включил и екип водолази на сектор „Специализирани аварийни дейности”- Монтана. Търсенето продължило през целия ден и стигнало до Бели мел, но от тялото няма и следа. Възможно е трупът на 68- годишния Георги Й. вече да е стигнал и до язовир „Огоста“, уточниха от полицията. Козарят живее на брега на реката заедно с 90- годишния си баща. Съпругата и двамата сина на мъжа са в столицата. Акцията по издирването на тялото продължава.", "date": "2018.03.09", "title": "Водолази издирват мъж, завлечен от придошла река в Монтанско"}
{"url": "https://www.24chasa.bg/novini/article/6754149", "text": "\"Симеонов трябва да си даде сметка как изказването му би повлияло на двустранните отношения\". Това заяви вицепремиерът Красимир Каракачанов пред журналисти в парламента по повод   за  . \"Не приемам, който и да е външен фактор било от Изток или от Запад да квалифицира българските институции и да ги критикува. Това да изразиш позиция, с която защитаваш българските институции и това да излезеш с определени нападки срещу главата на руската православна църква е съвсем различно. Позицията и изказването на Валери Симеонов не беше съгласувана с нас. Г-н Сидеров предупреди, че ще поиска групата да вземе становище по въпроса. Бях дал инструкции на депутатите от ВМРО, в онази част от предложението, която касае, че ние не споделяме подобен език и квалификации, да бъде подкрепена. Оттам нататък нещата, които се разраснаха между тях двамата, в един такъв режим, няма как да бъде съгласувано каквото и да било\", заяви Каракачанов. \"И с единия, и с другия съм говорил - бавно, внимателно. Времето лекува всичко. Нормално е в една коалиция, когато има хора с различно мнение по темата, като излизаш с подобни крайни изказвания, най-малкото да ги съгласуваш с този, който няма да ги одобри\", обясни още той. По думите му след изказването на Симеонов коалицията не е в риск. И допълни, че решението дали ще се извини си остава негово. \"Не смятам, че с подобни думи и епитети, трябва да определяш главата на една православна църква, без значение какви политически убеждения имаш\", категоричен бе той.", "date": "2018.03.09", "title": "Каракачанов: Коалицията не е в риск след изказването на Симеонов"}
{"url": "https://www.24chasa.bg/novini/article/6754141", "text": "Германските социалдемократи представиха своите шестима министри, които ще управляват в голямата коалиция с християндемократите на Ангела Меркел и баварския християнсоциален съюз. Нито един от министрите в предишното правителство на запазва поста си. В следващото правителство на Германия ще има много нови лица. Социалдемократите също като консерваторите залагат на някои нови за голямата политика кадри, както и на познати вече личности. Досегашният министър на външните работи на Германия Зигмар Габриел няма да остане на този пост. Вместо него новият външен министър в Берлин ще е досегашният министр на правосъдието Хайко Маас. Като съдебен министър Хайко Маас се прочу извън Германия най-вече с проектозакона си за глоби при реч на омразата във фейсбук. Както беше обявено още след преговорите финансов министър и вицеканцлер ще е досегашният кмет на Хамбург Олаф Шолц. Министерството на семейните работи, младежта и жените ще бъде поето от 39-годишната берлинчанка Франциска Гифай. Тя е единствената източногерманка от министрите на ГСДП. Другата жена сред тях е Катарина Барлей, която поема министерството на правосъдието. Начело на министерството на труда и социалните грижи застава бившият генерален секретар на партията Хубертурс Хайл. Околната среда поема също ноово лице за голямата политика - Свеня Шулце.", "date": "2018.03.09", "title": "Вече официално: Хайко Маас е новият външен министър в Германия"}
{"url": "https://www.24chasa.bg/novini/article/6754152", "text": "\"Холдинг БДЖ\" ЕАД продължава поетапно да погасява задълженията си към различни институции. Напълно са изплатени оставащите дългове към \"Кончар Еллок\" - Хърватия в размер на 827.4 хил. лв., съобщиха от БДЖ. Задълженията към хърватското дружество са натрупани през периода 1998-2008 г. във връзка с изпълнение по договор за ремонт на локомотиви и доставка на резервни части.", "date": "2018.03.09", "title": "БДЖ изплати задълженията си към хърватска фирма"}
{"url": "https://www.24chasa.bg/novini/article/6754165", "text": "\"Бойко прекрасно се справя с председателството на ЕС. Вие водите, наистина показвате пътя напред. Това е пример, който трябва да бъде следван от доста от държавите. Бойко, показваш огромен кураж.\" Това заяви лидерът на ЕНП Жозеф Дол на форум на Комитета на регионите на ЕС, който се провежда в момента в София и който бе определен от Цветан Цветанов като старт на кампанията за евроизборите. \"Какво е нужно, за да спечелим изборите догодина? Да ги чуем, да ги защитим от заплахите, да дадем отговор на популизма\", начерта Дол задачата за евроизборите през 2019 г. И напомни: \"Длъжни сме да останем водещата партия. Успяхме да преминем през финансовата криза. Трябва да гарантираме 50 000 евро в банковите сметки\", изреди Дол. И даде команда: \"От София днес ние тръгваме на път! Всички вие може да помогнете избирателите да стигнат до изборните урни.\"", "date": "2018.03.09", "title": "Лидерът на ЕНП: Бойко, показваш голям кураж, следваме те"}
{"url": "https://www.24chasa.bg/novini/article/6754164", "text": "По предварителни данни на Националния статистически институт през януари индексът на промишленото производство, изчислен от сезонни данни, нараства с 0.3 на сто в сравнение с декември 2017 година. През януари 2018 г. при календарния индекс на промишленото производство е регистриран ръст от 3.5 на сто спрямо съответния месец на 2017 година. През януари увеличение спрямо предходния месец е регистрирано в производството и разпределението на електрическа и топлоенергия и газ - с 0.9 на сто, и в преработващата промишленост - с 0.3 на сто, а намаление е отчетено в добивната промишленост - с 0.3 на сто. На годишна база ръст на промишленото производство, изчислен от календарни данни, е отчетен в преработващата промишленост - с 10.3 на сто, а спад е регистриран в производството и разпределението на електрическа и топлоенергия и газ - с 8.7 на сто, и в добивната промишленост - с 4.6 на сто.", "date": "2018.03.09", "title": "Ръстът в промишлеността през януари е 0.3 на сто"}
{"url": "https://www.24chasa.bg/novini/article/6754145", "text": "Американският президент Доналд Тръмп каза вчера, че е готов да разговаря със севернокорейския лидер Ким Чен-ун, на първата среща на високо равнище между САЩ и КНДР. Ройтерс предлага мнения на политици и експерти по повод това събитие, което може да доведе до пробив в напрежението между Вашингтон и Пхенян по ядрения въпрос. Сенаторът републиканец Линдзи Греъм написа в Туитър, че е убеден, че твърдата позиция на Тръмп срещу Северна Корея и ядрената й агресия носи най-добрата надежда от десетилетия за мирно уреждане на тази заплаха. Не съм наивен, ако трябва да съдим за бъдещето въз основа на миналото, от Северна Корея ще се чуят много приказки, но няма да има действия. Въпреки това мисля, че днес Северна Корея вярва, че президентът Тръмп ще използва военна сила, ако се наложи, заявява американският сенатор и предупреждава севернокорейския лидер да не се опитва да \"изиграе\" Тръмп, защото това ще е \"краят на играта\", цитиран от БТА. Според републиканеца Ед Ройс, председател на Комисията по външните работи на Камарата на представителите на САЩ, желанието на Ким Чен-ун да води разговори показва, че американските санкции, наложени на Пхенян, започват да действат. Ройс смята, че САЩ могат да предприемат още дипломатически стъпки, като едновременно с това продължат да засилват малко по малко и натиска. Ройс казва, че севернокорейските режими неведнъж са използвали преговорите и \"празните обещания\" за да изтръгнат отстъпки и да спечелят време. \"Трябва да прекъснем този цикъл\", заявява той и посочва, че САЩ и Южна Корея не бива да отслабват натиска срещу Пхенян, необходим \"за мирно премахване\" на заплахата, а своята роля трябва да изиграе и Пекин. Уилям Пери, който бе министър на отбраната на САЩ от 1994 до 1997 г. и е водил преговори със Северна Корея, оценява случващото се като сериозно подобряване на дипломацията, сведена досега до взаимна размяна на обиди. Според Пери има два въпроса, свързани с бъдещата среща: единият е какво очакват да постигнат САЩ и от какво са склонни да отстъпят. А вторият - как ще действат САЩ и Северна Корея, докато вървят преговорите. Ще оказват ли САЩ и техните съюзници да поддържат сегашния натиск върху Северна Корея? Ще продължи ли Северна Корея да разработва и изпробва ядреното си оръжие? По първия въпрос Пери смята, че целта на Вашингтон е Северна Корея да унищожи ядрения си арсенал и да стане неядрена сила. Има много основания да се съмняваме, че Северна Корея ще иска да го направи, но дори да е така, все пак остава фундаменталният въпрос как Америка би могла да проверява спазването на такова споразумение, разсъждава Пери. Има смисъл да се преговаря с Пхенян, но само ако се преговаря за нещо, което си струва и подлежи на проверка. В противен случай САЩ може да стигнат до голям дипломатически провал. Според Такаши Каваками, президент на Института за световни изследвания \"Такушоку\" на Токийския университет, САЩ ще изчакат да видят до какво ще доведат междукорейските преговори през април, преди да вземат окончателното си решение за среща с Ким. Анализаторът говори за три сценария: Северна Корея да се съгласи на денуклеаризация, вторият - да се съгласи на \"ядрено замразяване\", а третият - да промени подхода и да поднови изстрелването на ракети. За Каваками най-реалистичен е вторият сценарий, при който Япония ще трябва да иска укрепване на американските сили за възпиране, включително \"ядрено споделяне\" - програма на НАТО, която предвижда САЩ да заемат на неядрени държави ядрено оръжие, за да подсилят отбранителните си способности. Чжао Тун, експерт по Северна Корея от пекинския център Карнеги - Цинхуа, смята, че на този етап Пхенян има две цели: да накара международната общност, включително САЩ, да приеме ядрената реалност. А втората - възможно най-бързо да отслаби икономическия натиск срещу себе си. Затова Ким Чен-ун има такова желание срещата с Тръмп да се състои колкото може по-скоро. Анализаторът смята, че евентуално засилване на санкциите няма да принуди Севера да се откаже от сегашните си способности и че Тръмп придава прекалено голямо значение на санкциите. Китай ще е доволен от развитието на проблема, защото по същество Северна Корея предложи нещо, което звучи като подкрепа за стратегията за двойното замразяване. При това положение, на този етап, щом става дума за преки разговори и преговори, Китай вече не е най-важният играч. А имайки предвид бързите темпове на постигания напредък, в Китай расте безпокойството, че Пекин е държан настрана от този процес, че губи контрол, макар че като цяло подкрепя напредъка по въпроса.", "date": "2018.03.09", "title": "Политици и анализатори коментират готовността на Тръмп да се срещне с Ким"}
{"url": "https://www.24chasa.bg/novini/article/6754166", "text": "Турските сили и бунтовниците от подкрепяната от Турция Свободна сирийска армия (ССА) са достигнали до границите на град Африн, съобщава турската частна телевизия СиЕнЕн-Тюрк, като цитира Анадолската агенция. В рамките на провежданата от турската армия операция \"Маслинова клонка\" са били прочистени от \"терористи\" още шест селища около града и е осигурен контрол над язовир, снабдяващ с вода градовете Африн и Азаз, посочва агенцията. Вчера турската армия и подкрепяната от Анкара ССА установиха контрол над град Джиндерес, предава БТА.  Елементите на турските въоръжени сили и ССА все още не са започнали операциите за установяването на контрол над селището Мабатлъ, допълва Анадолската агенция. Турция започна на 20 януари военна операция \"Маслинова клонка\" в района на сирийския град Африн, насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия /ПКК/.", "date": "2018.03.09", "title": "Турските сили достигнаха до границите на Африн"}
{"url": "https://www.24chasa.bg/novini/article/6754173", "text": "През 2017 година Групата на Европейската инвестиционна банка/ЕИБ/ е предоставила 300 млн. евро в България като заеми, гаранции и капиталови инвестиции, съобщи пред журналисти днес Вазил Худак, вицепрезидент на ЕИБ. Групата се състои от ЕИБ и Европейски инвестиционен фонд /ЕИФ/. Нейната подкрепа за България достига 0,59 на сто от Брутния вътрешен продукт, докато средното ниво за ЕС 0,46 на сто от БВП, съобщиха от банката, предава БТА. ЕИБ поддържа инвестиции в България от 25 години. За това време банката е подкрепила 79 проекта като е отпуснала общо 5,1 млрд. евро. С подкрепата на ЕИБ са отпуснати два заема в рамките на Европейския фонд за стратегически инвестиции /ЕФСИ/, която е част от т. нар. План Юнкер\". ЕИБ даде заем от 31 млн. евро на \"Олива\" Ад за нова фабрика за слънчогледово олио близо до Варна. Банката отпусна 100 млн. евро на \"Биовет\" АД за повишаване на производствения капацитет на дружеството. Банката на ЕС подписа договор от 56 млн. евро за изграждане на първия етап от третия лъч на столичното метро. През тази година се очаква ЕИБ до отпусне още пари за финансиране на втората част от третия лъч на метрото, както и да отпусне кредит на Топлофикация - София, съобщиха от банката.", "date": "2018.03.09", "title": "Европейската инвестиционна банка е дала 300 млн. евро на България през 2017 г."}
{"url": "https://www.24chasa.bg/novini/article/6754175", "text": "Американският сенатор от Демократическата партия Джак Рийд и командващият Обединените въоръжени сили на НАТО в Европа генерал Къртис Скапароти са предупредили, че купуване от Анкара на руски ракетни системи С-400, ще има последици, съобщава в.\"Джумхуриет\", цитиран от БТА.  В изказване на заседание на Сената Джак Рийд е заявил, че закупуване от Турция на руски ракетни системи С-400, потенциално застрашава във всички посоки сътрудничеството в областта на отбраната между САЩ и Турция. Генерал Къртис Скапароти е посочил от своя страна, че една от последиците на покупка на С-400 ще бъде несъвместимост със стандартите на НАТО. Той е добавил, че не само той, но и членове на правителството са разговаряли с турската страна, \"за да обяснят другите последици от осъществяването на тази покупка\". Американският генерал не е посочил какви последици има предвид. Генерал Скапароти е посочил, че продължават разговорите с Турция за системи, които ще може да използва с оглед мерки за противовъздушна отбрана. Не смятам, че това споразумение /за С-400/ е окончателно. Те водят разговори с нас и с другите, за да купят съвместима система. Мисля, че имаме време, и искам да продължим работата, за да ги убедим, че тази система не съответства на стандартите на НАТО, е посочил ген. Скапароти. Турция няма да се откаже от купуването на зенитно-ракетни системи С-400 от Русия независимо от това, че е възможно САЩ да наложат санкции, заяви по-рано тази седмица турският президент Реджеп Тайип Ердоган. През ноември 2016 г. стана известно, че Турция и Русия водят преговори за закупуване на системи С-400. Фактът за подписването на договор бе потвърден от Русия на 12 септември 2017 г., когато и турският президент Ердоган съобщи, че по договора е внесен аванс. Турция ще бъде първата страна членка на НАТО, която ще получи от Русия зенитно-ракетни системи С-400.", "date": "2018.03.09", "title": "САЩ: Купуването от Анкара на системи С-400 от Русия застрашава отношенията ни с Турция"}
{"url": "https://www.24chasa.bg/novini/article/6754199", "text": "Млад мъж извършил грабеж е задържан от служители на полицейския участък в квартал „Изток“ в Пазарджик, съобщиха от ОДМВР в града, цитирани от \"Фокус\". Вчера в участъка бил получен сигнал от 50-годишната жителка на квартала с инициали М.П. Тя съобщила, че 7-годишният ѝ внук е станал жертва на грабеж. Момченцето било нападнато пред жилищния блок, в който живее детето. С помощта на физическа сила грабителят издърпал от ръцете му таблет и избягал. В резултат на извършените действия „по горещи следи“ бил установен и задържан извършителя на посегателството. Оказало се, че това е 25-годишният А.П. от пазарджишкото село Огняново. Таблетът е открит и иззет от униформените, по случая се води бързо полицейско производство.", "date": "2018.03.09", "title": "Задържаха мъж от село Огняново, взел таблет от 7-годишно дете"}
{"url": "https://www.24chasa.bg/novini/article/6754198", "text": "В Европейския парламент внесохме петиция за необходимостта от създаването на Европейски фонд за защита на Земята от астероиди, който да е с 3 милиарда евро годишен бюджет. Това съобщи в Националния пресклуб на БТА Васил Къдринов от Гражданската инициатива за Фонд на ЕС за защита от астероиди. Той каза, че планетата Земя в продължение на милиони години се е сблъсквала с астероиди и комети, което е обичайно за Слънчевата система. В историята на планетата ни е имало много такива сблъсъци с астероиди и комети, като един от тях е станал преди 65 милиони години. Тогава голям астероид е паднал на територията на днешно Мексико и е предизвикал смъртта на динозаврите. Те са загинали, защото заради сблъсъка много прах се е вдигнал на Земята, настъпила е зима и динозаврите не е имало с какво да се хранят, обясни Къдринов. Той припомни, че през 1908 г. в Сибир пада т.нар. Тунгуски метеорит, който, ако е паднал над някой европейски град, би предизвикал смъртта на стотици хиляди хора. През 2013 г. в района на Челябинск в Руската федерация също падна астероид и бяха ранени 1600 души, но за \"щастие астероидът беше малък\", каза Къдринов. Той поясни, че учените изследват астероидите и кометите от векове, като през втората половина на 20-и век се оформя разбирането, че човешката цивилизация трябва да наблюдава тези обекти и да се идентифицират кои от тях има опасност да се сблъскат със Земята. Целта е да се развият технологии, с които опасните за планетата ни астероиди и комети да се отклоняват, за да няма сблъсък. Инженер Стоян Кънев - специалист по телекомуникации, заяви, че трябва да се защити планетата Земя от астероиди, комети и от други обекти, които застрашават унищожаването на живота на планетата ни. \"Вероятността човечеството да бъде затрито вследствие от военни конфликти е много по-малка от вероятността нашата цивилизация да приключи след удар на планетата Земя от комета, астероид или от друго подобно явление\", коментира Кънев. Има няколко космически мисии, изпращани до астероиди и комети, сред тях са японска мисия, мисията на Европейската космическа агенция \"Розета\", разказа Васил Къдринов. Той отбеляза, че тези мисии са много скъпи, но \"човешката цивилизация би трябвало да изстрелва поне по две такива сонди годишно до комети и астероиди, и да се тестват технологии за тяхното отклоняване\". Това е необходимо, за да може, когато се появи опасен астероид, човечеството да има уменията и способността да го отклони от орбитата на Земята, обясни Къдринов. Той каза, че гражданската петиция е насочена към ЕС, тъй като сега се дискутира следващата Многогодишна финансова рамка и в нея се определят какви да се приоритетите на ЕС за предстоящите години. \"Нашата инициатива настоява всяка година ЕС да отделя по 3 милиарда евро за защита от астероиди, с които биха могли да се финансират поне две мисии и програми за наблюдение на астероиди и комети\", посочи Васил Къдринов. По думите му тези мисии могат да са в сътрудничество с НАСА, Роскосмос, с Японската космическа агенция, с Китай и Индия, както и с всички космически нации.", "date": "2018.03.09", "title": "Внесоха петиция в ЕП за създаването на Европейски фонд за защита на Земята от астероиди"}
{"url": "https://www.24chasa.bg/novini/article/6754218", "text": "\"Няма спор за никого, и за тези, които хейтят, че ЕС е най-доброто място за живеене в света. Аз съм живял и по времето на СССР, и на СИВ. Каква радост беше да идем навън. Аз покрай спорта имах възможност да ида и в Братислава, и в Париж. Сега навсякъде е еднакво. Да погледнем предизвикателствата и навреме да отчитаме подлостите. Бившият австрийски канцлер падна заради мигрантите. В колко съвета това, което предлагах, се приемаше като ерес? Кое население ще приеме стотици хиляди непознати хора отвън? В Щатите, Канада, Австралия си въведоха ред на границите! След 3 г., като отидох сега в Бавария, ме чуха. Защо 5-6 месеца Германия не може да направи правителство, при положение, че се къпе в пари? Защото подплашихме населението си! Затворете си границите, оправете си КПП-тата. Когато за пръв път го предложих, бях обявен за най-нехуманния човек. Ако не го направи сега, хората няма да се успокоят. Ще влиза толкова, колкото можем да интегрираме. За другите ще плащаме да стоят близо до родните си места.\" Такива незабавни червени граници поиска премиерът Бойко Борисов на форум на ЕНП в София, с който европейската десница прави първа крачка към европейските избори догодина. Министър-председателят даде пример как предложил на Жан-Клод Юнкер да кацне във Вашингтон без паспорт и да каже, че е председател на ЕК, за да види, че няма да го пуснат. България се справя с границата с Турция, проблемът идва откъм Шенген, подчерта българският премиер. И настоя общността да побърза със споразумението си с Анкара. 26 милиарда евро харчи ЕК за мигранти, подчерта Борисов и поиска по-бързо силен бюджет за отбрана. \"Ако продължаваме да шикалкавим, ще почнат да ни бият, и то не социалистите, а националистите и популистите. Защото хората ги е страх, и ако не отговорим на страха, нищо друго не ги интересува\", подчерта той. \"Той е най-дългогодишният ни премиер, който води силно и всеотдайно председателство\" - след тези думи на зам.-шефа на ЕНП Дара Мърфи залата аплодира Борисов.", "date": "2018.03.09", "title": "Борисов: Европа уплаши хората с мигрантите! Корекция веднага! (Видео, снимки)"}
{"url": "https://www.24chasa.bg/novini/article/6754211", "text": "Повече от 100 свидетели са разпитани по делото с обвинение за крупна кражба на тръби от водонапорен тръбопровод \"Водоснабдяване на Добрич от терасите на Дунав\". Наказателният процес, по който е приет за съвместно разглеждане граждански иск от ВиК-Добрич, върви към финал, съобщи пресцентърът на Окръжния съд. Подсъдими по делото са Радко Г. от Силистра, сочен от прокуратурата като извършител на деянието, Стефан К. от София - като подбудител и помагач, и Красимир Ц. също от столицата - като помагач. Тримата са обвинени, че в периода ноември 2011-а - март 2012 година в съучастие помежду си, при условията на продължавано престъпление, са отнели от ВиК-Добрич 29 717 метра тръби, които не били под постоянен надзор, на стойност 77 169 798 лева. Според прокуратурата кражбата е в особено големи размери и представлява особено тежък случай. В обвинителния акт се посочва, че на територията на областите Силистра и Добрич са били изкопани и демонтирани тръби с общо тегло 10 757 554 килограма. Прокуратурата твърди, че кражбата е била осъществена чрез посредственото извършителство на други четири лица, като при изваждането на тръбите е била използвана тежка земекопна техника, моторни превозни средства, сечива, кислородни бутилки, оксижени, бутилки с пропан-бутан, резачи. Двама от подсъдимите вече дадоха обяснения по повдигнатите им обвинения, а третият ще бъде изслушан на следващото съдебно заседание през април, след което се очаква да се пристъпи към пледоарии, информират от Окръжния съд.", "date": "2018.03.09", "title": "Над 100 свидетели са разпитани по делото\nза кражба на тръби за 77 млн. лева"}
{"url": "https://www.24chasa.bg/novini/article/6754269", "text": "Около 1,2 млн. са пенсионерите, чиито размер на пенсиите е под актуалния размер на линията на бедност, който е 321 лв. за тази година. Това каза социалният министър Бисер Петков по време на парламентарен контрол днес. Той обясни, че това, което прави правителството е чрез т.нар. еднократни допълнителни суми да подпомага именно тези пенсионери, което става два пъти в годината. Петков каза още, че мерките свързани с увеличение на старите пенсии са свързани с много голям финансов разход, а разходът на бюджета на държавата за обществено осигуряване за пенсии превишава 8,5 млрд. лв. \"Бюджетът на държавата за обществено осигуряване е с голям дефицит и мерките. които бяха предприети целят да се постигне оптимален баланс между адекватност на пенсионните плащания и финансова стабилност на системата\", каза още министър Петков. Той отбеляза, че през юли 2018 г. отново ще бъдат преизчислени пенсиите за трудова дейност с по-високата тежест на една година осигурителен стаж. Той допълни, че за 2018 г. тежестта на една година осигурителен стаж в пенсионната формула е 1,169 на сто, като процентът на нарастване в сравнение с този през 2017 г. е 3,8 на сто.", "date": "2018.03.09", "title": "Около 1,2 млн. българи под линията на бедност - с пенсии до 321 лв."}
{"url": "https://www.24chasa.bg/novini/article/6754240", "text": "Бившият общински съветник от „Атака“ в Силистра Живко Димов влезе в затвора за 5 г. за лихварство, осъден е да плати и 5 000 лева глоба, съобщиха от Върховния касационен съд (ВКС).  Живко Димов е признат за виновен в това, че между 1998 – 2009 г. в Силистра, без съответното разрешение, извършвал банкови сделки, за които се изисква такова по закон, като е предоставял парични заеми на различни лица, обезпечени с ипотеки на недвижими имоти, записи на заповеди или залози на вещи, срещу получаване на лихви и задължения за връщането им и от дейността си е получил незаконно 106 496 лв.  ВКС пише следното в мотивите си : „Няма основание да се приложи нормата на чл. 55 от НК при определяне на дължимото наказание „лишаване от свобода“, независимо от изтъкнатите в жалбата на защитника доводи за семейно положение и за това, че деецът бил земеделски производител, трудово ангажиран в „Нерон“ ЕООД и Общинския съвет на гр. Силистра. Обратното, именно предвид цитираните качества на дееца, с оглед на които той трябва да е блестящ пример за гражданско съзнание за семейството си и за своите съграждани, при отмерения минимален размер на наказанието „лишаване от свобода“ всякакво по-нататъшно намаляване би било проява на неоправдано снизхождение“.", "date": "2018.03.09", "title": "Бивш общински съветник влезе в затвора за 5 г. за лихварство"}
{"url": "https://www.24chasa.bg/novini/article/6754278", "text": "Жените в технологичния сектор в България са забележително много на фона на останалите държави в Европейския съюз – факт, който се дължи на наследеното от социалистическата епоха силно образование по математика и приложни науки. Това пише в. \"Файненшъл таймс\" в статия, озаглавена \"България се възползва от наследения си женски инженерен елит\", предава \" \". Почти половината от технологичната работна сила в България се състои от жени благодарение на силните ролеви модели и обучението, пише авторитетното издание. България е на второ място в ЕС (след Литва) по дял на жените в сектора – 44.6%, при средно ниво 32.4%, показват данните на Евростат. Причината - наследството от съветската ера, когато най-добрите ученици са били в специализирани математически гимназии, казва Румяна Тренчева, управляващ директор за Югоизточна Европа на германската софтуерна фирма SAP.", "date": "2018.03.09", "title": "\"Файненшъл таймс\": Българките успяват в ИТ сектора заради наследството на социализма"}
{"url": "https://www.24chasa.bg/novini/article/6754294", "text": "Групировката \"Ислямска държава\" пое отговорност за самоубийствения атентат в афганистанската столица Кабул днес, при който по последни данни са загинали най-малко девет и са били ранени 18 човека, предаде ДПА. Джихадистите направиха това в социалните мрежи. Твърдението им не може да бъде потвърдено от независим източник. Нападението бе извършено днес в населен преобладаващо с шиити квартал на Кабул.", "date": "2018.03.09", "title": "\"Ислямска държава\" пое отговорност за атентата в Кабул с най-малко 9 убити"}
{"url": "https://www.24chasa.bg/novini/article/6754303", "text": "Германската социалдемократическа партия (ГСДП) обяви в петък, че Олаф Шолц, който изпълнява временно длъжността председател на партията, ще е министър на финансите в новото германско правителство, а бившият министър на правосъдието Хайко Маас ще стане министър на външните работи, предава AFP, цитирана от \"Фокус\".  Обявлението бе направено от Андреа Налес, която се сочи за следващия лидер на ГСДП.", "date": "2018.03.09", "title": "Обявиха официално кои ще са германските министри на финансите и външните работи"}
{"url": "https://www.24chasa.bg/novini/article/6754300", "text": "Държавният секретар на САЩ Рекс Тилърсън каза днес, че има разлика между \"разговори\" и \"преговори\" и подчерта, че готовността на президента Доналд Тръмп да си поговори със севернокорейския лидер Ким Чен-ун не бива да бъде възприемана като нещо повече от това, предаде Асошиейтед прес, цитирана от БТА. Изненадващото съобщение, че Тръмп се е съгласил да се срещне с Ким повдигна въпроси какво се е променило, след като месеци наред Тилърсън и други представители на администрацията настояваха, че няма подходящи условия за преговори с Пхенян, отбелязва АП. Тилърсън каза, че Тръмп \"от известно време\" е бил склонен просто да поговори с Ким и да се срещне с него, а вчера е решил, че сега моментът \"е подходящ\". \"Президентът е на мнение, че вече е дошло времето\", каза днес държавният секретар пред репортери в Джибути, където е в рамките на африканската си обиколка. Той не уточни каква е точно разликата между \"разговори\" и \"преговори\" и не стана ясно за какво биха могли да разговарят двете страни, които технически погледнато още са във война, ако не за сделка, свързана с безпокойството, което буди ядрената оръжейна програма на Севера, отбелязва агенцията. Очевидно те биха могли да проведат предварителни разговори, за да се ориентират дали има достатъчно допирни точки и добра воля, за да се премине към официални преговори. Обяснявайки обрата в позицията на Тръмп за среща с Ким, Тилърсън посочи, че САЩ са научили от южнокорейската делегация, посетила Северна Корея, че има промяна в позицията на Севера. По думите на Тилърсън промяната била \"доста драматична\" и до известна степен изненадваща за САЩ.", "date": "2018.03.09", "title": "Тилърсън за Северна Корея: Има разлика между разговори и преговори"}
{"url": "https://www.24chasa.bg/novini/article/6754279", "text": "\"Как оценявате думите на българския президент? Какво е това - отдаване почит към всички народи, освободили България, или желание да принизи ролята на Русия?\" Тези въпроси задава руското издание Regions.ru на няколко свещеници и публикува отговорите под заглавие \"Руско-турската война не можеш да превърнеш в литовско-руска\". Последвалите изказвания, сред които и това, че \"Руската империя никога не е била мислена като многонационална\", се появяват на страница със заглавие \"Многонационалната Русия\". Но това е по-малкият проблем - основният са квалификациите, които се правят по адрес на България, нейното ръководство и народ, като често се повтаря внушението, че лидерите са продажници, а обикновените хора масово обичат Русия, предава  . \"Това е признание за несамостоятелността на политическото ръководство на България\", казва протоиерей Александър Кузин от московския храм \"Козма и Дамиан\" в Шубино. \"Президентът е принуден да говори това, което му диктуват политическите му шефове и финансовите му спонсори. Той представлява обект на манипулация от Запада и по този начин се саморазобличи.\" (...) \"Не мога да го опиша по друг начин освен като желание да се харесаш на западните си спонсори, на отвъдокеанските си благодетели. (...) Разбира се, това свидетелства и за недалновидността на едни или други политици. Може да говориш така, ако искаш да се отчетеш пред западните си благодетели за вярна служба, но Русия е била, е и ще бъде единствената страна в света, която обединява целия славянски свят, допълва протоиерей Вячеслав Кочкин от Орската епархия в Южна Русия на границата с Казахстан. \"Мисля, че скоро президентът на България ще се срамува от думите си. И благодаря на нашия патриарх, който - както и подобава в подобни случаи за духовен баща на нацията - направи недвусмислен намек за погрешността на възгледите му.\", казва още той.  \"Според мен това е просто страх. Ако Радев беше казал за Русия, той щеше да престане да бъде президент на България. Това е елементарна зависимост от господарите, които са го поставили там. За президент го е избрал не народът (...), той е поставен от някои сили, които не искат изобщо нито да виждат Русия, нито да чуват нейния химн и език\", казва протоиерей Александр Добродеев, зам.-завеждащ на сектор в Синодалния отдел за връзки с армията и правоохранителните органи на Русия. \"Начинът, по който президентът на България коментира участието и ролята на Русия в освобождението на страната си, свидетелства, че днес висшите ръководители на България са обвързани с политическа коректност и за да ѝ угодят, са готови да изкривят историческата действителност\", казва свещеник Филип Иляшенко. Той е зам.-декан на историческия факултет на Православния Свято-Тихоновски хуманитарен университет (ПСТГУ), доцент. И допълва: Очевидно е, че днес висшите длъжностни лица на треторазредна европейска страна не могат да си позволят да кажат истината за Русия, за руснаците, в угода на външна сила са длъжни да говорят някакви абсурдни неща за някакви отделни народи, участвали в освобождението на България. Така може да излезе, че България е била освободена от немците, защото в руската армия е имало много офицери с немски фамилии. (...)", "date": "2018.03.09", "title": "Руски свещеници: Радев е страхлива марионетка на Запада в треторазредна страна"}
{"url": "https://www.24chasa.bg/novini/article/6754326", "text": "В Мизия, река Скът направи огромни разливи. Засега те са извън населеното място, но хората в града прекараха безсънна нощ. И си припомниха тежкото наводнение от преди 4 години, което заля къщите им, предаде  Те снощи поставиха пръчка на сухо място, далеч от реката. Днес пръчката вече е залята от прииждащите води. Митко Бачев е един от тежко пострадалите от наводнението в Мизия през 2014 г. и цяла нощ не е мигнал. „Мисля, че и сега, ако ни залее, вече е свършено с мен. Ще се мре. Какво да правя?! Аз снощи не съм спал. Два - три пъти ходих там, на Мишонския мост да видя дали се качва водата”, разказав Митко Бачев. Илия Дахлев вече 4 години живее в тази единствена оцеляла пристройка на масивната някога къща. Разказва, че когато водите придошли преди години, подценил ситуацията и едва не загинал под руините. „Не трябва да се подценяват ситуации, които са наистина критични и опасни”, на мнение е Илия Дахлев. От общината увериха, че реката се наблюдава денонощно. В горното си течение нивото й вече е в застой. До критичното ниво в Мизия остава около 1 метър. След няколко дни според експертите обстановката напълно ще се нормализира.", "date": "2018.03.09", "title": "Река Скът приижда, в Мизия са силно уплашени"}
{"url": "https://www.24chasa.bg/novini/article/6754325", "text": "Над 500 канадски лекари и около 150 студенти по медицина в страната подписаха писмо срещу собственото си увеличение на заплатите. \"Ние, лекарите на Квебек, които вярваме в силната система на здравеопазването, се противопоставяме на скорошното повишаване на заплащането, наложено от медицинските федерации\", се казва в открито писмо на медиците, предава  . Подписалите позицията посочват, че са засегнати от факта, че техните възнаграждения скачат, докато в същото време медицинските сестри и пациентите продължават страдат от недостатъчно финансиране. \"Увеличението е особено шокиращо на фона на медсестрите, административните служители и други работещи в системата, които се борят с трудни условия за работа, а нашите пациенти нямат достъп до нужните услуги заради драстично орязаните в последните години средства и централизираната власт на Министерството на здравеопазването“, се казва още в писмото, публикувано на 25 февруари. \"Нашите възнаграждения изглежда са единствените имунизирани срещу тези съкращения“, посочват лекарите. Канада има обществено здравеопазване, което осигурява „универсално покритие на необходимите медицински услуги според нужите на пациентите, а не според финансовите им възможности“, се посочва в уебсайта на правителството. Затова 213 джипита, 184 лекари специалисти, още 149 лекари и 162 студенти по медицина настояват парите за увеличението на техните заплати да бъдат върнати за финансиране на здравната система. „Вярваме, че има начин тези ресурси да бъдат преразпределени за здравето на хората в Квебек и нуждите на нашите пациенти“, пишат още авторите на позицията. Един лекар в Канада получава средно 260 924 щатски долара (339 000 канадски долара) годишно, по данни от септември 2017 г. Един семеен лекар получава средно 211 717 щатски долара годишно или 275 000 канадски долара.", "date": "2018.03.09", "title": "Над 500 лекари на протест заради твърде високи заплати в Канада"}
{"url": "https://www.24chasa.bg/novini/article/6754333", "text": "Народните представители от ПГ на „БСП за България” Таско Ерменков, Драгомир Стойнев, Жельо Бойчев и Атанас Костадинов изпратиха писмо до председателя на КЕВР Иван Иванов. В него те питат- уведомили ли са „ЧЕЗ Електро България“ АД и ЧЕЗ Разпределение България“ АД - КЕВР за предстоящата сделка, съгласно чл. 92, ал. 2 от Наредба на ДКЕВР № 3/21.03.2013 г. за лицензиране на дейностите в енергетиката; какви действия ще предприеме Комисията във връзка с правомощията и съгласно чл. 21, ал. 1, т. 23 от Закона за енергетиката, в частта „…Както и на други сделки, които водят или могат да доведат до нарушаване сигурността на снабдяването вследствие на задлъжнялост на енергийното предприятие“, както и в съответствие с чл. 92, ал. 1, т. 1-3 на Наредба № 3/2013 г. на ДКЕВР. Народните представители напомнят, че КЕВР е издала следните лицензи, свързани с дейности по електроснабдяване и електроразпределение: Лиценз № 135-07/3.08.2004 г. за дейности за електроразпределение – срок 30 години; Лиценз № 135-11/29.11.2006 г. на „ЧЕЗ Електро България“ АД за снабдяване с ел. енергия – срок до 13.08.2039 г. В писмото си депутатите информират, че на 22 февруари, 2018 г. излезе информация, че фирма „Инерком България“ ЕАД – след решение на Надзорния съвет на ЧЕЗ а.с. (Чехия) – е подписала договор за изкупуване на 67% от акциите на „ЧЕЗ Електро България“ и „ЧЕЗ Разпределение България“. Освен това, на съвместното заседание на Комисията по енергетика и Комисията за контрол над службите за сигурност в НС, на което присъствал и председателят на КЕВР Иван Иванов, е станало ясно, че структурирането на финансирането от купувача не е завършило. „Също така стана ясно, че купувачът ще разчита на привлечено дългосрочно финансиране и заеми, обезпечени с акции на дружеството, надхвърлящо стойността на 10% от активите му”, се казва още в писмото.", "date": "2018.03.09", "title": "БСП изпрати писмо до КЕВР за ЧЕЗ"}
{"url": "https://www.24chasa.bg/novini/article/6754520", "text": "Турските сили са обсадили северния сирийски град Африн и всеки момент се очаква да навлязат в центъра на града, съобщи днес турският президент Реджеп Тайип Ердоган, цитиран от Ройтерс и турската телевизия НТВ. Африн е главната цел на операцията на турските въоръжени сили \"Маслинова клонка\", предприета на 20 януари срещу сирийските кюрдски милиции, предаде БТА. Във вторник турските сили и техните съюзници от Свободната сирийска армия поеха контрола над съседния град Джиндерес.", "date": "2018.03.09", "title": "Ердоган: Турските сили всеки момент може да навлязат в центъра на Африн"}
{"url": "https://www.24chasa.bg/novini/article/6754527", "text": "Системен нарушител е бил заловен в момент на транспортиране на незаконно придобита дървесина в местност край Сливен, съобщиха от Регионалната дирекция по горите /РДГ/ - Сливен. Нарушението е констатирано в местността \"Бармук баир\", в четвъртък, след продължително наблюдение заради получени сигнали от граждани. Извършителят фигурира в горските регистри и е познат като системен нарушител. Проверяващите съставили два акта за установени административни нарушения по Закона за горите /ЗГ/. Задържани са кон, каруца, самари и един кубик дърва за огрев, немаркирани с контролна горска марка и непридружени с превозен билет. За последните десет дни на територията на РДГ-Сливен горските инспектори са извършили 214 проверки. Съставени са общо 28 акта по ЗГ, в прокуратурата са изпратени 14 преписки.", "date": "2018.03.09", "title": "Заловиха мъж с един кубик незаконно придобити дърва за огрев в Сливен"}
{"url": "https://www.24chasa.bg/novini/article/6754528", "text": "Държавният секретар на САЩ Рекс Тилърсън и руският външен министър Сергей Лавров, всеки от които е на обиколка в Африка, не планират среща, докато са в етиопската столица Адис Абеба, на фона на взаимни обвинения между страните им за това чия е вината, предаде Асошиейтед прес. \"Среща в Адис Абеба нямаше и няма да се състои. Ще търсим друга възможност\", заяви руският заместник-външен министър Сергей Рябков, цитиран от ТАСС. Тилърсън каза, че графикът му в основната си част е вече определен, но отбеляза, че няма причини за тревога, ако не се осъществи среща в Етиопия, тъй като той и Лавров често се виждат, предава БТА.  Лавров пристигна в Адис Абеба вчера, а Тилърсън е там от сряда. Двамата можеха да се засекат в лобито или бара на най-добрия хотел в Етиопия \"Шератон Адис\", тъй като и двамата са отседнали в него. Ръководителите на американската и руската дипломация старателно се избягват при африканските си визити през седмицата, докато страните им си разменят обвинения за Сирия, Украйна и дори \"Оскарите\", посочва АП. На 5 март Рябков съобщи, че Русия е предложила на САЩ да се организира среща между Лавров и Тилърсън в Етиопия. На следващият ден обаче говорителят на Държавният департамент Хедър Науърт каза, че във Вашингтон не са получавани подобни предложения от Москва. Руското посолство нарече тези твърдения \"изкривяване на действителността\" и \"дезинформация\", и поясни, че искането за среща Лавров-Тилърсън е било изпратено до Държавния департамент на 2 март. По-късно самият Лавров нарече лъжа изявлението на Държавния департамент, че не била обсъждана възможна среща в Етиопия. След среща с председателя на Комисията на Африканския съюз (АС) Муса Факи Махамат Лавров каза, че трябва да се увеличи представителството на Африка в Съвета за сигурност на ООН. \"Главен приоритет е да се разшири представителството на трите развиващи се района, включвайки непременно африканския континент\", заяви министърът и уточни, че има предвид страните от Азия, Латинска Америка и Африка. Москва е поканила страните от Африка да проучат възможността да се включат в създадения от руската Федерална служба за сигурност (ФСС) база данни на чуждестранните терористи, каза Лавров на срещата с Муса Факи Махамат. Той подчерта, че Русия потвърждава заинтересоваността си от включването й като наблюдател в дейността на службата на АС за полицейско сътрудничество Африпол.", "date": "2018.03.09", "title": "Сергей Рябков: Среща между Тилърсън и Лавров в Адис Абеба нямаше и няма да има"}
{"url": "https://www.24chasa.bg/novini/article/6754533", "text": "Студеното време и хищници прогониха пеликаните от резервата „Сребърна“. В момента птиците са по поречието на Дунав, където очакват температурите да се повишат и ледената покривка на езерото да се стопи. Изоставените от тях яйца са измръзнали, но според специалистите няма опасност къдроглавите пеликани да останат без поколение тази година. Заради високите температури в края на миналата и началото на тази година, къдроглавите пеликани се завърнаха в Сребърна необичайно рано. Изграждането на гнезда те започнаха още през януари и в края на месеца вече имало птици, които са изглеждали, че ще гнездят. Това начало на гнездовия период не е нормално, тъй като според литературни данни той започва едва в средата на март или дори в началото на април. Преди няколко дни хищници са нападнали колонията им. Чакалът и лисицата са влезли и ако са изяли нещо, то това са вероятно изоставени от пеликаните яйца. Ще можем да сме сигурни какви са пораженията, едва когато се размрази ледената покривка на езерото и влезем на място да проверим, заяви Момчил Петров, екоексперт в ПР „Сребърна“. Но не набезите на хищниците ще са причина за пропадането на люпилото, а студеното време, е мнението на специалистите. Сигурни са обаче, че пеликаните ще снесат повторно, въпреки, че репродуктивната им система е настроена за веднъж. Историята помни такива случаи прлез 2005-а и 2011-та година. Въпреки унищожаване на поколенията птиците са загнездвали повторно и не е имало година, в която да не са отгледали малки. Като цяло птиците са сравнително защитени от нападения на други животни, тъй като самата колония се намира на труднодостъпно място. Ледената покривка обаче е тази, която е спомогнала на хищниците да подплашат пеликаните. По нея те са се добрали до местата, където гнездят. Експертите казват, че всъщност хищниците не са опасни за биологичното разнообразие и екосистемата, и са нормална част от нея. Имайки предвид статута на поддържан резерват „Сребърна“ самите те са също обект на опазване. Опасни са ако става въпрос за редки видове, които трудно биха могли да се възстановят. Реално заплахата за по-голямата част от редките видове птици, сред които и пеликаните, не са дивите животни, а това, че са унищожени местообитанията. Това се е случило в началото на 50-те години на ХХ век. Колонии от пеликани е имало освен в Сребърна на още 4-5 места в страната. Били са преследвани в миналото и защото са рибоядни птици. Пречели са на онези, които се изхранват с риба – рибари и рибни стопанства. Затова и са били прогонвани. Това е станало причината да станат рядък вид, а не хищниците.", "date": "2018.03.09", "title": "Пеликаните напуснаха Сребърна (Снимки)"}
{"url": "https://www.24chasa.bg/novini/article/6754555", "text": "Националният осигурителен институт обявява, че размерът на средния осигурителен доход за страната за януари 2018 г. е 863,18 лв. Това съобщиха от пресцентъра на НОИ. Средномесечният осигурителен доход за страната за периода от 1 февруари 2017 г. до 31 януари 2018 г. е 827,00 лв. Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец февруари 2018 г., съгласно чл. 70, ал. 2 от Кодекса за социално осигуряване.", "date": "2018.03.09", "title": "Средният осигурителен доход за януари е 863,18 лева"}
{"url": "https://www.24chasa.bg/novini/article/6754559", "text": " е живяла в Холандия и се е върнала заради раждането, съобщиха близки на младата жена, за която това била първа бременост. Преди месец и половина в родния край се завърнал и съпругът й. Неговите родители живеели от години в Холандия и затова младото семейство отишло там на гурбет. След като станало ясно, че ще имат бебе двамата решили, че ще се върнат да живеят в чернооченското село Водач. \"Двамата бяха много щастливи, че ще си имат дете. Дори стаята му беше готова. Сега ще трябва да погребем майката и бебето\", споделиха съседи на почерненото семейство. Всички жители на Водач са в шок от случилото се. В селото твърдят, че жената не е имала сериозни здравословни проблеми, а досега бременността й протичала нормално. По случая е образувано досъдебно производство, което е под наблюдение на окръжна прокуратура, съобщиха от ведомството. По делото е извършен оглед и е назначена е тройна съдебно-медицинска експертиза. Предстоят разпити на свидетели и други процесуални действия. Срокът на разследването е двумесечен, уточниха от прокуратурата. Ръководството на болницата също е назначило и вътрешна проверка. Предстои такава да бъде извършена и от Изпълнителна агенция \"Медицински одит\". Според лекари това е първия смъртен случай на родилка в отделението за последните 3 десетилетия.", "date": "2018.03.09", "title": "Починалата в Кърджали родилка живеела в Холандия, върнала се заради раждането"}
{"url": "https://www.24chasa.bg/novini/article/6754563", "text": "Дебатът за многогодишната финансова рамка е дебат за бъдещето на Европейския съюз, каза вицепремиерът Томислав Дончев на втората сесия на конференцията в НДК, на която се обсъжда Многогодишната финансова рамка /МФР/ на ЕС. Срещата е част от политическите събития на Българското председателство на Съвета на ЕС. \"За днешният разговор важи максимата- кажи ми за какво харчиш парите си, за да ти кажа какви са твоите приоритети\", каза Дончев, цитиран от БТА.  Разговорите днес минават през предизвикателства на Брекзит, миграцията и сигурността. В желанието си да управляваме кризите, може обаче да загубим посоката си, каза Дончев. Ние имаме пълен набор от различни вътрешни предизвикателства, но е нужно да избегнем това противопоставяне и да постигнем повече с бюджета, който имаме. Механично обвързахме предизвикателствата с приоритетите, каза той. ЕС не е инструмент за управление на кризи - не трябва да губим фокус върху други теми, като например кой е двигател на растежа и какво ще ни направи по-конкурентоспособни, заяви Дончев пред участниците в срещата. Тук сме за да отговорим на въпроса какъв Съюз искаме да изградим, кое и по-важно - вътрешната конвергенция или сигурността, да сме от глобално значение или да сме остров на сигурността. Винаги ще има предизвикателства и никога парите няма да са достатъчни, но по-важно да знаем къде сме и къде искаме да отидем, каза Томислав Дончев. Позволихме да се създаде митът за брюкселската бюрокрация, за ЕК като за място, където страните членки складират проблемите, които не могат да решат, каза българският вицепремиер. Нужно е да правим политики, които се подкрепят от нашите граждани и те да са с ясни и логични правила, и да не позволяваме Европа да стане скучна, каза Дончев. Днес основната тема на разговора ще бъде търсенето на баланс. Той обаче има по-широко понятие от чисто счетоводното, защото е важен и политическия баланс, посочи Дончев. Това прави задачата на днешното събитие съвсем не лека, но е важно да имаме трудни, но откровени разговори, добави той. Министърът на европредседателството Лиляна Павлова също изтъкна важността на дебата на Европа, за бъдещето на младите хора тук и за бюджета, който може да има ЕС. Различни са гледните точки, но ние сме призовани не само да чуем всички позиции, но и да достигнем да предложение за конкретни решения, каза Павлова. Системите, които работят успешно, могат да се ползват за новите финансови инструменти и за новите цели на ЕС, каза Павлова. МФР е много сложно уравнение, не само с много неизвестни, но ние дори не знаем какво е условието на това уравнение, каза Павлова.", "date": "2018.03.09", "title": "Томислав Дончев: В желанието си да управляваме кризите, може да загубим посоката"}
{"url": "https://www.24chasa.bg/novini/article/6754571", "text": "Авторитетното издание Toute l'Europe, отразяващо функционирането на ЕС и актуални теми от европейския дневен ред, публикува   Българският еврокомисар по цифровата икономика и общество Мария Габриел намира своето място в челната петица сред жени, изявени партийни лидери, министър-председатели, депутати и комисари. Изданието отбелязва, че техните решения могат да променят значително посоката на европейската политика в следващите няколко месеца. Българският еврокомисар е определена като \"диригент на цифровия единен пазар\". Правейки преглед на кариерата й като успешен евродепутат в два последователни мандата и сега като еврокомисар, Toute l'Europe посочва, че тя е заела комисарския пост в ключов момент. Европейската комисия си е поставила 2018-та година като крайна цел за финализиране на преговорите по законодателните предложения в обхвата на цифровия единен пазар, но в същото време много от предложенията са на ранен преговорен етап. Изданието посочва още, че сред направените от българския еврокомисар ключови предложения са тези, свързани с реформата на авторското право , засилването на законодателството относно неприкосновеността на личния живот онлайн, както и регулирането на уеб гигантите.", "date": "2018.03.09", "title": "Toute l'Europe нареди Мария Габриел сред 10-те най-влиятелни европейки"}
{"url": "https://www.24chasa.bg/novini/article/6754572", "text": "Провадийският районен съд определи най-тежката мярка за процесуална принуда - задържане под стража, за  . Момчето е задържано на 8-и март, след като ден по-рано проникнало в дома на самотноживеещ 78-годишен пенсионер в село Житница. След заплахи и няколко шамара му задигнал всички налични 350 лева и други вещи, и избягал. Заради криминалното минало на тийнейджъра, районната прокуратура в Провадия поиска от съда той да бъде задържан под стража. От 2014 год. момчето има множество противообществени прояви - кражби на движими вещи, побой над съученичка и грабеж на възрастен мъж. Тогава му е наложена мярка за неотклонение „Задържане под стража“ от първоинстанционния съд. След обжалване въззивната инстанция е отменила определението и бил пуснат на свобода. До следващото нападение. Съдът е споделил изводите на прокуратурата, че е налице обосновано предположение, че Д.А. е извършител на тежкото престъпление, за което е бил привлечен като обвиняем, както и че съществува реална опасност той да се укрие и да извърши друго престъпление, ако е на свобода.", "date": "2018.03.09", "title": "Задържаха под стража тийнейджъра, нападнал пенсионер в дома му във Варненско"}
{"url": "https://www.24chasa.bg/novini/article/6754569", "text": "Германската социалдемократическа партия разкри кои ще са шестте министри в следващото правителство на канцлера Ангела Меркел. След две седмици слухове, Deutsche Welle отбелязва, че изненадите са две.  – министър на финансите : Кметът на Хамбург се смяташе от дълго време за фаворит за поста. Той бе министър на труда в правителството на Меркел между 2007 и 2009 г. Той е смятан за популярен в ГСДП. Според председателя на партията Андреа Налес Шолц „като експерт смесва фискална дисциплина с инвестиции в новата инфраструктура“. Политикът ще стане и вицеканцлер на Германия, предаде \"Фокус\".  – външен министър : 51-годишният Маас е бивш министър на правосъдието. Според досегашния външен министър Зигмар Габриел „той ще свърши отлична работа“ и ще внесе необходимите „дипломатически умения“, необходими за германската роля на международната сцена.  – министър на труда и социалните въпроси: Той бе досега генерален секретар на ГСДП. Депутат от 1998 г. насам той бе част от комисията по образованието по време на преговорите за съставянето на новата „Голяма коалиция“.  – министър на правосъдието : Преди Барли бе министър на труда и на семейните въпроси. Според Налес тя се е доказала, че може бързо да стане способен министър.  – министър на семейните въпроси: Бивш кмет на берлинската община „Нойкьолн“. За германия е рядко политик да прескочи Бундестага между местната власт и министерския пост. Според Олаф Шолц нейният опит като кмет я е подготвил за бъдещите предизвикателства, с които тя може да се сблъска като министър.  – министър на околната среда : досега тя бе министър на науката, иновациите и изследванията в германската провинция Северен Рейн – Вестфалия.", "date": "2018.03.09", "title": "ГСДП представи всичките си министри в новото правителство на Меркел, вижте ги"}
{"url": "https://www.24chasa.bg/novini/article/6754577", "text": "Македонският вицепремиер по европейските въпроси Буяр Османи се срещна днес с австрийска делегация, водена от Клаус Велфер, ръководител на сектор Западни Балкани при австрийското министерство по въпросите на Европа, интеграцията и външните работи, предаде агенция МИА, цитирана от БТА. Срещата е част от по-детайлното проучване на ситуацията в Западните Балкани, предприето от австрийското министерство, преди Австрия да поеме председателството на ЕС през юли. Османи изрази надежда Македония да започне преговори за членство в ЕС по време на австрийското председателство. \"Ако председателството на България за нас представляваше един вид трамплин за връщане на страната в европейския коловоз, нашата цел е по време на председателството на Австрия да започнем преговори за пълноправно членство в съюза\", каза Османи. Той посочи, че според новата стратегия на ЕС за Западните Балкани Македония може да очаква \"чиста препоръка\" за започване на преговори в следващия доклад на Европейската комисия. \"Получихме изключително положителни препоръки от Европейската комисия, с които се оценява досегашният напредък в реформите и готовността на страната за европейска интеграция, но и шанс да се включим в динамиката на Европейската комисия за разширяване до 2025 г.\", подчерта Османи.", "date": "2018.03.09", "title": "Македония иска да започне преговорите за ЕС по време на австрийското председателство"}
{"url": "https://www.24chasa.bg/novini/article/6754588", "text": "Уважаеми сънародници, тъй като ненавиждам общите приказки, а уважавам конкретиката, ще проведа срещи с всички избрани българи от последното събеседване и ще започнем да изработваме конкретни, практични и реални стъпки по отношение на смяната на сегашното статукво и превръщането на България в модерна държава. Това написа Слави Трифонов в профила си във фейсбук. \"Освен всичко това, тъй като получаваме още много предложения от българи в България и по света, които искат да се включат, ние ще проведем още събеседвания, за да изпълним безусловно своите цели, така че всички българи, които искат да се включат и имат необходимия капацитет и качества са добре дошли\", призова водещият. ", "date": "2018.03.09", "title": "Слави Трифонов: Започваме да изработваме конкретни стъпки за промяна на статуквото"}
{"url": "https://www.24chasa.bg/novini/article/6754783", "text": "От вторник, 6 март, до днес, между представители на „ЧЕЗ а.с.“ и „Инерком България“ се проведоха разговори по изпълнение на условията на договора за покупко-продажба на акции, съобщиха от пресцентъра на \"Инерком\" Тема на разговорите бяха два въпроса. Първият въпрос, който официално поставихме, беше участието на българската държава в сделката. В рамките на разговорите, представителите на двете страни обсъдиха някои ограничения, произтичащи преди всичко от вече сключения договор за продажба на акции. „ЧЕЗ а.с.“ и „Инерком България“ се договориха, че ще изработят комплексни анализи и оценки на всички варианти за евентуалното влизане на българската държава в сделката. Разговорите по тези въпроси ще продължат през следващите седмици, като очакваме в началото на април да бъдат готови възложените анализи. След приключването им ще информираме всички заинтересовани страни. Втората тема на разговорите беше за съгласуване на двустранни действия във връзка с процедурата по подаване на уведомление пред КЗК по реда на чл.79 ал.1 от Закона за защита на конкуренцията.", "date": "2018.03.09", "title": "\"Инерком\": До април ще са готови анализите за участието на държавата"}
{"url": "https://www.24chasa.bg/novini/article/6754785", "text": "Вицепрезидентът на САЩ Майк Пенс заяви, че решението на севернокорейския лидер Ким Чен-ун да покани президента Доналд Тръмп на историческа среща на високо равнище е доказателство, че усилията на Вашингтон да изолира Северна Корея са плодотворни, предава AFP. „Желанието на Северна Корея за среща за обсъждане на ядреното разоръжаване, докато отменя всички изпитания на ядрено оръжие или ракети, е доказателство, че стратегията на президента Доналд Тръмп да изолира режима на Ким Чен-ун, работи!“, заяви Пенс, предава \"Фокус\".  „Нашите цели остават неизменни, а нашата политика остава същата – всички санкции остават и кампанията на максимален натиск ще продължи, докато Северна Корея не предприеме твърди, постоянни и проверими действия, които да сложат края на ядрената ѝ програма“, допълни той.", "date": "2018.03.09", "title": "Майк Пенс: Поканата на Северна Корея за преговори доказва стратегията на изолация"}
{"url": "https://www.24chasa.bg/novini/article/6754795", "text": "„Днес пред нас има едно сложно уравнение с много неизвестни. За да го решим, трябва ясно да формулираме условието – целта на задачата. Затова много ми се иска в резултат на дебатите днес за бъдещия бюджет на Европа, да имаме точно тези отговори. И то такива, че след 10 години да се окаже, че днес сме били далновидни и сме усетили пулса на времето“. Това заяви министърът за Българското председателство на Съвета на ЕС 2018 Лиляна Павлова в приветствието си към министрите от държавите членки, пристигнали в София, за да обсъждат следващата Многогодишна финансова рамка (МФР), съобщиха от пресцентъра на Министерство за Българското председателство на Съвета на ЕС 2018 „Дебатът за това каква Европа искаме е дебатът за европейските финанси - затова какъв бюджет можем да си позволим в условията на предизвикателствата, които стоят пред нас“, каза още министър Павлова. Пред министрите от ЕС тя посочи още, че срещата е изключително важна, тъй като един от основните приоритети на председателството са именно дебатите и темата за бъдещето на Европа и младите хора. „Различни са гледните точки. Различни са вижданията и позициите. Ние, като председателството сме призовани да бъде честен посредник и брокер, но не само да чуем всички въпроси и проблеми. Иска ми се да достигнем до предложения за конкретни решения“, каза по време на приветствието си министър Павлова. При сутрешните заседания на конференцията високо ниво се проведоха много полезни дебати. „Има мнения като някои от тях не съвпадат, други се разминават. От друга страна обаче виждаме, че всички държави членки искаме повече. Тоест Европа се завръща и искаме тя да инвестира в повече сигурност, икономика, заетост, образование, дигитален дневен ред“, каза министър Павлова. Тя добави, че въпросът е какви решения ще бъдат предложени и да не се противопоставяме на традиционните политики, които са доказали своите резултати за развитието на регионите, каквато е кохезионата политика. „Тя е дала много. Променила е облика на градовете и на регионите ни. Защо тогава да променяме тези механизми, които работят? Трябва да ги оставим. Дори може да използваме доказалите се работещи механизми за новите финансови инструменти и политики“, посочи министър Павлова пред делегатите на Конференцията на високо равнище на тема „Следващата многогодишна финансова рамка: дистрибутивна, алокативна и стабилизираща функция“ от календара на Българското председателство в присъствието на еврокомисаря по бюджета и човешките ресурси Гюнтер Йотингер, на министъра на финансите и председател на Съвета ЕКОФИН Владислав Горанов, и на заместник-министър председателя Томислав Дончев.", "date": "2018.03.09", "title": "Павлова: Дебатът за европейските финанси е дебат за това каква Европа искаме"}
{"url": "https://www.24chasa.bg/novini/article/6754804", "text": "Сигнал за бомба, оказал се в последствие изпратен от 10-годишно момче, доведе до евакуацията на катедралния храм на Кишинев „Рождество Христово“, предава Publika.md. „Полицията и специалните сили пристигнаха незабавно на място“, съобщава Наталия Стати, прессекретар на полицейското управление на Кишинев. По време на постъпването на сигнала в църквата е имало няколко десетки богомолци. Според местните власти всички са били евакуирани, а района около храма е бил отцепен. Полицията е проверила сградата, но не са намерени никакви съмнителни предмети. Междувременно силите на реда са идентифицирали изпратилия сигнала – 10 годишно момче от село Ботар в община Кимишлия. Родителите му ще бъдат глобени за фалшив сигнал за бомба.", "date": "2018.03.09", "title": "Евакуираха катедрала в Кишинев след фалшив сигнал за бомба, изпратен от дете"}
{"url": "https://www.24chasa.bg/novini/article/6754816", "text": "Според скорошен анализ на организацията Resolution Foundation, след запитване на над 18,000 работещи, става ясно, че днешните млади, работещи хора в развитите страни като САЩ, Великобритания и Европейския Съюз, имат по-нисък стандарт в сравнение с родителите си. Данните сочат, че в развиващите се страни, като Китай и Индия, трендът е противоположен, като анализът сочи, че 78% от младите китайци смятат живота си, за по-добър. За сравнение, този процент във Великобритания е едва 22% . Отделно, 46% от младите хора в Русия, смятат, че животът им ще е по-лек спрямо този на родителите им. В Бразилия този процент е 56%, а в Южна Африка 49%. Икономическите кризи в развитите страни, бавният икономически ръст и аутсорсингът на работни места и услуги в страните от развиващия се свят, поставят младото поколение в „западните“ държави в неизгодна позиция, където те срещат много по-голяма конкуренция на пазара на труда и същевременно по-нисък доход. Най-силно впечатление прави статистиката на запитаните хора в Германия. Според 46% от запитаните, младото поколение в Германия, живее по-лошо от предишните. Данните са неочаквани, заради добрите икономически показатели на страната, през последните 10 години. Това противоречие затвърждава тезата, че има нарастващ песимизъм от страна на младите работещи хора между 25-35 години в развитите страни. Един от големите въпроси, касаещ покупателната способност на младото поколение идва от Щатите, които все още държат лидерското място като най-големия консуматор на стоки и услуги : „Дали младите хора в САЩ смятат, че живеят в по-тежки икономически времена в сравнение с родителите си?“. Статистиката сочи, че към момента отговорилите с „Да“ и „Не“ са с равен процент – 39%. Трендът е негативен, заради все по-малката възможност на милениалите в САЩ да си позволят покупка на недвижим имот и да инвестират част от заработеното, за разлика от „бейби-бумърите“ (родени между 1946 и 1964 година), които имат най-голям процент участие на инвестиционните пазари. Основният проблем за по-младите работещи е, че те са потънали в заеми, от такива за следване на висше образование до такива, покриващи стандартите на модерния живот, като мобилни телефони, автомобили и по-специално в България - импотечен заем, заедно с допълнителни заеми за ремонт и обзавеждане . Според анализи, инвестиционната активност на милениали и бейби бумъри е в една и съща, както и процентът инвеститори е един и същ. Разликата идва от подходът и количеството инвестирани пари. Докато западните бейби бумъри инвестират повече в недвижимо имущество и акции, то поколението след тях, не участва активно на пазара на акции и облигации. Въпреки по-малките си инвестиционни възможности, през последната година се наблюдава тенденцията западното младо поколение да се насочва все повече към пазара на криптовалута, който макар и рисков, отбеляза огромен скок. Но златото си остава отново последният пристан за сигурност на средствата - след срива на Биткойна през януари, много млади хора преляха изкараните пари във физическо инвестиционно злато. Най-разумният начин за спестяване когато човек е „затрупан“ от заеми, е по малко, но всеки месец - в злато. Инвестицията в малки количества от ценния метал е предпочитан начин за натрупване на стойност. Така спестените пари няма да отидат за поредната „важна“ импулсивна покупка и в същото време стойността на парите ще се запази. Дори един грам на месец е достатъчно, когато този спестовен навик е дългосрочен. Най-разумният начин за спестяване когато човек е „затрупан“ от заеми, е по малко, но всеки месец -  .", "date": "2018.03.09", "title": "Живеят ли милениалите по-добре в сравнение с родителите си?"}
{"url": "https://www.24chasa.bg/novini/article/6754890", "text": "Лидерите на ВМРО и \"Атака\" Красимир Каракачанов и Волен Сидеров се видяха в парламента без Валери Симеонов. Над два часа и половина продължи срещата им, посветена на спасяването на коалицията след последния трус. Каракачанов пробва да убеди Сидеров да преглътне и този път, особено, след като Симеонов отказа да се извини за нападките си към руския патриарх, предаде  Срещата в стаята на групата в НС мина в две части. След кратък разговор Сидеров излезе за малко и  в, на когото преди три дни постави ултиматум да се извини заради обидите към руския патриарх, или му иска оставката. И двамата лидери в ОП потвърдиха, че всичко било наред в коалицията. И поне на пръв поглед Сидеров вече не изглежда толкова безкомпромисен по отношение на Симеонов, колкото преди два дни, когато отказа на поканата да дойде на разговор в парламента. Среща между тримата лидери на коалицията се очаква да се състои през идната седмица. На този етап в Обединените патриоти са се разбрали да мълчат и да занулят участията си по медиите. Защото последният взрив в коалицията дойде именно след тв интервю на Валери Симеонов, последвано от  , което отекна не по-малко гръмовно. И нямаше как да бъде иначе, предвид проруски настроения електорат на \"Атака\", дълбоко засегнат от обидите на вицепремиера от НФСБ към руския патриарх.", "date": "2018.03.09", "title": "Сидеров и Каракачанов повече от 2 часа спасяваха коалицията"}
{"url": "https://www.24chasa.bg/novini/article/6754915", "text": "Спасяването на българските евреи преди 75 години е един безпрецедентен акт. В най-мрачните години на Европа и нацизма, България извърши едно от най-светлите си постижения. Това заяви президентът Румен Радев на среща с представители на еврейски организации от България и Държавата Израел. В срещата участваха посланикът на Държавата Израел у нас г-жа Ирит Лилиан, както и Ейтан Броши, член на Кнесета на Държавата Израел, председател на парламентарната Група за приятелство Израел-България, съобщиха от прессекретариата на Президента. „Този знак, безпрецедентен в историята на Европа, обедини политици и държавници, интелектуалци, духовници и обикновени хора, да застанат в защита на своите съотечественици българските евреи“, заяви още президентът. Държавният глава подчерта, че това не е случайно, защото българските евреи винаги са били важна и неделима част от българското общество и в челните редици на обществения живот, в изкуството, културата и науката. „Това завинаги ще остане една от най-светлите страници в нашата история, събитие, с което ние се гордеем“, добави Румен Радев. Президентът посочи, че през т.г. се отбелязват и 70 години от създаването на Държавата Израел и отправи от името на българския народ и от свое име най-добри пожелания до своя колега президента Реувен Ривлин, правителството, Кнесета и до израелския народ. Спасените български евреи имат важен принос в изграждането на Държавата Израел, припомни още Румен Радев и отбеляза, че предстои негово посещение в Израел, участие в Глобалния форум за борба с антисемитизма и подчерта, че България ще продължи да работи за всестранното развитие на двустранните отношения с Държавата Израел. „България беше единствената малка страна, която се опълчи срещу големия нацизъм и каза „не“. Нито една от страните в Европа и на Балканския полуостров не направи това, което направи българският народ, и като казвам български народ включвам всички – народът, свещениците, управата, даже и царят, който не подписа указа за нашето изпращане. Това беше акт, който трябва да се споменава, както казах и днес на освещаването на паметника, всяка година и навсякъде, за да се знае какво е направила България“, заявиха представители на еврейските организации. Отправено беше и предложение спасяването на българските евреи през Втората световна война да се изучава в учебните програми на българските училища, а българските ученици да посещават паметника на спасяването на еврейската общност в град София. В срещата участваха десетки представители на еврейски организации от България и Държавата Израел, членове на Консисторията на ОЕБ \"Шалом\" и партньорски организации.", "date": "2018.03.09", "title": "Радев: Спасяването на българските евреи е едно от най-светлите постижения на България (Видео)"}
{"url": "https://www.24chasa.bg/novini/article/6754900", "text": "Двама души загинаха и шестима бяха ранени при експлозия в Донецк днес, предаде ТАСС, цитирана от БТА. Тя цитира проруските сепаратистки власти в източния украински град. По предварителни данни се е взривила граната.                                                                                                                                                                                                                                                                                                                       ", "date": "2018.03.09", "title": "Експлозия в Донецк, двама са загинали"}
