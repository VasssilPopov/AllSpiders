{"url": "https://www.24chasa.bg/novini/article/7313985", "text": "Заради властта десните са готови на брак по сметка с дявола и така дават легитимност на десния екстремизъм, на национализма. Това предупреди президентът на ПЕС Сергей Станишев в словото си пред предизборния конгрес, който се провежда в Мадрид. На него левицата прие своя манифест, с който се ангажира да направи Европа отново социална. Манифестът ни не е просто декларация за намеренията, това е план за бъдещето. Левицата винаги е работила за бъдеще, което е различно и по-добро от днешния ден, каза Станишев. Има една съблазън - да се носим по т.нар. дух на времето, в който всички казват: национална държава, нашият интерес. А ние казваме: социална Европа! И това означава да спасим Европа, променяйки я, борейки неравенствата, които са вече ужасяващи в ЕС, несправедливостта, обясни президентът на ПЕС. Станишев разказа, че заедно с другите леви лидери са видели картината “Герника” на Пикасо в музея “Кралица София”, където се проведе първият ден на форума. “Стояхме пред тази прекрасна картина, хипнотизирани и ужасени от жертвите на войната. Това е предупреждението към Европа и целия свят за това какво може да бъде изгубено”, каза лидерът на ПЕС. И напомни думите на френския социалист и президент Франсоа Митеран: “Национализмът е война”. Днес тук сме хора от цяла Европа, говорещи различни езици, но има една фраза, която всеки социалист и всеки прогресивен човек знае: No pasaran, надъха той делегатите. Според Станишев левите не могат да стоят безучастни, гледайки съюза между ЕНП и националистите. Исторически факт е, че крайната десница идва на власт, когато класическата десница вземе тяхната реторика и са готови да им дадат властта, за да спрат социалистите и прогресивните сили, допълни той. Затова ПЕС приема този много силен манифест, който е гаранция за бъдещето на хората на Европа, която е свободна, демократична, солидарна и социална. Ние можем да спечелим тези избори, ако всички сме единни и бъдем близо до хората, завърши Станишев.  както и местата на коалиционните партньори в нея. Този срок е разписан в правилата за номиниране на кандидатите ни за евродепутати, обясни зам.-шефката на БСП Деница Златева, която води българската делегация на конгреса на ПЕС в Мадрид. След това ще бъде ясно и самото подреждане на цялата листа. В момента се провеждат общинските конференции, които да подредят номинациите от основните организации. Как ще бъди подредена листата обаче, ще реши Националният съвет на партията. Запитана кой има най-много номинации за водач на листата до момента, Златева обясни, че не е запозната, а имената се обобщават от организационния отдел. Корнелия Нинова и червеното ръководство са си харесали за водач журналистката Елена Йончева, но много от структурите до момента номинират за първи президента на ПЕС Сергей Станишев. Самият той в петък благодари от конгреса в Мадрид на социалистите, които го подкрепят и издигат за водач.  Ако съм председател на Еврокомисията, в края на моя мандат разликата в заплащането между мъжете и жените ще е равна на нула. Те ще имат еднакво заплащане за еднаква работа и това ще бъде регламентирано в европейското законодателство. Това обеща кандидатът на ПЕС за председател на Еврокомисията Франс Тимерманс в речта си пред предизборния конгрес в Мадрид. В него участваха 1200 души, от които 400 активисти. Присъстваха и премиерите на Испания Педро Санчес, на Португалия Антонио Коща, на Швеция Стефан Льовен, на Румъния Вионика Дънчила, еврокомисарката по регионалното развитие Корина Крецу. На тези избори за Европейски парламент за пръв път ще гласува поколението на милениумите. Вярвам в това поколение. Заедно ще се борим за душата на Европа, заяви Тимерманс. Не искам да видя поколението на моите деца във война за чиста вода и въздух, развълнува залата Тимерманс. Тимерманс обяви, че ще се бори срещу надигащия се антисемитизъм. Ако нашите еврейски братя и сестри не се чувстват в безопасност в Европа, няма Европа, каза той.", "date": "2019.02.23", "title": "Станишев: Заради властта десните сключват брак по сметка с дявола (Обзор)"}
{"url": "https://www.24chasa.bg/novini/article/7314054", "text": "Европейският съюз трябва с помощта на ООН да създаде в Близкия изток специален трибунал за джихадисти - наемници на терористичната организация \"Ислямска държава\", предложи днес вътрешният министър на Австрия Херберт Кикъл, цитиран от ТАСС. Според министъра учредяването на такъв трибунал в Близкия изток ще позволи на място да бъдат изслушвани свидетели и да се получава информация от фронтовете, необходима за провеждането на наказателен процес. \"Моята позиция е съвършено ясна: трябва да минимизираме заплахата за нашето население. Някои от привържениците за връщането (на наемниците в родните им страни) ще се нагърби с огромна отговорност, ако една от тези \"бомби със закъснител\" се взриви\", каза Кикъл в интервю за вестник \"Кронен цайтунг\", предава БТА. Според него Виена смята за неприемливо да бъдат приемани обратно в Европа наемници, отишли да воюват в кризисни райони на страната на терористите. Той отбеляза, че това се отнася и за жените на терористите, осигурявали надежден тил за своите мъже и грижили се за прехраната им, докато те водели военни действия. \"В Австрия могат да поискат да се върнат от 30 до 60 души. Те са заминали там доброволно, месеци наред са воювали на страната на терористични организации, били са ранявани, а сега искат да се възползват от здравната система на държавата, която се стремят да унищожат, - възмущава се Кикъл. - Затова е неприемливо да приемаме такива \"бомби с часовников механизъм\" обратно в Австрия. Имаме си предостатъчно такива проблемни кадри в страната.\" Тези дни президентът на САЩ Доналд Тръмп призова европейските страни да си приберат и да изправят пред съд над 800 свои граждани, присъединили се към ИД и по-късно взети в плен в Сирия от силите на САЩ, на техните партньори и съюзници. Американският лидер предупреди европейските съюзници, че в противен случай заловените джихадисти ще бъдат пуснати на свобода.", "date": "2019.02.23", "title": "Австрия предлага да се създаде специален трибунал за джихадисти в Близкия изток"}
{"url": "https://www.24chasa.bg/novini/article/7314059", "text": "Първият камион с хуманитарна помощ от бразилското правителство пристигна в град Пакарайма на границата с Венецуела, предаде Асошиейтед прес. Опозиционният венецуелски депутат Мигел Писаро, цитиран от Ройтерс, съобщил пред репортери в Каракас, че камионът е пресякъл границата и се намира на венецуелска територия. Свидетел на Ройтерс обаче твърди, че макар камионът да е прекосил граничната линия, той все още не е минал през венецуелския митнически граничен пункт, предава БТА. Според информационния сайт UOL, цитиран от ТАСС, рано тази сутрин от авиобазата в град Боа Виста, където бразилските власти са организирали склад за хуманитарна помощ, са потеглили два камиона, но единият е закъсал на пътя поради технически проблем. Сайтът твърди, че в Пакарайма са докарани ориз, сухо мляко и медикаменти в количества, достатъчни за нуждите на 6 хиляди души за един месец. В граничния град камионът е бил посрещнат лично от бразилския външен министър Ернесто Араужо, който изразил надежда, че ще правителството на Мадуро ще допусне помощта на територията на Венецуела и че не очаква оттам да бъдат създавани проблеми. ТАСС припомня, че в четвъртък вечерта по решение на венецуелския президент Николас Мадуро границата между двете страни бе затворена, а вчера вицепрезидентката на Венецуела Делси Родригес обяви за временното затваряне на трите моста, свързващи страната с територията на съседна Колумбия. Това решение бе прието, след като венецуелската опозиция обяви намерение да достави от Бразилия и Колумбия хуманитарна помощ. Правителството на Мадуро настоява, че помощ може да бъде оказана само в рамките на международното право и не желае да пропуска събрани от опозицията помощи през границата.", "date": "2019.02.23", "title": "Първият камион с бразилска хуманитарна помощ стигна до границата с Венецуела"}
{"url": "https://www.24chasa.bg/novini/article/7313990", "text": "89,4% от софиянци имат спирка на градския транспорт на разстояние от 400 метра пеша. За 67,9% на същото разстояние има детска градина, а за 49,7% - училище. Ходенето пеша до тях ще им отнеме 6 минути, сочат данните от ново изследване за пешеходната свързаност в столицата, направено от общинската инициатива “Визия за София”. Според него от всички 1 127 756 жители на София над 765 хил. живеят на 400 м от детска градина, а още 318 141 души, или 28,2%, на 800 м. 96% от софиянци обитават жилища, разположени на 12-минутна разходка до най-близкото детско заведение. На не по-далеч от 1200 м до детска градина живеят 2,8% от столичани и едва 1,1% - по-далеч. Според данните за пешеходната достъпност до училища 560 445 души, или 49,7%, живеят на 400 м, а други 483 367 софиянци, или 42,9% - на 800 м. Изследването разглежда и обслужеността на града по брой линии на градския транспорт. Големите квартали като “Младост”, “Люлин”, “Надежда”, “Красно село” и “Дружба” са добре обслужени за разлика от части от райони като “Триадица”, “Лозенец” и “Студентски”. Анализът на връзките между подземния и наземния публичен транспорт показва, че повечето метростанции имат удобна връзка с доста спирки на други видове градски транспорт, през които преминават голям брой линии. До метростанции като “Жолио Кюри”, “Ломско шосе” и “Джеймс Баучер” има по няколко спирки на под 400 м разстояние.", "date": "2019.02.23", "title": "89,4% от софиянци имали спирка на 400 метра пеша"}
{"url": "https://www.24chasa.bg/novini/article/7314088", "text": "Лидерът на венецуелската опозиция Хуан Гуайдо заяви днес, че част от чиновниците от администрацията на Николас Мадуро е напуснала страната и е избягала в Турция, съобщи ТАСС. \"Войниците още не знаят, че техните високопоставени чиновници, които всички осъждат, вече са заминали за Турция\", пише Гуайдо в страницата си в Туитър, предаде БТА.", "date": "2019.02.23", "title": "Според Гуайдо част от администрацията на Мадуро е избягала в Турция"}
{"url": "https://www.24chasa.bg/novini/article/7314101", "text": "Лавина затрупа няколко души в австрийската област Тирол край границата с Германия днес следобед и в момента се провежда спасителна операция, предадоха Асошиейтед прес и ДПА. Огромната снежна маса е затрупала шосетата, водещи към мястото на лавината, и на този етап за спасяването на затрупаните хора се използват само хеликоптери. Не е ясно колко точно са те и в какво състояние са. На място работят пожарникари, полицаи и обучени кучета, издирващи затрупаните, предаде БТА. Снежната грамада е минала покрай хотел северно от езерото Планзее, но не е засегнала самата сграда на хотела.", "date": "2019.02.23", "title": "Лавина затрупа хора в Тирол"}
{"url": "https://www.24chasa.bg/novini/article/7314107", "text": "На страната на джихадистите в Сирия и Ирак са воювали около 100 души от териториите на Сърбия, Косово, Босна и Херцеговина и Северна Македония, заяви Дарко Трифунович от Факултета по сигурността в Белград, цитиран от агенция Танюг. Преди да отидат в Близкия изток, те заминали за Германия и Франция и оттам отишли в Сирия и Ирак. \"Те вероятно ще искат да се върнат тук и не можете да ги спрете. Ако американският президент Доналд Тръмп ги пусне, а той ще ги пусне, ще дойдат тук. Тръмп всъщност изпраща послание към Европа - вие ни критикувате, а ние харчим милиарди, за да ви защитаваме\", каза Трифунович за ТВ Първа, предаде БТА. Трудно е да се докаже кой е бил в Сирия и Ирак, за разлика от Донбас, където сърбите са публикували свои снимки в социалните медии, посочи той. Стотици хиляди от тези хора са минали през Сърбия сред мигрантите. \"Те са обединени около идеята за политическия ислям, който използва тероризма за постигане на свои цели\", каза Трифунович. Многобройни неправителствени организации са логистика на терористите, посочи той и добави, че има машина, която е създала тези бойци, и тя не е унищожена. Ромите се радикализират пред очите ни и никой не може да направи нищо, каза още Трифунович.", "date": "2019.02.23", "title": "Около 100 бойци на Ислямска държава\nбили от територията на бившата СФРЮ"}
{"url": "https://www.24chasa.bg/novini/article/7314005", "text": "Полската управляваща партия \"Право и справедливост\" обеща днес да увеличи обществените разходи с до 10 милиарда долара на година, повишавайки детските помощи, пенсиите и бюджета за инфраструктура като част от своята кампания преди парламентарните избори, предадоха Ройтерс и Асошиейтед прес. Лидерът на \"Право и справедливост\" Ярослав Качински откри предизборната кампания на партията, която се радва на най-голямата подкрепа, откакто дойде на власт през 2015 г. Той заяви на партиен конгрес, че \"Право и справедливост\" предлага на избирателите всичко, което може, предаде БТА. \"Човек, чиито джобове са празни, не е свободен\", каза Качински. \"Ние пълним джобовете, доколкото е възможно\", заяви той. По думите му повечето увеличения на разходите ще бъдат осъществени в идните месеци и ще включват освобождаване на работници под 26-годишна възраст от данък върху доходите. Качински обеща също така увеличаване на социалните помощи за семейства с деца и по-големи пенсии. \"Право и справедливост\" дойде на власт отчасти благодарение на значителната обществена подкрепа за щедрите й социални програми и обещания за по-голямо икономическо равенство. Тя продължава да е най-популярната партия в Полша, но поредица от скандали намалиха подкрепата за нея, пораждайки въпроси дали ще може да запази парламентарното си мнозинство. Според социологическите проучвания \"Право и справедливост\" може да загуби от обединената опозиция на изборите за Европейски парламент през май и на националните парламентарни избори през есента.", "date": "2019.02.23", "title": "Управляващата партия в Полша обеща повече социални разходи преди изборите"}
{"url": "https://www.24chasa.bg/novini/article/7314013", "text": "Албанското министерство на отбраната съобщи, че е намерило голямо количество ръчни гранати в град в северната част на страната, за които се предполага, че са били разграбени от военни складове по време на безредиците през 1997 г., предаде Асошиейтед прес. В съобщението се казва, че общински служители по чистотата в град Пуке, на 140 км северно от Тирана, са открили 120-милиметров снаряд в градината. По-късно пристигналият екип от сапьори е намерил наблизо 47 ръчни гранати, които представлявали \"сериозен риск за живота на хората\", предава БТА. Досега Албания е унищожила 26 хиляди тона боеприпаси и повече от 100 хиляди малки оръжия. През 1997 г. от военни складове в Албания бяха откраднати около 656 хиляди малки оръжия, 1,5 патрона, 3,5 милиона ръчни гранати и 1 милион пехотни мини.", "date": "2019.02.23", "title": "Албанската армия откри 47 ръчни гранати в град Пуке"}
{"url": "https://www.24chasa.bg/novini/article/7314015", "text": "Местните избори са най-важните, защото са гръбнакът на партията. Това каза зам.-председателят на ГЕРБ и председател на ПГ на партията Цветан Цветанов по време на среща с членове и симпатизанти на партията в Благоевград, предадоха от пресцентъра на ГЕРБ. По думите му преди тях, през май 2019 година, предстоят европейските избори, които ще дадат посоката и за местния вот. „За европейските, но и за местните избори трябва да покажем на хората какво се случва като положителни промени в общините\", каза още Цветанов. Той подчерта, че по време на евроизборите ГЕРБ трябва да работи в посока на това да покаже, предимствата от членството ни в Европейския съюз, а не да говори по начина на БСП. „Те имат остра реторика спрямо европейските институции. Ние обаче имаме предимството, че можем да покажем какво са направили нашите евродепутати\", заяви Цветанов. „Важно е в Благоевград да акцентираме върху програмата за саниране, която промени облика на града. Важно е общинските съветници по места, общинските ръководители на партиите, членовете и симпатизантите ни да работят за постигането на добри резултати по време на европейските избори, които ще бъдат ключови за местните\", уточни Цветанов. Председателят на ПГ на ГЕРБ коментира, че БСП не са напуснали парламента. „Те просто не идват на работа и това е важно да се знае\", подчерта Цветанов. Той припомни, че те не са влезли в пленарната зала, когато българският парламент е ратифицирал протокола за членството на Северна Македония в НАТО. „Ситуацията в българския парламент е сложна, но сме направили всичко възможно, за да осигурим кворум\", каза Цветанов. Заедно с Цветан Цветанов в срещата участваха народният представител и областен координатор на ГЕРБ – Благоевград Даниела Савеклиева, както ѝ депутатите Александър Мацурев и д-р Емил Тончев. Областният управител на Благоевград, който е и общински ръководител на структурата на ГЕРБ в областния център Бисер Михайлов, съобщи, че всяка седмица в партийната структура постъпват нови членове, които биват посрещани лично от него и общинското ръководство. Само за последната седмица новите членове са 10 човека, допълни Михайлов. Според него партията в града се мобилизира за европейските избори, за да постигне отново добри резултати. „Благоевград винаги е бил стълб в постигането на добри резултати по време на изборите\", подчерта Михайлов. Той добави, че е необходима и силна подкрепа за кандидатурата на Манфред Вебер. Михайлов отбеляза, че предстои инженеринг и строителство на ГКПП „Станке Лисичково\", който е много важен проект за Благоевград и областта, както и този за КПП – Клепалото. Народният представител и областен координатор на ГЕРБ-Благоевград Даниела Савеклиева пък посочи, че в Благоевград кампанията за местните избори вече е започнала, а хората, които стоят зад нея са с високи амбиции, но без реалната компетенция да управляват. „Това са хора, които са си направили сайтове, в които „бълват\" фалшиви новини. С наближаването на изборите ситуацията ще се усложни. Тук е работа и на общинските съветници да помагат на кмета, а не да го оставят сам да се защитава\", уточни Савеклиева. Тя заяви, че атаката вече е ожесточена, затова трябва да се работи по-усилено. По време на срещата бяха обсъждани и теми, свързани с борбата срещу фалшивите новини, намесата на други страни в изборния процес, както и отношенията между жителите на областта и гражданите на Северна Македония.", "date": "2019.02.23", "title": "Цветанов в Благоевград:  Местните избори са най-важните, защото са гръбнакът на партията"}
{"url": "https://www.24chasa.bg/novini/article/7314023", "text": "Влаковете по направлението София - Мездра се движат по разписание, съобщиха от \"Холдинг БДЖ\".  Към момента движението се осъществява нормално. От БДЖ се извиняват на засегнатите пътници за неудобството.", "date": "2019.02.23", "title": "Влаковете по направлението София - Мездра се движат по разписание"}
{"url": "https://www.24chasa.bg/novini/article/7314025", "text": "Турция призова Европа и САЩ да подкрепят усилията й за осигуряване на сигурността на територията на Сирия с цел връщане на бежанците. Този призив отправи президентът Реджеп Тайип Ердоган на митинг днес в турската провинция Кахраманмараш, съобщи ТАСС. \"Те (бежанците) искат да се върнат в родината си... Изход от тази ситуация е Турция. Аз се обръщам към целия свят, но преди всичко към Европа и САЩ: подкрепете усилията на Турция\", каза Ердоган, цитиран от телевизия НТВ и БТА. Турският президент заяви, че \"регионите, където се завръщат сирийските бежанци, са онези райони в Сирия\", където Анкара проведе операциите \"Ефратски щит\" и \"Маслинова клонка\". \"Ние казваме: нека да направим Идлиб напълно безопасен. В тази връзка водим преговори с Русия и с Иран и сме постигнали съществен напредък. Ние също така казваме: нека да предадем управлението на (сирийския град) Манбидж на истинските му господари (местното население -бел. ТАСС)\", допълни Ердоган. Според него \"в освободените от терористите региони на Сирия са се завърнали не по-малко от 311 хиляди бежанци\", а още \"половин милион сирийци очакват кога Турция ще осигури сигурността в Манбидж\". \"Това се отнася и до територията на изток от Ефрат, където могат да се върнат милиони сирийци\", каза турският лидер. На 12 декември Ердоган обяви намерение да започне в скоро време операция на източния бряг на р. Ефрат против кюрдската милиция \"Сили за защита на народа\" (СЗН) и Партията на демократичния съюз (ПДС). Анкара ги разглежда като сирийско разклонение на забранената в Турция Кюрдска работническа партия (ПКК).", "date": "2019.02.23", "title": "Ердоган към Европа и САЩ: Подкрепете усилията на Турция за връщане на бежанците в Сирия"}
{"url": "https://www.24chasa.bg/novini/article/7314027", "text": "Ден след   пред   говорят пострадалите полицаи. И тримата са с леки травми след опит да спрат за проверка издирвано такси. Заради зачестилите посегателства Законът за МВР предлага нови наказания за агресия срещу униформени. Веднага след инцидента арестуваните са доведени в столичното Първо районно управление. Те опитали да избягат, защото в колата им имало оръжие и наркотици. Прокуратурата обаче разпореди тримата да се приберат у дома. Двамата криминално проявени пътници остават със статут на свидетели на инцидента, а непълнолетният и неправоспособен шофьор остава под надзора на Детска педагогическа стая. Патрулът от Първо районно управление засякъл издирваното такси в района на Софийския университет. Обичайната проверка обаче се превърнала в истински екшън. „Автомобилът не спря. Премина през неговата обувка. Впоследствие удари мен в коляното и лакътя”, разказа Даниел Дашев. „Същият намали и в следващия момент ускори отново и премина през ходилото ми. Прегази десния ми крак с предна лява гума”, допълни Георги Георгиев. „Рязко се отвори дясната врата на автомобила и ми нанесе удар в лявото коляно и дясната ръка. Там съм пострадал, но се чувствам добре”, разказа Красимир Бабечки. Истинската опасност осъзнали в мига, в който видели пистолета в таксито. „Водачът оказа яростна съпротива. След това при опита ни да осъществим контакт с него той започна да рита единия от колегите в областта на рамото и ръцете”, продължи разказа Даниел Дашев. Казват, че отдавна са приели агресията срещу униформата като част от професията. „Свикнали сме да ни обиждат. Изградили сме някакъв имунитет. Изтърпяваме ги нещата, претръпваме. Не им отдаваме значение”, каза Георги Георгиев. „Може би трябва да се помисли нещо – вероятно за повече права. И да ни защитава повече законът в такива ситуации, защото този случай можеше да завърши по много лош начин”, допълва Красимир Бабечки. Заради инциденти като този в новия Закон за МВР за първи път са разписани предложения за солидни глоби - 2000 лева за посегателство срещу униформен и от 200 до 2000 лева за неизпълнение на полицейско разпореждане. Полицаите признават, че агресията срещу тях е ежедневие. На 16 декември в столичния квартал „Младост” криминално проявен мъж помете полицай при опит да бъде спрян за проверка. Той едва оцеля след серия операции. Ден по-късно трима полицаи пострадаха при опит да арестуват пътник в автобус. Мъжът извади нощ и рани униформените. През октомври петима полицаи бяха нападнати с камъни и няколко патрулки бяха изпочупени в Мъглиж. Причината – бунт в ромската махала заради арести след състезание с каруци. Това са само част от инцидентите с униформени през 2018 г.", "date": "2019.02.23", "title": "Един от прегазените в София полицаи: Водачът оказа яростна съпротива"}
{"url": "https://www.24chasa.bg/novini/article/7314041", "text": "Трима души са загинали в резултат на бурните ветрове в Централна Италия днес, предаде агенция АНСА, цитирана от ДПА. Вятърът е съборил 2-метрова стена в град Алвито, област Лацио, при което са намерили смъртта си двама души, а още няколко са ранени, съобщиха от противопожарната служба. Няколко коли в столицата Рим и околностите й бяха затиснати от паднали дървета. 45-годишен мъж бе убит при един от тези инциденти в столичното предградие Гвидония. Дирекцията на археологическия парк \"Колизеума\" - една от най-големите и популярни забележителности на Рим, е взела решение временно да го закрие за посещения заради лошото време, предава БТА. Студената вълна, дошла тук откъм Балканите, е обхванала голяма част от Апенинския полуостров. Освен бурните ветрове, в някои централни и южни райони на страната дори ниски възвишения осъмнаха покрити със сняг. Турски търговски кораб бе изтласкан от ветровете и заседна край брега съвсем близо до южното пристанище Бари, съобщи АНСА.", "date": "2019.02.23", "title": "Бурният вятър в Централна Италия събори 2-метрова стена и взе жертви (Видео)"}
{"url": "https://www.24chasa.bg/novini/article/7313862", "text": "Министерството на външните работи на Северна Македония публикува на интернет страницата си упътване за медиите за употреба на новото име Република Северна Македония съгласно договора от Преспа. Официалното име е Република Северна Македония, съкратено Северна Македония. Националността /гражданството/ е македонско/гражданин на Република Северна Македония. Официалният език е македонски език, кодовете са МК и МКД, а прилагателното македонски се употребява по отношение на етническата и културната идентичност, езика, историята, културата, наследството, територията и останалите атрибути, предава БТА. Тези термини в този контекст са съвсем различни по отношение на онези, които се използват за означаване на региона Македония в Гърция. В упътването се посочват примери за правилно и неправилно прилагане на определението. Правилно: македонска етническа идентичност, македонски език, македонска култура, македонска територия, македонски граждани, македонска история, македонски планини, македонска литература, македонско кирилско писмо, македонска храна, македонски църкви. Неправилно: прилагателни като \"северно македонски\", \"с. македонски\" и \"северномакедонски\". В упътването се дава и пояснение за употребата на определението по отношение на държавата, нейните органи, обществени и частни институции и всичко, което е свързано с държавата, основано е съгласно закона и е финансирано от държавата за дейности в чужбина. Определението тук трябва да гласи \"от Република Северна Македония\" или \"от Северна Македония\". Правилно: Правителство на Република Северна Македония, президент на Северна Македония, министър на външните работи на Република Северна Македония, университет \"Свети Кирил и Методий\" на Северна Македония. Неправилно: \"северно македонски\", \"македонски\" ,\"с. македонски\" и \"северномакедонски\". По отношение на дейностите определението може също да гласи \"македонски\". Правилно: македонска икономика, здравният сектор на Република Северна Македония, македонско изкуство, македонска музика, македонско земеделие, македонска архитектура, хранителна индустрия на Северна Македония. Неправилно: \"северно македонски\", \"с. македонски\" и \"северномакедонски\".", "date": "2019.02.23", "title": "От Северна Македония пуснаха упътване за използване на новото име"}
{"url": "https://www.24chasa.bg/novini/article/7313887", "text": "Специалният влак, с който вероятно пътува севернокорейският лидер Ким Чен Ун, е навлязъл на китайска територия, пресичайки моста на граничната река Ялу между двете страни, съобщи преди малко от китайския крайграничен град Дандун южнокорейската агенция Йонхап, цитирана от Франс прес. По-рано днес дипломатически източник в Пхенян, цитиран от ТАСС, съобщи, че влакът, с който Ким Чен Ун пътува за виетнамската столица Ханой за втората си среща на върха с американския президент Доналд Тръмп, е потеглил от централната гара в Пхенян. Дългото 4500-километрово пътуване през цял Китай до Виетнам ще отнеме около 48 часа според Йонхап. Срещата Ким-Тръмп в Ханой според официалното съобщение на САЩ ще се състои на 27-28 февруари. Корейският лидер, подобно на неговите предшественици - дядо му и баща му, рядко пътува със самолет, уточнява БТА. Асошиейтед прес също съобщи, че жълто-зеленият влак е преминал моста над граничната река тази вечер. Японската телевизия Ен Ейч Кей показа кадри, как влак, приличащ на този, с който Ким Чен Ун вече няколко пъти е пристигал в Китай, е пресякъл границата в района на Дандун. Очаква се влакът да пристигне в Пекин около 10 ч утре сутринта. Десетки автомобили на китайските сили за сигурност са блокирали шосетата около гарата в Дандун преди преминаването на влака, предаде Йонхап. Междувременно виетнамските власти обявиха безпрецедентна забрана за движение покрай вероятното трасе, по което Ким Чен Ун ще пристигне следващата седмица по виетнамска територия в Ханой, предаде АП. Забраната се отнася за цялата 170-километрова магистрала номер едно от границата с Китай до Ханой. Според агенцията това съобщение предполага, че след като пресече виетнамската граница Ким Чен Ун ще слезе от влака и ще продължи към Ханой с кола. Редките пътувания на Ким Чен Ун и начините за придвижването му зад граница обикновено се обградени с дълбока секретност. По-рано днес Виетнам съобщи, че Ким ще направи \"официално приятелско посещение\" в страната през \"следващите дни\", без да посочи дати. Севернокорейските медии все още не са съобщили за отпътуването на лидера на страната, нито пък за предстоящата му среща с президента на САЩ, отбелязва Йонхап.", "date": "2019.02.23", "title": "Влакът на Ким Чен Ун стигна в Китай"}
{"url": "https://www.24chasa.bg/novini/article/7313778", "text": ". Водачът и неколцина пътници своевременно са напуснали превозното средство, съобщават от МВР. Екип пожарникари от службата в Правец са погасили пожара. Няма пострадали. Автобусът е обгорял в предната част. За кратко движението в участъка бе спряно, докато работят пожарникарите екипи. В 15.25 трафикът е възстановен.", "date": "2019.02.23", "title": "МВР: Няма пострадали на АМ \"Хемус\", където се запали автобус"}
{"url": "https://www.24chasa.bg/novini/article/7313780", "text": "Турският президент Реджеп Тайип Ердоган направи първа копка на гигантски проект, който ще включва научни и културни центрове, хотели, музеи и яхтени пристанища, в истанбулския исторически район на корабостроителницата в Халич (Златния рог), съобщи Анадолската агенция. Проектът, наречен Терсане Истанбул, ще окаже позитивно въздействие на приходите на Турция от туризъм, каза Ердоган на откриването. Турският президент съобщи още, че след завършването си това ще бъде най-големият научен център в Европа, предава БТА. След откриването му се очаква Терсане Истанбул да бъде посещаван от 30 милиона души годишно. Първата фаза на проекта се очаква да бъде завършена през ноември 2020 г., каза Ердоган. Той допълни, че проектът ще включва три музея. Там ще бъде първият турски музей на жените, музеят Садберк Ханъм, който ще бъде преместен от квартала Саръйер, и музей на турско-ислямското изкуство. Миналата година Ердоган обяви, че научният център ще показва изложби, посветени на дигиталната и виртуалната реалност, изкуствения интелект, корабоплаването, корабостроителниците и историята на науката. Очаква се научният център да включва \"технологичен център с международен престиж, дигитална тематична библиотека, иновационен център, обучителни програми, работилници и научни дейности\". Корабостроителницата Халич е основана през 1455 г., две години след превземането на Истанбул от султан Мехмед Втори.", "date": "2019.02.23", "title": "Ердоган направи първа копка на гигантския научен и културен проект Терсане Истанбул"}
{"url": "https://www.24chasa.bg/novini/article/7313784", "text": "Иран разполага с много начини да неутрализира подновяването на американските санкции върху неговия износ на петрол, предаде днес полуофициалната иранска агенция Тасним, цитирана от Ройтерс. В съобщението се добавя, че клерикалните управници в Техеран не възнамеряват да преговарят с Вашингтон. Освен затварянето на Ормузкия проток, ние имаме и други начини да прекъснем преноса на петрол, ако бъдем заплашени... На американската администрация й липсва добра воля и няма нужда да се преговаря с Америка\", каза пред агенцията секретарят на иранския Върховен национален съвет за сигурност Али Шамхани, предаде БТА. \"Иран е подготвил планове, които да неутрализират незаконните санкции на САЩ срещу иранския петролен износ\", каза той. Ормузкият проток на входа на Персийския залив свързва производителите на суров петрол в Близкия изток с основните пазари в азиатско-тихоокеанския регион, Европа и Северна Америка и през него всеки ден минава една трета от световния морски пренос на петрол, припомня Ройтерс. Шамхани освен това каза, че Иран е постигнал 90 процента от целите си в Сирия. ", "date": "2019.02.23", "title": "Иран: Имаме планове за неутрализиране на  незаконните санкции на САЩ"}
{"url": "https://www.24chasa.bg/novini/article/7313838", "text": "САЩ и Русия са се договорили да потърсят начини да се издават визи на представителите на талибаните, участващи в преговорите за прекратяването на войната в Афганистан. Това съобщи днес американският специален представител в тези преговори Залмай Халилзад, цитиран от Ройтерс, в навечерието на новия кръг от преговорите, насрочен за понеделник. Халилзад е обсъдил с руския представител в тези преговори Замир Кабулов на среща в Анкара вчера въпроса за вдигането на визовата забрана за талибански лидери. Вдигането на визовата забрана, наложена от ООН на лидери на движението на талибаните, е едно от основните искания на хардлайнерската ислямистка групировка, която започна преговори със САЩ през 2018 г. за прекратяване на 17-годишната война, предава БТА. Официални американски лица, запознати с хода на преговорите, казаха, че вдигането на забраната за пътувания за някои талибански лидери може да помогне за ускоряване на преговорния процес. Афганистанските талибани от своя страна заявиха, че в понеделник ще подновят преговорите със САЩ, които се водят в Катар, като добавиха, че предстоящата среща \"ще бъде позитивна\" въпреки \"пропагандата срещу мирния процес\". Миналата седмица талибаните отмениха свои срещи в Пакистан, след като правителството на Афганистан протестира пред Съвета за сигурност на ООН, че лидерите на бунтовниците нарушават забраната за пътувания, наложена им в рамките на международните санкции срещу талибаните.", "date": "2019.02.23", "title": "САЩ и Русия ще издават визи на талибани, участващи в мирните преговори"}
{"url": "https://www.24chasa.bg/novini/article/7313842", "text": "Франция отпусна днес на Мали нова финансова помощ в размер общо на 85 милиона евро и се ангажира в кратък срок да удвои своите усилия, съдействащи за развитието на тази страна от Сахел, изправена срещу джихадистката заплаха, предаде Франс прес. Френската агенция за развитие \"се очаква да удвои\" своя принос за Мали \"в близките години\", обяви премиерът Едуар Филип на пресконференция. Съответните споразумения бяха подписани в Бамако на обща церемония с малийския му колега Сумейлу Бубейе Майга, предава БТА. Трябва да водиш битки, за да спечелиш една война, но трябва също така да градиш мир и процъфтяване, заяви преди церемонията френският министър-председател. В края на деня се предвижда той да посети френски войски в Северно Мали, отбелязвайки символично значението на сигурността наред с развитието. Средствата включват суверенен заем на стойност 50 милиона евро за подсигуряване с питейна вода на 5 града в Централно Мали с общо половин милион население. Отпуска се и помощ от 10 милиона евро за \"спешни нужди\" на малийското държавно съкровище, 10 милиона за модернизиране на държавните финанси и още 15 милиона за професионално обучение на 7500 местни жители. Сигурността в Мали се влошава от 2012 г. насам, което е подронило допълнително бездруго слабите данъчни ресурси на страната, посочва АФП. През последните 10 години Франция е отпуснала 700 милиона евро като помощи за развитието на Мали, сочат данни на премиерската канцелария. Париж засилва дейността си в помощ на страните от Сахел и годишното темпо на финансовата подкрепа нараства. Днес бяха представени и няколко частни проекта, включително ангажимент за покупка на 3000 тона памук от страна на френския гигант в търговията на дребно \"Карфур\" - с цел \"да се структурира производството на био памук в Мали\", заел отново първото място сред производителите на континента. По-рано днес Едуар Филип откри недалеч от Бамако голяма помпена станция на р. Нигер, която се очаква да захранва пречиствателни съоръжения, чийто срок за влизане в експлоатация ще настъпи в средата на годината. Обектът ще обслужва над едномилионното население на малийската столица.", "date": "2019.02.23", "title": "Франция отпуска на Мали 85 милиона евро"}
{"url": "https://www.24chasa.bg/novini/article/7313782", "text": "Китайският председател и генерален секретар на ЦК на ККП Си Дзинпин подчерта вчера, че Китай трябва да задълбочи структурната реформа във финансовия сектор и да засили способността му да служи на реалната икономика, предава  . Си Дзинпин посочи, че финансирането е важна основна за конкурентоспособността на страната. Финансовата сигурност е ключова за националната сигурност, финансовата система е основа за икономическото и социално развитие. По думите на Си Дзинпин, финансирането трябва да служи на реалната икономика и да отговаря на нуждите на икономическото и социалното развитие и нуждите на хората. Според Си Дзинпин, задълбочаването на структурната реформа трябва да включва нови концепции за развитие и да се засили функцията на финансовите услуги.", "date": "2019.02.23", "title": "Си Дзинпин подчерта ролята на финансовия сектор за обслужването на реалната икономика"}
{"url": "https://www.24chasa.bg/novini/article/7313903", "text": "Западните Балкани стават по-сигурни, по-стабилни и с повече перспективи за развитие пред икономиката и бизнеса след присъединяването на Северна Македония към НАТО. Това заяви м събота Константин Попов - председател на парламентарната комисията по отбрана. Делегация, водена от него, бе на посещение в Скопие по повод ратификацията от Народно събрание на протокола за присъединяване на Северна Македония към НАТО. В делегацията бяха още депутатите Борис Вангелов и Слави Нецов и Иво Антонов - директор на дирекция „Социална политика и политика по военно-патриотично възпитание“ в Министерство на отбраната. На среща в посолството на България в Скопие с посланик Ангел Ангелов било отбелязано огромното значение на ратификацията и ролята на България за това да се случи.", "date": "2019.02.23", "title": "Ген. Попов: Западните Балкани стават по-сигурни след присъединяването на Северна Македония към НАТО"}
{"url": "https://www.24chasa.bg/novini/article/7313846", "text": "Компания Tesla съобщи в петък, че е започнала да доставя автомобили Model 3 в Китай, което означава, че всички модели на Tesla Model X, Model S и Model 3, вече са на китайския пазар, предава  . В сравнение с Model X и Model S, с Model 3 компанията предлага по-компактен и нискобюджетен вариант. Началната му цена е 433 000 юана (около 64 000 долара). Огромният завод на Tesla в Шанхай, който е най-големият проект с чуждестранни инвестиции в историята на града, започна да се строи миналия месец. Очаква се подготвителните строителни работи да бъдат завършени това лято. Изпълнителният директор на компанията Илон Мъск каза по-рано, че производството на някои автомобили Model 3 в шанхайския завод ще започне до края на годината.", "date": "2019.02.23", "title": "Tesla стартира доставките на Model 3 в Китай"}
{"url": "https://www.24chasa.bg/novini/article/7313909", "text": "Турската централна банка обяви днес, че е реализирала нетна печалба от почти 56,3 милиарда турски лири (10,7 милиарда долара) през 2018 г., съобщи Анадолската агенция. На годишна база нетната печалба на банката нараства с над 200 процента от 18,4 милиарда турски лири (4,8 милиарда долара) през 2017 г. Според отчета за 2018 г. активите на турската централна банка възлизат общо на 721,5 милиарда лири (137,2 милиарда долара) или с 13,2 процента повече от предишната финансова година, предава БТА. Златните резерви към 31 декември 2018 г. достигат до 488,5 тона на стойност 105,9 милиарда лири (20,1 милиарда долара). В края на миналата година, валутният курс е бил 5,26 турски лири за долар, докато в края на 2017 г. - 3,80 лири за долар. През миналия месец на извънредно общо събрание беше решено банката да разпредели авансови дивиденти на стойност 6,3 милиарда долара. Общото събрание, което обикновено се провежда през април, беше свикано, за да осигури ликвидност на пазара по-рано.", "date": "2019.02.23", "title": "Турската централна банка отчете печалба от \nнад 10 милиарда долара през 2018 г."}
{"url": "https://www.24chasa.bg/novini/article/7313984", "text": "Трима българи на по 19, 28 и 31 години са загинали при жестока катастрофа на път B236 (между немските градове Ленхаузен и Финентроп, провинция Северен Рейн – Вестфалия), съобщава  .  Сблъсъкът между карано от нашенец „Ауди“ и БМВ, управлявано от 59-годишен местен жител, е станал около 5.40 часа в петък. Тримата пътуващи в аудито, което е взето на изплащане, са починали на място, водачът на другата кола е откаран в болница в изключително тежко състояние. Катастрофата е станала при мокър път и мъгла, българите са пътували към мястото, където работят като дърводелци. Пасторът на евангелската църква в Казанлък Димитър Банев уточни, че става въпрос за двама братя и техен първи братовчед, които си вадели хляба в Германия от лятото на 2018 година. Зад волана е бил 31-годишният Иван Асенов, на предната седалка е бил брат му Тодор, а на задната – първият им братовчед Демир Върбанов (19). Вестта за гибелта на тримата покруси казанлъшкия квартал „Кармен“, където живеят родителите на братята. Само преди седмица при тях се завърнала и бременната съпруга на Иван, съобщи пасторът. Тук все още не знаят подробности за трагичния случай. Според публикации в немските електронни медии преди удара БМВ-то е изпреварило друга кола. Ударът е станал в насрещното платно, като не е ясно каква е причината българите да са там. Пътят е бил затворен часове наред, в разчистването са участвали множество специализирани автомобили, включително и хеликоптер. Пастор Банев очаква телата да пристигнат в Казанлък през седмицата. С това се ангажирал българин, който имал специализирана транспортна фирма в Германия. И тримата загинали са били с редовни документи.", "date": "2019.02.23", "title": "Двама братя българи и братовчед им загинаха в тежка катастрофа в Германия (Видео)"}
{"url": "https://www.24chasa.bg/novini/article/7313928", "text": "БСП не е искала по надлежния ред ползването на залата на Общински съвет – Видин и това е видно от разпространените от самите тях писма, съобщиха от пресцентъра на ГЕРБ. По този повод от ГЕРБ за пореден път се обявяваме категорично срещу тиражирането на фалшиви новини, пише в изявлението. В първото разпространено от БСП писмо е видно, че те искат ползването на залата на Общинския съвет с писмо от 19.02.2019 г., адресирано до председателя на Общински съвет – Видин. С това за пореден път от БСП показват, че не познават административните правила и процеси в българските общини. Защото разрешенията за ползване на помещения в сградата на общината се искат и се дават от кмета на дадената община, а не от председателя на Общинския съвет, пишат от ГЕРБ. След като председателят на Общински съвет – Видин препраща писмото, адресирано до него, до кмета на Община Видин на 20.02.2019 г. (в прикачения файл), още на същия ден от общината е изпратено писмо-отговор (второто разпространено от БСП), че на тази дата залата не може да бъде предоставена за ползване. Тук още веднъж припомняме, че БСП канят кметовете от областта на среща с Корнелия Нинова още на 18.02.2019 г., когато искането им за ползване на зала в Община Видин не е подадено официално и по надлежния ред. Още веднъж напомняме и че на Корнелия Нинова е предоставена за ползване залата на общинската Симфониета – Видин. Считаме, че с изнасянето на тези подробности около процедурата и писмото, от което е видно кога реално е постъпило по надлежния ред искането за залата, за пореден път от ГЕРБ изобличаваме опитите на БСП за манипулации и тиражиране на фалшиви новини, завършва изявлението на ГЕРБ.", "date": "2019.02.23", "title": "ГЕРБ: БСП не е искала по надлежния ред залата в община Видин"}
{"url": "https://www.24chasa.bg/novini/article/7313993", "text": "Четирима венецуелски войници, охраняващи границата с Колумбия, дезертираха днес, а армията влезе в сблъсък с хора, настояващи да бъде допусната хуманитарна помощ в обхванатата от криза Венецуела, предадоха ДПА и Асошиейтед прес. Венецуелският опозиционен лидер Хуан Гуайдо казва, че стотици хиляди хора в страната спешно се нуждаят от храна и лекарства, а президентът Николас Мадуро твърди, че хуманитарната операция е американски заговор за свалянето му от власт. Трима от дезертиралите войници прекосиха моста \"Симон Боливар\", който свързва Венецуела с Колумбия, заяви говорител на колумбийските миграционни власти, цитиран от БТА. Съобщава се, че войниците са използвали два танка, за да съборят гранична стена, при което е пострадал поне един човек. После четвърти войник се е предал на друг граничен мост, каза говорителят. Войникът заявил, че мислел отдавна да направи това и че очаквал и други да се присъединят към него. На границата войници влязоха в сблъсък с хора, чакащи пристигането на хуманитарната помощ, и използваха срещу тях сълзотворен газ. Във венецуелския град Урена на границата с Колумбия хора хвърляха камъни по войниците, а голяма тълпа протестираше в подкрепа на хуманитарната помощ. Телевизия Си Ен Ен съобщи, че са били чути изстрели, а някои хора са били ранени от гумени куршуми. Предвижда се колумбийският президент Иван Дуке официално да постави началото на хуманитарните доставки, като предаде помощи на Гуайдо, когото десетки страни признават за временен президент на Венецуела. Събитието трябва да се състои в колумбийския граничен град Кукута, в който са разположени около 600 тона храни, лекарства и санитарни принадлежности, идващи главно от САЩ. Не е ясно как помощта ще бъде доставена, след като Венецуела затвори три гранични моста. Четвърти мост беше блокиран по-рано. Гуайдо призовава армията да се обърне против Мадуро и да позволи доставянето на помощта. Опозиционен представител каза, че доброволци възнамеряват да образуват живи вериги, за да пренесат хуманитарната помощ през границата. Ако това не е възможно, помощта може да бъде транспортирана през десетки незаконни гранични пунктове. Войниците от Националната гвардия на Венецуела, които избягаха в Колумбия, призоваха военнослужещите от венецуелската армия да се присъединят към тях и да признаят Гуайдо за президент, посочва ТАСС. \"Ние признаваме Хуан Гуайдо за временен президент на Венецуела. Другари, дойде време да направите правилния исторически избор\", заявиха войниците във видеообръщение, публикувано в Туитър. Те казаха, че са се решили на тази стъпка \"заради своите семейства\". Гуайдо приветства избягалите в Колумбия войници и заяви в Туитър, че не ги смята за дезертьори. Той призова хората във Венецуела да организират демонстрации пред казармите в цялата страна и да настояват армията да допусне хуманитарната помощ през границата. Поддръжници на опозицията се събират да протестират на различни места във венецуелската столица Каракас в подкрепа на доставянето на помощта.", "date": "2019.02.23", "title": "Венецуелски войници избягаха в Колумбия, по границата избухнаха сблъсъци (Снимки)"}
{"url": "https://www.24chasa.bg/novini/article/7313715", "text": "Трима с качулки ограбили жител на Монтана, който се прибирал у дома си. Грабежът е станал на 22- ри февруари към 22 и 45 часа. Неизвестните нападнали мъжа И. М. П. и му задигнали неопределена сума пари. Те не били въоржени. На пострадалия на са причинени телесни повреди. По случая е обазувано досъдебно производство. Обирджиите се издирват от МВР.", "date": "2019.02.23", "title": "Апаши с качулки ограбили монтанчанин"}
{"url": "https://www.24chasa.bg/novini/article/7313730", "text": "Временно беше ограничено движението в активната лента на автомагистрала \"Хемус\", в посока Варна при пътен възел \"Правец\" поради горящ автобус в аварийната лента. Това съобщиха от Агенция \"Пътна инфраструктура\" /АПИ/. Движението в участъка вече е възстановено.                                                                                                                                                                                                                                                                                                                       ", "date": "2019.02.23", "title": "Автобус се запали на АМ \"Хемус\" при пътен възел \"Правец\" в посока Варна"}
{"url": "https://www.24chasa.bg/novini/article/7313734", "text": "Американският президент Доналд Тръмп се срещна вчера със специалния пратеник на китайския председател Си Дзинпин и вицепремиер на Китай Лиу Хъ в Белия дом и заяви, че новият кръг консултации на високо равнище е постигнал голям напредък, но все още има много работа, която трябва да бъде свършена, затова двете страни са решили да удължат преговорите с два дни, съобщават от  . Срокът на консултациите между Китай и САЩ по икономическите и търговски въпроси се удължава за първи път, което показва, че преговорите вече навлизат в „ускорен режим\". Този път двете страни проведоха плодотворни преговори в рамките на два дни и постигнаха положителен напредък по търговския баланс, селското стопанство, трансфера на технологии, защитата на интелектуалната собственост и финансовите услуги. По думите на Си Дзинпин, сътрудничеството е най-добрият избор за двете страни, което бе доказано през последната година. Президентът на САЩ Доналд Тръмп също каза, че двете страни в крайна сметка ще постигнат смислено споразумение, което е от полза за двете страни и очаква да се срещне отново с китайския председател Си Дзинпин в близко бъдеще. Положителната нагласа на двамата държавни глави несъмнено влива нова енергия в усилията на преговарящите делегации от двете страни.", "date": "2019.02.23", "title": "Търговско-икономическите преговори между САЩ и Китай навлизат в „ускорен режим\""}
{"url": "https://www.24chasa.bg/novini/article/7313736", "text": "Френските \"жълти жилетки\", протестиращи вече над три месеца срещу социалната и данъчната политика на президента Еманюел Макрон, демонстрират тази събота отново за 15-и пореден път с надеждата отливът на участници да спре, съобщи Франс прес. \"Трябва да помислим за бъдещето на децата си и за днешния ден на самотните майки, изнемогващи от робски труд\" - 58-годишната Силви, вдовица, е сред близо 750-те \"жълти жилетки\", преброени от жандармеристите. Демонстрантите са се събрали под лъчите на едно пролетно слънце през този февруарски ден на поляната пред замъка Шамбор, един от най-красивите по течението на Лоара, предава БТА. Забележителният туристически обект, някога собственост на крал Франсоа Първи, бе избран от президента Макрон, за да отпразнува през 2017 г. своята 40-годишнина. \"Жълтите жилетки\" смятат да организират там пикник, посочва АФП. Телевизия Бе Еф Ев показа сред протестиращите в тази местност много двойки с деца. Други участници в акцията играят футбол и си правят селфита, информира ТАСС. Междувременно няколкостотин демонстранти в Париж са заели част от известния булевард \"Шанз Елизе\" недалеч от Триумфалната арка. В столицата са насрочени днес две шествия и още един \"поход из луксозните квартали\" Близо 4000 души заявиха снощи, че смятат да участват в тези акции, но това не показва същинския мащаб на проявите - миналата събота в столицата според властите са дефилирали 5000 \"жълти жилетки\". \"С последни сили\" - така озаглави в събота всекидневникът \"Паризиен\" снимка на мъж от \"жълтите жилетки\", останал сам да протестира на един площад. \"Жилетките\" наброяваха 282 000 души, когато започнаха на 17 ноември безпрецедентните си социални протести в аполитична и несиндикална форма - първоначално срещу твърде високите според тях цени на горивата и с искане за вдигане на покупателната способност. Движението породи най-тежката криза през управлението на Макрон, избран през 2017 г. Миналата събота обаче във Франция са излезли на демонстрации само 41 000 души, показват официални данни, оспорвани от протестиращите. \"Движението избледнява\", констатира \"Паризиен\" - единственият всекидневник, отделил днес много място на тази тема от новините. Множество демонстрации са обявени и във френската провинция, по-специално в централната област Клермон-Феран, където се очакват 3000 протестиращи. Целият град е покрит с барикади заради опасения да не се повторят предишните вандалщини. Кадри от подобни случаи обиколиха света, помрачавайки имиджа на Франция, най-популярната туристическа дестинация на планетата, посочва френската агенция. Отново има и риск от насилие. Повечето от 11-те загинали от 17 ноември насам са пострадали при инциденти, свързани с блокпостовете на самите \"жилетки\", но близо 2000 души са ранени по време на протестите и демонстрантите се възмущават от \"полицейско насилие\". Над 200 сигнала за нарушения от страна на силите на реда са депозирани на сайта на полицейския отдел за вътрешни разследвания. Полицията задържа 13 \"жълти жилетки\" в Клермон-Феран и 7 от тях са поставени под стража, съобщиха днес местните власти, цитирани от ТАСС. От задържаните са иззети бейзболни бухалки, ножове, сигнални пистолети и метални топки, каквито се използват в играта петанк.", "date": "2019.02.23", "title": "Френските \"жълти жилетки\" излизат на нов протест"}
{"url": "https://www.24chasa.bg/novini/article/7313548", "text": "Общо събрание на адвокатите от страната се провежда в София. Освен че ще отчетат дейността си за миналата година, се очаква юристите да излязат с единна позиция по влизането в сила на спорния закон за мерките срещу прането на пари, който предизвика протести от гилдията. Адвокатската тайна ще бъде запазена и хората няма защо да се притесняват, че доверието им ще бъде предадено. В това увери в специално интервю за \"По света и у нас\" заместник-председателят на НС Явор Нотев, който е и специален гост на Общото събрание на адвокатите. Висшият адвокатски съвет призна, че проблем има и някои от нормите на Закона за мерките срещу изпирането на пари може да предизвика различно тълкуване и оттам да доведе до изтичането на адвокатската тайна. \"Най-активно в последните дни беше дейността на ВАС, свързана със закона за мерките срещу изпиране на пари. ВАС, още 2016 г. когато се постави въпросът за въвеждане в съответствие на директивата с действащия закон за мерките срещу пари, даде своето становище и още тогава заостри вниманието на законодателя във връзка с това, че нашата уникална професия трябва да бъде съобразена при транспониране на директивата\", предаде Ралица Негенцова, председател на Висшия адвокатски съвет. \"Случилото се през изминалите дни и след закона за защита на личните данни по повод закона за прането на пари и особено с избирателния кодекс, ме кара да изпитвам срам. изпитвам и гняв и си задавам въпроса след толкова години професионални усилия от всички нас къде е правовата държава?\", попита Владислав Славов, председател на Съюза на юристите в България. Най-вероятно няма да има големи протести на цялото адвокатско съсловие, а то ще излезе с декларация какви мерки ще бъдат взети. Освен това, те са получили уверението на управляващите, че Закона за мерките срещу прането на пари ще бъде поправен.", "date": "2019.02.23", "title": "Адвокатите излизат с обща позиция за закона за прането на пари"}
{"url": "https://www.24chasa.bg/novini/article/7313552", "text": "Опитът на кмета Йорданка Фандъкова да прехвърли отговорността за проблемите в Столичния градски транспорт основно върху ръководствата на дружествата е крайно несериозен и несъстоятелен, коментира председателят на БСП - София. Исканията на работещите в градския транспорт трябва да бъдат удовлетворени, защото са справедливи, а условията на труд е задължително да бъдат подобрени. Това коментира председателят на БСП - София и на групата на социалистите в СОС Калоян Паргов по време на участието си в предаването \"Денят започва\" с водещ Георги Любенов по БНТ1. В разразилия се горещ спор с председателя на Комисията по транспорт и туризъм Екатерина Йорданова той директно я попита дали може да се обърне към работещите в градския транспорт и да им каже, че нямат проблеми. \"Като заместник-председател на Комисията по транспорт и туризъм и от страна на опозицията моята работа е да съм коректив. В Столичния градски транспорт има проблеми, хората дойдоха при нас и споделиха за тях. И съответно ние търсим начини да ги разрешим. Защото работата ми също така е да защитавам хората, коментира Калоян Паргов. - Съвременното робство се изразява в това да си принуден да работиш извънредно, при това в лоши условия, за да може да се препитаваш. Кой от тези показатели не е на лице в Столичния градски транспорт, за да не можем да наречем работещите там съвременни роби?! И другият ми въпрос е как Столична община решава тези проблеми?\". Калоян Паргов попита Екатерина Йорданова дали ще отстои исканията, които председателят на КНСБ Пламен Димитров официално постави, за ново увеличение на заплатите на работещите в градския транспорт за второто шестмесечие на годината и за стриктно спазване на Кодекса на труда. \"В тази ситуация вие в качеството на синдикалист ли ще бъдете или на председател на Комисията по транспорт и туризъм, попита той Екатерина Йорданова. - Защото не може хем да защитавате работещите в ролята си на синдикалист, хем да сте работодател в ролята си на председател на Комисията по транспорт и туризъм. Синдикалист-работодател, това е уникално и само в България го има!\". Калоян Паргов отбеляза, че е крайно време освен на инвестициите в превозни средства, благодарение на европейските средства, отговорните в Столична община да обърнат много сериозно внимание и на условията на труд в транспортните дружества. \"Настоявам да чуя как ще решавате тези проблеми, които от години поставям по време на заседанията на Комисията? Защо няма заседания на Комисията всяка сряда? Защо бягате от тези проблеми и ги замитате под килима, за да се стигне до това положение сега, обърна се Калоян Паргов към Екатерина Йорданова. - При милиард и половина бюджет на Столична община не мисля, че е толкова трудно да намерите средства за ремонтиране на тоалетните и за подобряване на санитарно-битовите условия на работещите в Столичния градски транспорт. Аз съм готов да седнем, заедно с вас, на заседание на Комисията по транспорт и да дискутираме възможните решения. И съм готов също така да подкрепя всяка разумна идея, която по някакъв начин подобрява работата в транспорта на София\". Извън студиото на БНТ1 Калоян Паргов коментира също, че опитът на кмета Йорданка Фандъкова да прехвърли отговорността за проблемите в Столичния градски транспорт основно върху ръководствата на дружествата е крайно несериозен и несъстоятелен. \"В крайна сметка, директорите на общинските дружества \"Автотранспорт\" и \"Електротранспорт\" изпълняват решенията, които взима работодателят им в лицето на Столична община, коментира Калоян Паргов. - Позицията на кмета от вчера потвърждава и доказва съвсем ясно нашата теза, а именно, че моделът на изготвяне на Икономическата рамка в Столичния градски транспорт е сбъркан. Ние винаги сме настоявали приемането на средствата, необходими за градския транспорт, да предхожда приемането на бюджета на Столична община. А винаги се случва обратното. И по тази причина реално сега транспортните дружества получават по-ниска цена на километър пробег от това, което са заявили в своите бизнес планове. Така на практика недофинансират всички свои дейности, което не гарантира необходимата надеждност и качество на транспортното обслужване на столичани. Освен това, по тези документи администрацията на Столична община работи от октомври миналата година, а ние, членовете на Комисията по транспорт и туризъм и общинските съветници получихме крайните предложения два дни преди самото заседание на Общинския съвет. Отговорност за съществуващата липса на средства за транспортните дружества носят управляващите - заместник-кметът Дончо Барбалов и двамата вносители от страна на управляващата партия. Единият от тези вносители е именно Екатерина Йорданова. Тоест това е съвсем очевиден отказ на управляващите да работим всички заедно за решаването на проблемите, въпреки нашето желание да се включим. И повече от логично е сега цялата отговорност за проблемите и протестите на работещите в градския транспорт да бъде поета само и единствено от управляващите\".", "date": "2019.02.23", "title": "Калоян Паргов: Исканията на работещите в градския транспорт трябва да бъдат удовлетворени"}
{"url": "https://www.24chasa.bg/novini/article/7313554", "text": "Протестиращи затвориха главен път Е79 край Джерман. Те не искат да се изгражда депо за отпадъци край дупнишкото село, предаде  Хората протестират за пореден път, но днес е последната им надежда, защото процедурата по строителството на депото вече е факт. На терен от около 200 дка ще се обработват отпадъците на 6 общини. Дупница вече е подписала договор по оперативна програма „Околна среда”. Той е подписан в края миналата година и най-вероятно депото ще бъде изградено. Договорът е на стойност над 7 милиона лева. В продължение на 6 години местните хора се борят с намеренията да бъде построено сметище на 400 метра от къщите.", "date": "2019.02.23", "title": "Протестиращи затвориха главен път Е79 край Джерман"}
{"url": "https://www.24chasa.bg/novini/article/7313118", "text": "Медицинска сестра ще посещава у дома близо 17 хил. възрастни хора, които не могат да се обслужват сами. Тя ще ги преглежда и извършва дребни манипулации, ще следи и общото здравословно състояние на хората. Медицинските грижи ще са до два часа на ден и ще стартират през пролетта. Услугата е изцяло нова и модерна и ще надгради социалния патронаж, тя е част от процедурата “Патронажна грижа за възрастни хора и лица с увреждания” на Оперативна програма “Развитие на човешките ресурси”, обясни пред “24 часа” зам.-министърката на труда и социалната политика Зорница Русинова. За нея са предвидени около 45,7 млн. лв., а общините ще могат да кандидатстват за финансиране до средата на март. Програмата е насочена към самотно живеещите в отдалечени места, които няма как да стигнат до лечебното заведение. Но от нея ще могат да се възползват и възрастните хора в големите градове, както и такива с увреждания и техните семейства. Медиците ще правят на място “Това е част от бъдещето на социалните услуги - все повече трябва да развиваме тези в домашна среда с оглед застаряването на населението в България. Надявам се програмата да е успешна и да доведе до намаляване на бюджета на НЗОК, защото ще освободи ресурс за наистина болнична помощ”, обясни Русинова. От здравното министерство пък ще трябва да направят методика за предоставянето на услугата и как ще бъдат обучени медицинските екипи. “Не става въпрос за безплатни посещения, а за допълнителни възнаграждения на медиците. През тази процедура ще платим разходите на медицинската сестра, за да извърши следоперативните наблюдения или дребните манипулации”, поясни още тя. В момента около 25 500 възрастни и хора с увреждания получават от държавата личен асистент или домашен помощник. Така те ползват помощ в домашна среда за поддържането на хигиена, пазаруване и приготвяне на храна, пране и други комунално-битови дейности, доставка на храна и др. Тези услуги ще се отпускат до 31 август, като социалното министерство отдели близо 70 млн. лв. за тях. От 1 септември обаче нещата ще стават по нов ред, защото влиза в сила новият Закон за личната помощ, приет в края на миналата година. Според разчетите около 80 хил. души с увреждания ше се възползват от него. Това са болни с над 90% инвалидност и право на чужда помощ, както и децата с над 50% увреждания и право на помощ. В групата влизат и тези от децата без право на чужда помощ, чието увреждане е над 90%. За да получат личен асистент обаче, те трябва да минат през оценка на потребностите. Тя ще е индивидуална и в нея е записан броят на часовете според нуждите на всеки болен. Заявление се подава до кмета на общината. Всеки ще може да си избира асистент, като заплатата му през тази година ще бъде 560 лв. Законът въвежда и лимит от 168 часа съдействие от асистента месечно, но само през първите 2 години. Асистент е предвиден и по още един закон - за социалните услуги, който трябва да влезе в сила от 1 януари 2020 г. Той бе гледан в сряда от депутатите от социалната комисия на второ четене и се очаква да бъде окончателно приет до края на месеца. Тук се дава възможност възрастните, които не могат да се самообслужват, също да получат право на домашен помощник. В проектозакона е записано, че до 30 дни в рамките на една година родителите на деца с увреждания и членове на семейството, които полагат грижи за инвалиди или немощни възрастни, ще имат право да оставят съответния човек в социална услуга или да осигурят заместваща грижа в домашна среда. За най-тежките случаи - над 90% увреждания, първите 14 дни от услугата са безплатни. Консултации и обучения за родители, превенция на изоставянето на деца, ранна интервенция на уврежданията, подслон на жертви на домашно насилие и трафик, приюти за бездомни и др. услуги са предвидени още без заплащане. Нова агенция за социалните услуги ще следи за качеството им. Сега За тях държавата е отделила над 264 млн. лв. за тази година. Нова Агенция за качеството на социалните услуги ще дава лиценз, ще контролира спазването на закона и на стандартите за качество, ще проверява как общините и частните доставчици разходват средствата от държавния бюджет, както и дали се спазват правата на обгрижваните хора.", "date": "2019.02.23", "title": "Безплатна медицинска сестра у дома за неподвижни стари хора"}
{"url": "https://www.24chasa.bg/novini/article/7313556", "text": "Американският президент Доналд Тръмп каза вчера, че има вероятност да бъде сключена търговска сделка между САЩ и Китай и даде да се разбере, че заради това е готов да бъде удължен крайният срок, който е на 1 март, съобщи ДПА, цитирана от БТА.  \"По-вероятно е сякаш, че ще се стигне до сделка\", каза Тръмп пред журналисти в Белия дом, но веднага добави: \"Това не значи обаче, че ще се случи\". Президентът каза това, след като разговаря в Белия дом с вицепремиера на Китай Лю Хъ, който присъства на неофициалната пресконференция. Лю Хъ също посочи, че има много голяма вероятност з постигане на споразумение и добави, че Китай е готов да положи всички усилия за това. Тръмп съобщи, че очаква в скоро време, може би идния месец, да се срещне с китайския президент Си Цзинпин да последно уточняване на някои детайли. \"Мисля, че в края на краищата най-големите решения, а дори и някои по-малки решения ще бъдат взети от президента Си и от мен\", заяви Тръмп.", "date": "2019.02.23", "title": "Тръмп е оптимист за търговската сделка между САЩ и Китай"}
{"url": "https://www.24chasa.bg/novini/article/7313506", "text": "Заради властта десните са готови на брак по сметка с дявола и така дават легитимност на десния екстремизъм, на национализма. Това предупреди президентът на ПЕС Сергей Станишев в словото си пред предизборния конгрес, който се провежда в Мадрид. На него левицата ще приеме своя манифест, с който се ангажира да направи Европа отново социална. Манифестът ни не е просто декларация за намеренията, това е план за бъдещето. Левицата винаги е работила за бъдеще, което е различно и по-добро от днешния ден, обясни Станишев. Има един съблазън - да се носим по т.нар. дух на времето, в който всички казват: национална държава, нашият интерес. А ние казваме: социална Европа! И това означава да спасим Европа, променяйки я, борейки неравенствата, които са вече ужасяващи в ЕС, несправедливостта, обясни президентът на ПЕС. Станишев благодари на испанския премиер и домакин на форума Педро Санчес, че е поел риска да извади испанците от отчаянието и да им даде надежда за по-добро бъдеще. Притеснени сме от народната партия в Испания и това, което те правят, защото те са готови на брак по сметка с дявола. Дълго време смятахме, че вашата държава е застрахована от този вирус на десен екстремизъм. Но виждаме, че десницата им дава легитимност. И това е неприемливо за прогресивно мислещите хора, коментира Станишев. Той разказа, че заедно с другите леви лидери са видяли картината \"Герника\" на Пикасо. \"Стояхме пред тази прекрасна картина, хипнотизирани и ужасени от жертвите на войната. Това е предупреждението към Европа и целия свят за това какво може да бъде изгубено\", каза Станишев. И напомни думите на френския социалист и президент Франсоа Митеран: Национализмът е война. Днес тук сме хора от цяла Европа, говорещи различни езици, но има едно фраза, която всеки социалист и всеки прогресивен човек знае: No pasaran, надъха делегатите президентът на ПЕС. Днес, както казва Франс Тимерманс, битката е за душата на Европа, която е безценна и е наша мисия и отговорност да я спасим от национализма, каза още Станишев. И обясни, че левите не могат да стоят безучастни, гледайки този съюз между ЕНП и националистите. Исторически факт е, че крайната десница идва на власт, когато класическата десница вземе тяхната реторика и са готови да им дадат властта, за да спрат социалистите и прогресивните сили, допълни той. Затова ПЕС приема този много силен манифест, който е гаранция за бъдещето на хората на Европа, която и свободна, демократична, солидарна и социална. Ние можем да спечелим тези избори, ако всички сме единни и бъдем близо до хората, завърши Станишев.", "date": "2019.02.23", "title": "Станишев: Заради властта десните сключват брак по сметка с дявола и легитимират национализма"}
{"url": "https://www.24chasa.bg/novini/article/7313560", "text": "Директорът на сръбския Авто-мото съюз Мирко Бутулия бе убит вчера след кавга на неговия секретар и убиец Предраг Джурджев с други работещи в съюза, съобщават сръбските медии, цитирани от БТА.  По информация на вестник \"Блиц\" Джуржев се скарал с един от служителите, а Бутулия се вкрючил, за да спре кавгата и да ги успокои. Тогава Джуджев извадил пистолет и прострелял Бутулия с пет куршума, четири в гърдите и пети в глвата. След това напуснал кабинета и влязъл в друго помещение, където, разстроен, се самоубил с изстрел в челото. Секретарката на Бутулия чула стрелбата и се втурнала към кабинета на началника си, но когато видяла въоръжения си колега, в паника скочила от прозореца на кабинета, който се намира на първия етаж. Тя не е пострадала, тъй като е скочила от около два метра височина. Джуржев /43/ загинал на място, а Бутулия починал по-късно от раните си в болницата въпреки опитите да бъде реанимиран. Бутулия бе на 43 години, баща на четири деца. Той беше и председател на круба по хандбал на \"Цървена звезда\", а от 2014 г. и заместник председател на Хандбалния съюз на Сърбия.", "date": "2019.02.23", "title": "Убиха директора на сръбския Авто-мото съюз Мирко Бутулия, убиецът му се самоуби"}
{"url": "https://www.24chasa.bg/novini/article/7313575", "text": "Президентът на Франция Еманюел Макрон прикани за \"преосмисляне\" на общата аграрна политика в Европейския съюз с цел да се гарантира \"продоволственият, екологически и индустриален суверенитет\" на европейския континент, предадоха Франс прес и ТАСС, цитирани от БТА. Агенциите цитират слово на държавния глава при откриването на 56-ото Международно селскостопанско изложение в Париж. \"Аграрна Европа е застрашена днес от външни\" и \"вътрешни\" заплахи, заяви френският лидер, който призова за единство и подчерта, че без общата аграрна политика \"европейските потребители не биха разполагали с достъпни и качествени храни\". Президентът прикани по-специално да бъдат създадени \"европейски комплекси\" за производство на селскостопанска продукция с оглед включването им в \"логистичната, складова и информационна\" система на континента. Трябва да дефинираме европейски стратегии за всички тези комплекси един по един, да работим заедно и да не се конкурираме, добави той. Според Макрон европейското селско стопанство може да се пребори с конкуренцията на гиганти от бранша като Русия, Китай и САЩ, като заложи на качеството и възприеме стратегия на \"сегментиране и диверсификация\", избягвайки \"убийствената конкуренция чрез най-ниски цени\". Френският президент прикани европейските селскостопански производители да станат \"първите активисти на екологичния преход\". \"Съществено място\" в новата обща аграрна политика на ЕС трябва да заеме околната среда - по-специално да бъдат възмездявани стопаните за усилията, полагани с цел опазването й, заяви Макрон пред младежи от европейски учебни заведения с профил селско стопанство. Европейската младеж започна тези дни акции срещу затоплянето на климата - \"това е същата онази младеж, която се обединява, за да храни Европа\", отбеляза френският лидер. В изложението участват близо 1400 производители на селскостопанска продукция. Очакват се стотици хиляди посетители - миналогодишната изложба бе разгледана от 670 000 души.", "date": "2019.02.23", "title": "Еманюел Макрон прикани за реформа \nна общата аграрна политика на Евросъюза"}
{"url": "https://www.24chasa.bg/novini/article/7313582", "text": "Астрономи откриха най-далечния обект в Слънчевата система, който е на 140 пъти по-голямо разстояние от звездата ни, в сравнение със Земята, съобщи в. \"Дейли мейл\", цитиран от БТА.  Далечният обект е с временното име \"FarFarOut\". Той подобри рекорда от 120 астрономически единици, поставен от предшественика му \"FarOut\", открит през декември. И двата са забелязани от д-р Скот Шепърд от института \"Карнеги\", докато търсел доказателства за прословутата \"планета Х\", за която се предполага, че съществува отвъд Плутон. Откритието е в съвсем начален етап. И двата далечни обекта си остават загадка. Орбитата им е неизвестна, както и това дали могат да избягнат огромното гравитационно привличане на четирите газови гиганта. Тайните им могат да бъдат разкрити с многогодишни изследвания. \"FarOut\", с официалното име 2018 VG18, е толкова далече и се движи толкова бавно, че ще трябват години само за да бъде определена орбитата му. На това разстояние е възможно да обикаля веднъж Слънцето за повече от 1000 години.", "date": "2019.02.23", "title": "Астрономи откриха най-далечния обект в \nСлънчевата система"}
{"url": "https://www.24chasa.bg/novini/article/7313586", "text": "До 15 март трябва да е ясен водачът на червената листа, както и местата на коалиционните партньори в нея. Този срок е разписан в правилата за номиниране на кандидатите ни за евродепутати, обясни зам.-шефката на БСП Деница Златева, която води българската делегация на конгреса на ПЕС в Мадрид. След това ще бъде ясно и самото подреждане на цялата листа. В момента си провеждат общинските конференции, които да подредят номинациите от основните организации. Как ще бъди подредена листата обаче ще реши Националният съвет на партията. Запитана кой има най-много номинации за водач на листата до момента, Златева обясни, че не е запозната, а имената се обобщават от организационния отдел на \"Позитано\" 20. Корнелия Нинова и червеното ръководство си е харесало за водач журналистката Елена Йончева, но много от структурите до момента номинират за първи президента на ПЕС Сергей Станишев. Самият той в петък благодари от конгреса в Мадрид на социалистите, които го подкрепят и издигат за водач. \"С огромна част от тези хора съм водил много кампании. Те ме познават и знаят, че съм човек на БСП. Винаги съм бил и ще бъда\", допълни президентът на ПЕС.", "date": "2019.02.23", "title": "Водачът на листата на БСП ясен до 15 март"}
{"url": "https://www.24chasa.bg/novini/article/7313588", "text": "\"БСП се ръководи от егоцентричен лидер в лицето на Корнелия Нинова. Тя спуска еднолично решения и там страхът е невероятен\", каза зам.-председателят на ГЕРБ и председател на ПГ Цветан Цветанов пред 130 младежи при откриването на Десетия зимен университет на МГЕРБ в Сандански род наслов #EU.bg. Категоричен е, че една от основните причини БСП да не са били в парламента в сряда е нежеланието на партията и Нинова да ратифицират договора за присъединяване на Северна Македония към НАТО. Така Нинова вкарала БСП в историята като първата партия, отказала да участва в ратификацията на толкова важен договор. \"Северна Македония днес е в НАТО и това означава по-голяма сигурност и по-големи възможности за страните от региона заедно да противодействаме на заплахи от трети страни. До това се стигна и благодарение на основния приоритет на българското председателство на ЕС -европейската перспектива пред страните от Западните Балкани\", допълни Цветанов. Смята, че БСП за пореден път се отдалечила от целите и платформата на ПЕС. Заради това и Сергей Станишев открил кампанията на ПЕС за европейските избори в Испания, а не в България. \"Станишев избра да открие кампанията на ПЕС при експремиера Санчес, който определя Мадуро като тиранин. Социнтернът, на който Корнелия Нинова е вицепрезидент, подкрепи Гуайдо, за разлика от БСП и президента Румен Радев, които застанаха на руската позиция. Нинова твърди, че е застанала на позицията на ООН. Ако БСП формират позициите си на базата на позициите на ООН, защо тогава БСП членува в ПЕС и в Социнтерна? Ако Станишев открие кампанията в България не съм сигурен дали Нинова ще е там. Избраха я за зам.-председател на Социнтерна, защото останалите номинирани не успяха да ги намерят\", каза Цветанов. Допусна, че излизането на БСП от парламента ще е свързано и с генерирането на много нови фалшиви новини. Партийната телевизия имала бюджет от 3-4 млн. лв. годишно и 90-100 служители. \"Това ще е пропагандна машина за отразяване на фалшивите им новини. За да ги отразява някой, ще отиде там заради високите заплати\", допълни зам.-лидерът на ГЕРБ. Категоричен е, че партията няма да създава тролове, за да води битка. Даде пример с фейкнюз, пусната преди клетвата на президента Румен Радев. Тогава \"РИА новости\" пуснала новина за готвен майдан у нас. Оказало се, че е това е препечатано от малко сайтче в Сърбия. Призова младежите да обясняват на приятели и познати резултатите от работата на правителството. Да споделят в социалните мрежи истинските новини и да изхвърлят фалшивите. Припомняйте как по времето на Орешарски и БСП през 2014 г. строежът на автомагистрала \"Струма\" беше напълно спрян, а днес лотът Кресна-Сандански е завършен. Орешарски и БСП оставили България с \"една съборена банка и с дефицит над 5%\", а днес той е един от най-ниските в Европа. Най-ниско е и нивото на безработица, има стабилен и вървящ нагоре икономически растеж. За 2018-2019 г. инвестираните пари за образователна инфраструктура са 700 млн. лв. за 500 училища и детски градини. Увеличават се доходите в бюджетната сфера, заплатите на учителите. Припомни, че приноса на евродепутата Андрей Новаков за увеличаването на европейския бюджет за България през новия програмен период с 4 млрд. лв. Благодарение на Ева Майдел пък бяха намалени значително таксите за банковите преводи в ЕС, което пести милиарди на бизнеса и гражданите. Еврокомисарят Мария Габриел е в основата на намалени цени за разговорите и преноса на данни в роуминг на Балканите. По повод Изборния кодекс Цветанов бе категоричен, че в пленарна зала ще се гласува да остане досегашното изискване за 7% за преференциите. Припомни, че в 10 държави в ЕС има затворени пропорционални системи, без преференции. В други 5 се прилага преференция, с тежестта на един мандат. \"Предизвика се едно създаване на напрежение и ние като отговорна партия, следвайки принципа, че законодателството не трябва да бъде на инат, се съгласихме на промени. След референдума се вслушахме в гласа на 2,5 млн. български граждани за маолитарен вот, но тогава БСП бяха против\", подчерта Цветанов. Обясни, че ГЕРБ не са се отказали от машинното гласуване, а е удължен срокът, за да се гарантира сигурността на всеки глас. Никоя държава в ЕС в момента не можела да гарантира пълна сигурност при електронното гласуване. За искането на БСП за нова Централната избирателна комисия, Цветанов обясни, че основният им проблем бил всъщност, че не Корнелия Нинова е участвала в избора на ЦИК, а Михаил Миков и Мая Манолова. Цветан Цветанов заяви, че ГЕРБ и младежите на партията ще се включат активно и в европейската кампания на кандидата на ЕНП за председател на следващата ЕК Манфред Вебер. Заедно с участниците във форума в Сандански издигнаха лозунг на български и английски \"Ние подкрепяме Манфред Вебер\". Сред лекторите на семинара бях председателят на парламента Цвета Караянчева, зам.-министрите Георг Георгиев и Александър Манолев, а всички бяха поздравени от депутатът и областен председател на партията в Пиринско Даниела Савеклиева. Накрая Цветанов призова и един от активистите да съобщи важна новина от личния си живот. \"Ние със Софи ще се оженим на 11 юли. Предложих й брак в Рим\", каза притеснен пред препълнената зала Иво. Цветанов пък не пропусна да им пожелае да създават здрави семейства и да се грижат за тях. \"Най-голямата ми дъщеря е на 23 г. и когато е тук, непрекъснато я питам кога излиза и в колко часа ще се прибере. Средната е на 16 г. - най-трудната възраст. Казвам й в 22 ч да е вкъщи, а тя ми казва, че няма да е бялата лястовица. Само най-малката - на 8 г., ми казва всичко, без да мисли как да ме преметне\", разказа Цветанов и развесели младежите.", "date": "2019.02.23", "title": "Цветан Цветанов: Нинова е егоцентричен лидер, страхът в БСП е невероятен (обзор)"}
{"url": "https://www.24chasa.bg/novini/article/7313694", "text": "478 деца от област Добрич рецитират днес поезия, проза и драматургия, посветени на България, нейните герои, природни красоти, забележителности, обичаи и традиции в рамките на III областен конкурс-рецитал „За да я има България.“. Три зали в общината са дадени на рецитаторите. Те са от общините Добрич, Добричка, Тервел, Крушари, Балчик, Генерал Тошево и Каварна. Конкурсът на художественото слово, посветен на 3-ти март, им дава възможност за изява - казват организаторите - община Добрич и драматичен театър „Йордан Йовков”. Участниците се състезават в четири възрастови групи – подготвителна група, I-IV клас, V-VII клас, VIII-XII клас. Награждаването на победителите е на 28.февруари в общината в Добрич.", "date": "2019.02.23", "title": "478 деца рецитират на три сцени"}
{"url": "https://www.24chasa.bg/novini/article/7313696", "text": "Да не мислим само за себе си, а и за правата на другите. Това призова общото събрание на адвокатурата Димитър Стоянов, който е председател на дружеството на младите адвокати.  Думите му бяха по повод закона за мерките срещу изпирането на пари, в който адвокатите съзряха опасност да се наруши адвокатската тайна.  В този дух бе изказването на председателя на пловдивската адвокатска колегия Иван Демерджиев да обърнем внимание накърняват права не само на нас, а и на други професии като счетоводители, одитори, каза той. Общото събрание на адвокатурата се провежда днес в 272 аудитория на Софийски университет. Първите 2 часа бяха изслушани резюмета на отчетния доклад, на доклад на ревизионната комисия, висшия дисциплинарен съд. След това започнаха изказванията на делегатите. Повечето от тях бяха в духа да се налага писането на изцяло нов закон на адвокатурата. според много от тях трябва да отпадне забраната за реклама и забраната адвокатите да са еднолични търговци. Според Момчил Момчилов, също от пловдивската адвокатска колегия последните предложения, изготвени от Висшия адвокатски съвет в закона за адвокатурата налагал още ограничения на адвокатите и те вече няма да могат да бъдат членове на управителни съвети.  Кому е нужно още повече да се ограничавамe, попита той. Ние сме едни ограничени в професията хора, които трябва да се съобразяват с безброй неща, смята Момчилов.  Ивайло Данов от Софийската адвокатска колегия пък настоя да популяризира в обществото тъй наречения личен адвокат, т.е както всеки български гражданин има личен лекар, така да има и адвокат. Той настоя също така Висшият адвокатски съвет да се обръща към всички международно адвокатски организации в Брюксел, Париж, Лондон, когато има нарушаване на правата на адвокатите.  Много от изказванията бяха посветени от така нар. нелоялна конкуренция като се чуха и призиви в залата че \"адвокатите трябва да мислят за хляба си\". Повечето от изказванията на делегатите бяха силно критични срещу Висшия адвокатски съвет и някои от делегатите обявиха, че няма да подкрепят отчета, тъй като откриха много неизпълнени ангажименти. ", "date": "2019.02.23", "title": "Адвокати зоват: Да не мислим само за себе си, а и за права на другите"}
{"url": "https://www.24chasa.bg/novini/article/7313701", "text": "Католическата църква трябва да бъде по-прозрачна в борбата си срещу сексуалните злоупотреби с деца, каза днес един от водещите германски кардинали - Райнхард Маркс, председател на Конференцията на германските епископи, предаде ДПА, цитирана от БТА. Кардиналът говори на третия ден от срещата на високо равнище във Ватикана, посветена на този проблем. \"Сексуалната злоупотреба с деца и младежи в немалка степен се дължи на злоупотреба с власт от представители на администрацията\", каза кардиналът. Той добави, че са били унищожавани документи, описващи \"ужасните деяния и назоваващи отговорните за тях\" или изобщо не са били съставяни. Католическата църква в цял свят е разтърсена от скандали за сексуални посегателства срещу деца и многократно бе обвинявана, че е прикривала размера на тези престъпления, отбелязва ДПА. В речта си на ватиканската конференция Маркс се опита да убеди колегите си от висшето духовенство, че именно престъпленията и потулването им, а не прозрачността, са истинската заплаха за Църквата. Папа Франциск, който представи на вниманието на епископите план от 21 точки за борба със сексуалните злоупотреби с деца, присъства на речта на кардинала, който, както отбелязва Франс прес, е един от близките му съветници. Известна нигерийска монахиня, също говорила на форума, заклейми властващата в Църквата традиция да се пази мълчание и да се прикриват сексуалните посегателства, извършвани от нейни духовници, предаде Асошиейтед прес. Доверието към Църквата може да се възстанови чрез прозрачност и признаване на грешките, каза сестра Вероника Опенибо и предупреди: \"Тази буря няма да ни подмине\". Тя прикани към дискусия по редица спорни въпроси, свързани със скандала, включително за участие на миряни в подбора на епископите, дали семинариите за млади момчета наистина са здравословни, както и защо извършителите на сексуални престъпления не биват лишавани от духовен сан.", "date": "2019.02.23", "title": "Кардинал призова Католическата църква към прозрачност в борбата й срещу сексуалните посегателства над деца"}
{"url": "https://www.24chasa.bg/novini/article/7313105", "text": "Уви! И по щедрост и дарителство сме на едно от последните места в света! Проучване на Charity Aid Foundation за 2017 г. ни нареди на 127-о място от 139 държави в класирането в категориите дарителство, доброволчество и оказване на помощ за чужденци. По критерия помощ, оказана на чужденци, сме на 124-о място с 34%, по даряване на пари - на 107-о място със 17% (тук има леко подобрение), а по доброволчество сме на предпоследно място в света - 138-о с 5% оценка. Друго изследване от 2018 г. постави България на 18-о място сред 30 европейски страни по благоприятна среда за дарителство. Страната ни е с индекс 3,75 при максимален 5 в Глобалния индекс на средата за дарителство, твърдят от университета в Индиана, САЩ В началото на февруари т.г. българският емигрант Шефкет Чападжиев дари 1 млн. долара на болницата в родния си град Мадан. Парите са постъпили в специална сметка на община Мадан. По волята на 79-годишния дарител, който от 1964 г. живее в Чикаго, парите трябва да бъдат използвани само и единствено за ново медицинско оборудване и обзавеждане в местната МБАЛ “Проф. д-р Константин Чилов.  Пак през февруари, но 2018-а, за своя 70-годишен юбилей Националната художествена галерия получи впечатляващ подарък. Българката Маргарита Занеф, която повече от 50 години живее в Австралия, дари на галерията 1 милион и 770 хиляди лева. Директор на НХГ беше Слава Иванова и тогава тя обеща парите да бъдат инвестирани в изкуство - ще се купят нови експонати за всички раздели на галерията.", "date": "2019.02.23", "title": "Кои са големите български дарители"}
{"url": "https://www.24chasa.bg/novini/article/7313707", "text": "Община Добрич ще кандидатства с проект „Подкрепа в дома“ за възрастни хора и лица с увреждания – съобщиха оттам. Той се финансира по оперативна програма „Развитие на човешките ресурси 2014–2020 г.” по процедура чрез директно предоставяне на безвъзмездна финансова помощ “Патронажна грижа за възрастни хора и лица с увреждания” Проектът е насочен изцяло към възрастни хора над 65 г. с ограничения или невъзможност за самообслужване, към хора с увреждания и техните семейства, както и към пълнолетни лица, които нямат близки и за които има социална необходимост от почасови услуги. В Добрич ще бъдат обхванати 158 нуждаещи се. Продължителността на изпълнение на дейностите е максимум 18 месеца. Предоставянето на интегрирани здравно-социални услуги ще бъде в рамките на 12 месеца, като всеки от целевата група може да получава здравно-социални услуги до 2 часа на ден. Максималният размер на безвъзмездната финансова помощ за община град Добрич не може да надвишава 401 695, 52 лв. Не се изисква съфинансиране от общината. Предстои на редовното си заседание на 26 февруари Общинският съвет да даде своето съгласие за кандидатстване.", "date": "2019.02.23", "title": "Почасови грижи за 158 нуждаещи се в Добрич"}
{"url": "https://www.24chasa.bg/novini/article/7313362", "text": "Провъзгласилият се за временен президент на Венецуела Хуан Гуайдо заяви, че е преминал границата на Венецуела с Колумбия с помощта на венецуелската армия, предаде ДПА, цитирана от БТА.  \"Въоръжените сили взеха участие в това\", каза той в колумбийския град Кукута. Засега армията е на страната на президента Николас Мадуро, който иска тя да не допусне днес да започнат доставките на хуманитарна помощ. Американският президентски съветник по националната сигурност Джон Болтън е отменил плановете си да посети Южна Корея преди срещата другата седмица в Ханой между президента Тръмп и севернокорейския лидер Ким Чен-ун, съобщи говорителят на Болтън Гарет Маркис, цитиран от Ройтерс. Болтън решил да остане във Вашингтон, за да се съсредоточи върху събитията във Венецуела, където армията е изправена пред сериозно решение, дали да допусне автоколоните с хуманитарна помощ, добави говорителят. Все пак се очаква съветникът по националната сигурност да участва в самата среща в Ханой, каза Маркис. Правителството на САЩ може още следващата седмица да обяви нови санкции, за да постави под натиск Маудро, освен ако военните му не пренебрегнат заповедта да блокират влизането на автоколоните с хуманитарната помощ, заяви пожелал анонимност високопоставен източник от управляващите среди във Вашингтон, цитиран от Ройтерс.", "date": "2019.02.23", "title": "Гуайдо заяви, че е пресякъл границата с Колумбия с помощта на армията"}
{"url": "https://www.24chasa.bg/novini/article/7313367", "text": "Венецуелското правителство нареди да бъде затворена частично границата с Колумбия само часове преди началото на подкрепяния от САЩ план да бъде доставена хуманитарна помощ въпреки възраженията на президента Николас Мадуро, предаде Асошиейтед прес, цитирана от БТА. В Туитър венецуелският вицепрезидент Делси Родригес съобщи, че правителството нарежда временно да бъдат затворени три гранична пункта в щата Тачира поради \"сериозните и незаконни заплахи\" срещу мира във Венецуела и венецуелския суверенитет, идващи от колумбийското правителство. Пограничният район е мястото, откъдето привържениците на опозиционния лидер Хуан Гуайдо искат да доставят няколко тона спешни доставки с храни и лекарства, докарани по въздух през последните дни в Колумбия от правителството на президента Тръмп, отбелязва Асошиейтед прес. Бразилските власти започнаха вчера да придвижват хуманитарната помощ към северната си граница с Венецуела, въпреки че от венецуелска страна границата е затворена, предаде Асошиейтед прес. Бразилските военновъздушни сили изпратиха самолет с храни и лекарства в Боа Виста, главния град в северния бразилски щат Рорайма. Планира се стоките, които включват ориз, принадлежности от първа необходимост и други, да бъдат превозени с камиони до пограничния град Пакарайма. Бразилия разполага с 200 т храни и лекарства, готови да бъдат превозени във Венецуела, но досега само един-единствен венецуелски камион е дошъл да товари помощ във военновъздушната база в Боа Виста, съобщи бразилският президентски говорител Отавио Рего Барос, цитиран от Ройтерс. Генерал Карлос Тейшейра от бразилските сухопътни войски, който командва операцията с хуманитарната помощ в Боа Виста, каза, че нищо не може да се направи, докато Венецуела не отвори границата и не пусне повече камиони. САЩ и Венецуела се разбраха да бъде продължен престоят на американските дипломати в Каракас на фона на огромното напрежение в двустранните отношения. Вашингтон намали служителите си в своето посолство във венецуелската столица да минимум, но заяви, че няма намерение да закрива мисията. В понеделник обаче щеше да изтече временно споразумение, което правеше това възможно. На срещата си на върха в понеделник лидерите на страните от Западното полукълбо ще обмислят дали да увеличат обещанията си за помощ за Венецуела или да затегнат санкциите, за да изолират президента Николас Мадуро, заяви пред репортери високопоставен американски представител. Срещата ще бъде във формата на така наречената Група от Лима.", "date": "2019.02.23", "title": "Венецуела затваря частично границата с \nКолумбия"}
{"url": "https://www.24chasa.bg/novini/article/7313377", "text": "Лек автомобил се заби в задната част на ТИР при навлизане в бензиностанция на Е-79 край Благоевград. Водачът и спътникът му са избягали и се издирват, съобщава БГНЕС. Сигналът за пътния инцидент е подаден малко след полунощ. Инцидентът е станал на 3 км след Благоевград в посока Симитли. Товарен автомобил с ремарке навлиза към бензиностанцията, когато отзад е ударен от лек автомобил „Опел-Корса“. Докато водачът изтегли ТИР-а, за да не пречи на движението, водачът и спътникът на лекия автомобил слезли, свалили регистрационните номера, заключили го и избягали. Полицията издирва избягалите, предупредени са близките болници.", "date": "2019.02.23", "title": "Лек автомобил удари ТИР на път Е-79 край Благоевград, шофьорът с колата е избягал"}
{"url": "https://www.24chasa.bg/novini/article/7313380", "text": "Няколко нарушения са били установени при извънредна проверка в завода за мая в Русе. Експерти на РИОСВ-Русе са констатирали заобикаляне на екологичното законодателство. Проверката е била във връзка с постъпил сигнал за изтичане на оцветени води и неприятна миризма в района на заустването на „Българска хлебна мая“ ЕООД. Проверката е била съвместна, с представител на Басейнова дирекция „Дунавски район“ и Регионалната лаборатория – Русе при ИАОС. При оглед на кейовата алея и прилежащия скат към предприятието е било установено, че са нарушени цялостта и проводимостта на отвеждащия колектор, намиращ се извън територията на площадката, който зауства в река Дунав. В резултат на това отпадъчните води се разливат по ската и се събират в най-ниската част. Теренът е заблатен, с приблизителна площ около 50 квадратни метра. В момента на проверката от колектора е имало отткок на оцветени води. Взети са водни проби, резултатите от които ще станат ясни до седмица. При проверка на площадката е било установено, че предприятието е възобновило производствената дейност без да уведоми за това еконспекцията. С това е нарушено дадено предписание при предишна проверка. Производствените води се заустват без пречистване и без разрешителен документ в река Дунав. За установените нарушения РИОСВ-Русе ще предприеме административно-наказателни мерки спрямо „Българска хлебна мая“ ЕООД. Ще бъдат сезирани и компетентните институции за установените реконструкции на производствената площадка.", "date": "2019.02.23", "title": "Предприятие замърсява Дунав"}
{"url": "https://www.24chasa.bg/novini/article/7310257", "text": "Късметлията Радослав Гатев от Варна спечели джакпот от 103 474 лева от онлайн играта на Национална лотария „Египетско съкровище 2“. Щастливецът е на 28 години и работи като търговски представител. „Играх онлайн със залог от 50 стотинки и си спечелих тази сума“, разказва Радослав. „Египетско съкровище 2“ е любимата му игра. Вярвал е, че ще спечели и вече се чувства късметлия. „Ние сме млада двойка. Печалбата е много голяма. С нея той може да сбъдне всяка своя мечта“, смята приятелката на Радослав. Късметлията сподeля, че се чувства страхотно. Все още не е решил за какво ще похарчи парите. Той пожелава късмет и големи печалби на всички участници в онлайн игрите на Национална лотария. Водещите Захари Бахаров и Рая Пакова му връчиха чек в предаването. Джакпотът от 103 474 лева е най-големият, натрупван в онлайн играта. Предишната най-голяма сума от 89 860 лева падна в ръцете на Йордан Йорданов от Попово. До момента джакпотът в онлайн играта „Египетско съкровище 2“ е печелен цели девет пъти.", "date": "2019.02.23", "title": "Варненец спечели над 100 000 лева джакпот \nот онлайн игра на Национална лотария"}
{"url": "https://www.24chasa.bg/novini/article/7313382", "text": "Близо 50 хиляди българи всяка година попадат в капана на трафика на хора. По-голямата част от тях са жени, а в повечето случаи става дума за сексуална експлоатация. За тях често всичко започва като в приказка, после разбират, че мъжът на мечтите им е трафикант. Обикновено обаче вече е късно, предаде NOVA.  Зорница е между 20 и 30-годишна. Води спокоен живот в малко населено място. За трафик на хора не е чувала никога. Мъж от ромки произход я набелязва като потенциална жертва. Чрез общ приятел се сближава с нея. Различният произход не я притеснява, защото е мил и печели доверието й. Заминават за по-голям град, за да заживеят заедно. По думите й в началото всичко е било наред. Постепенно в апартамента, който Зорница мисли за свой, пристигат и други. Чуждите мъже и непознатите жени остават при тях. „Всичко живо живееше. Бяхме много хора. Един влиза, един излиза и никой не ми дава обяснение. Аз го попитах защо живеем с всички тези хора, а той ми разби устата. И ми каза повече тъпи въпроси да не му задавам”, сподели жертвата. Юмруците се превръщат в ежедневие. Страхът я парализира. За да се спаси от тях, на Зорница й е обяснено, че трябва да работи като продава плътта си. Някъде там се изпарява и последната капка любов към обичания мъж. Първият й опит за бягство, остава и последен. „Тъкмо да се кача в рейса и той ме хвана, и ме бутна в колата. Хвана ме за косата”, сподели Зорница. Разбива лицето й във волана. Прави и опит да отреже част от ухото й. Заплашва да подпали родния й дом и да нарани близките й. Юмруците са последвани от ритници. Вече я бие дори само за удоволствие. Слаба физически и пречупена психически, година по-късно, Зорница е изведена в чужбина заедно с други момичета. В западноевропейската държава, в която пристигат, момичетата са заключени в хотел. Документите им са отнети. Разсъбличат ги, за да им направят снимки за каталог. Клиентите започват да пристигат. Когато не ги посещават в хотела, момичетата са отвеждани в обособени помещения на нощен клуб, през цялото време следени от камери. Година по-късно неизбежна смяна на документите отвежда Зорница и трафиканта й в местната полиция. Синините и белезите по лицето и тялото на жената не остават незабелязани. Задържат ги за проверка. Идентифицирана като жертва на трафик, младата жена е върната в България. Физическите и душевни си рани лекува в продължение на години. Получава специализирана психологическа, социална и юридическа помощ. А от 2 години Зорница се учи отново как се живее нормален живот. Какво се е случило с човека, разбил живота й, не иска да знае. Не иска да си спомня, нито да говори. Прави го само, защото иска да изкрещи, че потенциална жертва на трафик, би могъл да бъде всеки. За да не попадат и други млади момичета в нейната ситуация, от 3 години в България работи първата Национална линия за борба с трафика на хора.", "date": "2019.02.23", "title": "Близо 50 хиляди българи – жертви на трафик на хора"}
{"url": "https://www.24chasa.bg/novini/article/7313386", "text": "Президентът на САЩ Доналд Тръмп заяви, че със сигурност ще наложи вето, ако Конгресът гласува резолюция, блокираща обявеното от него извънредно положение, което би му позволило да финансира изграждането на стена по границата с Мексико. Пред репортери в Белия дом Тръмп каза, че ще използва правото си на вето срещу резолюцията, внесена вчера от демократите в Камарата на представителите, предаде Асошиейтед прес. 100-процента съм уверен, че ще наложа вето, заяви той, цитиран от БТА.  С внасянето вчера на резолюцията започва конституционен сблъсък между президента републиканец и Демократическата партия. Очаква се документът да бъде гласуван в Камарата на представителите още идната седмица, във вторник. Демократите имат мнозинство в Камарата и резолюцията им със сигурност ще бъде одобрена там. Възможно е въпреки съпротивата на Тръмп тя да мине и в Сената, където републиканците са мнозинство. Предстоящата битка ще е изпитание за подкрепата на републиканците за Тръмп, отбелязва Асошиейтед прес. На 15 февруари президентът подписа декларация за въвеждане на режим на извънредно положение на южната граница на САЩ. Това дава възможност, заобикаляйки Конгреса, правителството да разполага с 8 милиарда долара, които да бъдат използвани за построяване или подсилване на заграждения по границата с Мексико. Тръмп по принцип искаше за тази цел да бъдат предвидени 5,7 милиарда долара, но демократите остро се възпротивиха и Конгресът отпусна около 1,4 милиарда долара.", "date": "2019.02.23", "title": "Тръмп заяви, че ще наложи вето на \nрезолюцията за границата, ако тя бъде \nприета"}
{"url": "https://www.24chasa.bg/novini/article/7313389", "text": "В София 188 стегопочистващи машини са обработвали със смеси срещу заледяване през нощта след обилния снеговалеж, съобщиха от Столичната община.  Обработването на улиците продължава и през деня – разпръскване на смеси и избутване на снежна маса по трасетата на градския транспорт, опасни и стръмни участъци, основни улици в кварталите и общинските пътища. Градският транспорт се движи навсякъде по обичайните си маршрути. Обработена е и Южната дъга на Околовръстен път. Опесъчени са планинските пътища във Витоша: „Драгалевци – Алеко” и „Бояна – Златни мостове”. Сутринта започна и почистването на прилежащите пространства на спирките на градския транспорт, както и на тротоари и подходи към подлези.", "date": "2019.02.23", "title": "Близо 200 машини почистват София от снега"}
{"url": "https://www.24chasa.bg/novini/article/7313401", "text": "Обилният снеговалеж и силният вятър оставиха населени места в област Ловеч без ток. От електроразпределителното дружество съобщиха, че заради аварии в електропреносната мрежа без захранване са били община Априлци и населени места в общините Троян, Тетевен и Луковит. Авариите вече са отстранени, с изключение на община Априлци. Пътищата са проходими при зимни условия. Повече от 70 машини са почиствали и обработвали републиканската пътна мрежа в региона. Затворен за движение е Троянският проход. Няма данни за аварирали автомобили. Снежната покривка достигна 30 см във високите части на областта, а температурите са паднали до минус 12 градуса.", "date": "2019.02.23", "title": "Обилният снеговалеж и силният вятър оставиха части от област Ловеч без ток"}
{"url": "https://www.24chasa.bg/novini/article/7313421", "text": "БСП нарочно не влезе в НС, за да не подкрепи членството на Македония в НАТО. Това заяви лидерът на парламентарната група на ГЕРБ и зам.-председател на партията Цветан Цветанов пред Младежката академия на ГЕРБ. Добави, че ако Сергей Станишев представя платформата си за евроизборите в България, а не в Испания, където е в момента, Корнелия Нинова няма да присъства. Днешните кампании нямат нищо общо с кампаниите преди години, водят се с фалшиви новини, каза зам.-шефът на ГЕРБ. И даде пример с руска медия, която препечатала такава от малък сръбски сайт. \"Корнелия Нинова трябваше да казва: \"Благодарим на евродепутата Андрей Новаков, че благодарение на него България ще получи 4 милиарда повече за кохезионна политика - това ще е най-големия бюджет, страната ни ще има 18 милиарда\", настоя Цветанов. Той даде за пример и кмета на Стара Загора Живко Тодоров, който, преди да се кандидатира, е бил член на Младежи ГЕРБ и никой не е очаквал, че ще спечели. Няма държава, която в момента да може да гарантира, че електронният вот не е манипулиран, категоричен е зам.-председателят на ГЕРБ. Изборният кодекс е отворен, за да се отмени задължението във всяка секция да има машини. \"В българския парламент напрежението ще нараства, но това означава, че ние се справяме добре. Българските общини получиха допълнително финансиране само и единствено, за да решават проблемите на хората\", подчерта Цветанов.", "date": "2019.02.23", "title": "Цветанов: БСП не иска Македония в НАТО"}
{"url": "https://www.24chasa.bg/novini/article/7313422", "text": "Министър-председателят Бойко Борисов ще участва в срещата на върха между държавите членки на Европейския съюз и държавите членки на Лигата на арабските държави. Форумът ще се проведе на 24 и 25 февруари в египетския град Шарм Ел-Шейх, предаде БТА.  Срещата на върха в Египет ще събере за първи път държавните и правителствените ръководители от ЕС и Лигата на арабските държави. Целта на форума е да бъде постигнато задълбочаване на европейско-арабското партньорство и да бъдат начертани насоки за справяне с глобалните предизвикателства. Лидерите от ЕС и Лигата на арабските държави ще направят още преглед на отношенията между двете страни и ще обсъдят общите усилия за решаване на регионални въпроси от взаимен интерес. Във фокуса на разговорите в Шарм Ел-Шейх ще бъдат теми като търговия и инвестиции, миграция, сигурност и ситуацията в региона. Срещата на върха в Шарм Ел-Шейх трябва да подчертае необходимостта от засилени стратегически отношения между ЕС и арабския свят. Президентът Доналд Туск ще бъде съпредседател на срещата на високо равнище заедно с египетския президент Абдел Фатах ал-Сиси.", "date": "2019.02.23", "title": "Борисов ще участва в срещата на върха ЕС – Лига на арабските държави в Египет"}
{"url": "https://www.24chasa.bg/novini/article/7313424", "text": "Бихме искали да подчертаем съществената роля на развиването на компетенции и умения, които позволяват на младите хора да намерят смислена работа, да участват активно като граждани в демократичните общества и да подкрепят тяхното личностно развитие. Това заявиха пред държавите-членки на ООН Дилиян Манолов и Явор Гочев, българските младежки делегати към ООН, участвали в 57-ата сесия на Комисията по социално развитие в периода 10-21 февруари, съобщи Дружеството за ООН в България, предаде БТА.  По време на визитата си в централата на ООН в Ню Йорк, българските младежки делегати, заедно със своите чешки колеги, организираха съпътстващо събитие, посветено на приобщаващото образование за хора с увреждания. То беше подкрепено и съорганизирано от постоянните представителства към ООН на България и Чехия, като панелисти в събитието бяха посланиците на двете страни Георги Панайотов и Мари Шатардова, както и експерти от УНИЦЕФ и отдела на ООН за приобщаващо социално развитие. Дилиян Манолов подчерта, че промените в законодателството в България подобряват достъпа до образование поради факта, че са асертивни - ненарушаващи човешките права. \"В момента хората с увреждания получават по-голяма подкрепа и възможност да се впуснат в подобни начинания благодарение на промените, които бяха направени\", отбеляза той. Целта на събитието бе да се споделят добри практики от двете страни, като след това бе представена и международната картина, свързана с приобщаващото образование за хора с увреждания. В изказването си от името на българската младеж пред Комисията за социално развитие Явор Гочев подчерта нуждата страните-членки да удвоят своите усилия по отношение на предоставянето на равен достъп до качествено и приобщаващо образование, особено когато става дума за хората в риск. Дилиян Манолов призова страните-членки на ООН да припознаят приобщаващото образование като основен фактор в развитието на равни възможности за младите хора, социално включване и да допринесат за неговото постоянно развитие, което ще позволи то до отговори на нуждите на постоянно променящия се свят. Участието на младежките делегати на сесията на Комисията за социално развитие се осъществява с подкрепата на Министерството на външните работи на Република България. По-малко от 40 държави имат програми \"Младежки делегат към ООН\", като българската програма е една от най-успешните в световен мащаб. Това се дължи на ползотворното сътрудничество между Министерството на външните работи на Република България и Дружеството за ООН в България, се казва в съобщението на дружеството.", "date": "2019.02.23", "title": "България представи пред ООН добри практики за приобщаването на младежи в риск"}
{"url": "https://www.24chasa.bg/novini/article/7313427", "text": "ЕС и САЩ са съгласували текста на споразумение за разрешаване на косовския въпрос. Документът предвижда разделянето на Косово и обмена на територии между Белград и Прищина, пише германският всекидневник „Франкфуртер Рундшау“, цитиран от БГНЕС. Според изданието документът, озаглавен „Споразумение за нормализиране на отношенията“, съдържа 17 точки, и трябва да бъде подписан от висши представители на Сърбия и Косово на 12 юни във Вашингтон и да влезе в сила шест месеца по-късно. В споразумението са предвидени \"нови граници между албанци и сърби в Северно Косово\", което ще бъде включено към територията на Сърбия, докато Косово ще \"анексира територии в Сърбия, населявани предимно от албанци\". Според „Франкфуртер Рундшау“ Косовска Митровица ще получи \"специален статут\", а \"Газивода\" и \"Трепча\" ще бъдат приватизирани за 99 години и ще бъдат поставени под контрола на постоянни членове на Съвета за сигурност на ООН \", докато Коридор 10 в Южна Сърбия ще бъде поставен под международна закрила\". Изданието твърди, че Белград и Прищина са изложени на непрекъснат натиск да приемат споразумението. Вестникът посочва, че идеята за „етническа промяна на границите“ е подкрепяна още през август миналата година от еврокомисаря по разширяването Йоханес Хан и върховния представител на ЕС по въпросите на външните работи и политиката на сигурност Федерика Могерини. Сега към поддръжниците на идеята за подобно разделение се присъедини и администрацията на американския президент Доналд Тръмп, „която промени позицията си по въпроса на 180 градуса“.", "date": "2019.02.23", "title": "ЕС и САЩ се договориха за подялба на Косово"}
{"url": "https://www.24chasa.bg/novini/article/7313408", "text": "70-годишен мъж загина при пожар в дома си на ул. \"Прилеп\" във Варна. Сигнал за пожара е подаден в 3.45 часа сутринта на тел. 112 от съседи. На място са изпратене два противопожарни екипа. Огнеборците пристигнали за минути, но целя апартамент вече бил обхванат в пламъци. Унищожен е целият етаж от кооперацията, нанесени са материални щети по изолацията на сградата, стълбището и дограмата на горния етаж. Изясняват се причини и обстоятелства за възникването на инцидента. По случая е образувано досъдебно производство.", "date": "2019.02.23", "title": "Мъж загина при пожар в дома си"}
{"url": "https://www.24chasa.bg/novini/article/7300906", "text": "        Преди няколко дни вицепремиерът и министър на отбраната Красимир Каракачанов обяви, че концепцията му за разрешаване на проблема с несоциализираните цигански групи е готова. В нея той предложи и възстановяване на Строителните войски. В интервю за “24 часа” Каракачанов поясни идеята си: “ Ще дам конкретно предложение. В Министерството на регионалното развитие се намира фирмата ГУСВ   Със съдействието на социалното министерство може в техните учебни бази всички тези хора да са задължени да учат занаят и да работят. В тези трудово-учебни заведения усвояваш трудови навици, ограмотяваш се и компенсираш пропуските си до този момент...” Какво представляваха Строителните войски, чието първоначално име е Трудова повинност? Законът за Трудовата повинност е публикуван в брой 56 на “Държавен вестник” от 14 юни 1920 г. и още същия ден влиза в сила. Баща на тази повинност е земеделският водач Александър Стамболийски. Като министър-председател на България през есента на 1919 г. той има злощастната участ да сложи подписа си под унизителния за страната ни Ньойски мирен договор. Твърди се, че след като се подписал, Стамоболийски демонстративно счупил писалката. По-късно той става един от организаторите на Деветоюнския преврат и вътрешен министър след него в правителството на проф. Александър Цанков - от 1923 г. до 1926 г. Името на ген. Русев е свързано с масовите арести и убийства в България през 1923-1925 г. Ньойският договор, освен че за пореден път разпокъсва отечеството ни, ограничава и числеността на българската войска. Победителите в Първата световна война налагат армията ни да се свие до 20 000 щика, 10 000 жандармерия и 3000 погранична стража. Забранява ни се да имаме наборна армия. Войската става наемна, но доброволци за 12-годишна договорна служба трудно се намират въпреки високата безработица и свирепата мизерия. Премиерът Александър Стамболийски намира изход от ситуацията, като през 1920 г. създава Трудовата повинност и под прикритие на задължителния младежки труд всъщност спасява наборната ни войска. На 31 юли 1938 г. съседните ни държави са принудени да я легализират. за Трудовата повинност, Стамболийски заявява: “Запомнете го това - Трудова повинност ще бъде една необходимост на българското общество - за поправяне на забатачените финанси, за подготовляване на младежта към труд. Защото казах ви: Днешното общество страда от паразитизъм. Ако всички можат да изхранват прехраната си, скъпотията лесно може да се премахне. Пътят за това е само Трудовата повинност...” Думите на Стамболийски се оказват пророчески. В първи трудов набор са свикани 15 643 младежи. Само за няколко месеца те проправят 815 км пътища, построяват 34 км железопътни линии, десетки мостове и чешми. Трудоваците засаждат стотици хиляди фиданки в цялата страна. Всички най-големи, важни и трудни обекти в страната след 1920 г. са изградени с участието на великите трудоваци. Примерът на България, изглежда, впечатлява много страни и те През 1932 г. такива войски създават Австрия, Унгария и Канада, през 1933 г. - и САЩ, където по заповед на президента Рузвелт под знамената са свикани над 274 000 трудоваци. И още: през 1934 г. - Япония и Естония, през 1937 г. - Германия, Полша, по-късно и Куба, Виетнам, Монголия и др. През 1954 г. войските в България преминават на самостоятелна стопанска сметка и са подчинени на Министерския съвет, а през 1969 г. Трудова повинност се преименува в Строителни войски (СВ). Създава се ГУСВ - Главно управление на Строителните войски. Към 1989 г. СВ се състоят от 7 дивизии - 2 в София и по една в Плевен, Варна, Бургас, Стара Загора и Пловдив. Всяка от дивизиите се командва от генерал. Материалната база (строително-монтажната база) е на изключително високо равнище, а финансовото положение на Строителни войски е цветущо. младежи от малцинствата - цигани, турци и др., както и български младежи с криминални прояви или с “неблагонадежден произход”. Никой обаче не може да отрече “социалния вектор”, както би казал бившият трудовак Ахмед Доган. В тези войски младежите получават професия и занаят, които след това им осигуряват добър поминък. Мавзолеят на Георги Димитров е построен от трудоваци само за 6 дни. Работи се денонощно, докато тялото на Димитров е прекарано от Москва до София с влак. Строителните войски изграждат или участват в построяването на такива важни за инфраструктурата на държавата обекти като тунела “Козница”, Моста на дружбата край Русе, Металургичен комбинат “Кремиковци”, заводите в Девня, ТЕЦ “Марица-изток” 1, 2 и 3, АЕЦ “Козлодуй”, “Нефтохима” край Бургас, Миннообогатителните комбинати “Елаците”, “Асарел- Медет”, телевизионната и УКВ кулите на връх Ботев и други. И още - пътища и жп линии, жилища, болници, училища, хотели, банки, язовири и вецове, помпени станции, водоснабдявания, канализационни мрежи, язовири, елстанции... при управлението на Иван Костов СВ са пратени в небитието. На 14 юли 2000 г. министърът на строителството и регионалното развитие Евгений Бакърджиев подписва заповед за закриването им, защото за това настоявали “европейските институции”. Според тях тези войски са място за принудителен труд. Бакърджиев лично ръководи и разрушаването на мавзолея на Георги Димитров. Култовата сграда също е построена от Строителните войски, и то само за 6 дни през 1949 г. За това време тялото на “вожда и учителя на българския народ” е докарано от Москва до София. Тогава началник на войските е ген. Благой Иванов. Мавзолеят е разрушен в края на август 1999 г. На “шоуто” присъстват премиерът Иван Костов и кметът на София Стефан Софиянски. След първия взрив, при който мавзолеят леко се килва настрани, Костов си тръгва. От 21 до 27 август са извършени още няколко експлозии и накрая сградата рухва. А Бакърджиев си спечелва прякора Бъки Бомбата. Със закон от 1 септември 2000 г. ГУСВ е преобразувано в гражданско строително дружество със същата абревиатура - ГУСВ ЕАД, но вече се чете като Главно управление “Строителство и възстановяване”. Негов принципал е Министерството на регионалното развитие, ръководено от Евгений Бакърджиев. Започва разграбването на многобройните имоти на военното ГУСВ. Но това е друга тема. Тодор Живков е служил трудовак и не е обичал много-много да разказва за казармата си, както го правят мъжете, особено като се почерпят. Около годините на войнишката му служба има някои мистерии, които едва ли някога ще бъдат разбулени. Ето документалните факти, с които разполагаме. Първата собственоръчно написана автобиография на Тодор Живков носи датата 17 декември 1945 г. Предназначена е за кадровото му досие и е написана от първо лице единствено число. В нея Тя е единствената известна негова биографична справка, за чието авторство няма спорове и съмнения, твърди доц. д-р Боян Кастелов в книгата си “Тодор Живков - мит и истина”. Но до 1976 г. тази справка не е известна на никого освен на висшите партийни кадровици и архивари. Явно върху тези 51 печатни реда стъпва творческият колектив от Института по история на БКП, който през 1981 г. написва официалния биографичен очерк за Живков по случай неговия 70-годишен юбилей. Очеркът е пълен не само с митове и легенди, но и с откровени лъжи. Една от най-опашатите е за войнишката служба на Тодор Живков. В автобиографията си той лаконично отбелязва: “През 1936 г. и първите месеци на 1937 г. бях трудовак. След уволнението постъпих наново в Държавната печатница...” Скромно е мястото за войниклъка на Живков и в очерка, но все пак авторите леко го героизират: “През 1936 г. Тодор Живков е откъснат от редиците на софийския пролетариат, за да отбие задължителната военна служба. Макар че и в тежките казармени условия продължава своята революционна дейност. (...) Тодор Живков се връща на работа в Държавната печатница.” Няма никаква конкретика за “революционната дейност”, но посочените години на войнишка служба не са верни. През същата 1981 г. специално за юбилея на Вожда Военната киностудия снима документалния филм “Здраве желаем, другарю Живков!”. В него се мярка и снимка на Живков в униформа на войник от Трудова повинност. От Главното управление на Строителните войски (ГУСВ) тогава веднага искат повече подробности за снимката и службата на Първия, но режисьорът отрязва мераците им: “Другарят Живков не обича да се коментира този факт...”. Защо ли? Централният военен архив във Велико Търново дава само част от отговора. В Наборната книга на родените през 1911 г. в Ботевграска околия (Софийското военно окръжие) под номер 31/644 е записан Тодор Христов Живков от Правец, българин, с източноправославно вероизповедание и грамотност VI клас от гимназията в Орхание (Ботевград). Наборната книга е от 1932/1933 г. и в съответната графа е отбелязано: “Отлага се за една година по параграф 13, буква “а”, защото е ученик в Софийската държавна печатница”. И през следващата 1933/1934 г. Тодор Живков се отлага за една година по параграф 13, буква “б” - Удостоверение №205 от 17.Х. 1934 г. на Софийския свободен университет. И вече в Заповедната книга на Софийското окръжно трудово бюро от 1935 г. пише, че сред явилите се на 10 май същата година трудоваци под номер 68 е записан Тодор Христов Живков. Той е в Шеста работна рота на Първа пехотна работна дружина, която прави пътя за Витоша, Костинброд, Божурище и Курило. Записана е и дата на уволнението на Тодор Живков - 19 октомври 1935 г. Тогава трудоваците са служили по 8 месеца. Неговата служба трае 5 месеца и 9 дни. За останалите 81 дена се е откупил! А как ще се откупи, ако произхожда от “семейство на бедни селяни”, както пише в автобиографията му? Тук е и другата лъжа. Според имотното състояние и годишния приход баща му е минавал за среден селянин. Но този факт не върви за кадровото досие на един комунистически ръководител. и за годините на войнишката си служба? Защо вместо май - октомври 1935 г. пише 1936 и първите месеци на 1937 г.? Според официалния очерк през 1935 г. “по решение на ЦК на БКП Тодор Живков е изваден от състава на ОК на БКП”. Живков твърди, че са го отстранили поради факта, че пръв се опълчил против левосектантството. Е, как ще се опълчиш, ако през това време си в казармата? А дали пък не е избрал годините 1936-1937 г., защото през това време са се случили някои други събития, които никак не са удобни за една велика биография? И затова, хайде през това време да се скрием в казармата. И защо не е обичал да говори за войнишката си служба? Само защото е бил трудовак, а това не е престижен факт от биографията на един “изтъкнат деец на международното комунистическо движение, бележит държавник, верен интернационалист и творчески марксист-ленинец”? Да, обаче в ония години в Трудова повинност са служили неблагонадеждните за тогавашните власти младежи - ремсисти и комунисти? Тази мистерия просто ще потъне в историята. Много известни днес личности са минали през казармите на Главно управление “Трудова повинност” (ГУТП) и Главно управление на Строителните войски (ГУСВ). Само не си мислете, че са копали с кирките или са изливали бетон до посред нощ, както често се е случвало. Личният трудовашки състав няколко години след 1944 г. е от младежи от малцинствата и в началото всеки що-годе образован новобранец е ставал дописник във в. “Трудово дело”, куриер, пощаджия или писар в щаба. Някъде по това време един командир на строителен полк се похвалил на колегата си: “В новия набор дойдоха двама семинаристи! Ще ги направя комсомолски секретари...” После по-прагматичните родители хванаха посоката на вятъра и Строителните войски се превърнаха в най-атрактивното място за лека служба. И в тях започнаха да идват синове с известни фамилии. Но това е по-късно - заедно с развитието на социализма. Кой например знае, че бъдещият мастит писател Богомил Райнов е съчинявал дописки за “Трудово дело”? И е възпявал героизма на воините строители? До края на живота си той така и не даде интервю за вестника, май се срамуваше от битността си на трудовак. Свои рисунки във вестника са публикували бъдещите професори Александър Поплилов и Евтим Томов, както и Цветан Цеков-Карандаш. Те с охота говореха за това. Куриер на вестника беше Павел Станчев, син на известния в миналото спортен журналист Станчо Станчев. Преди години Павел беше шеф на Нова телевизия, после и на Би Ти Ви. Една година като трудовак е служил и Кеворк Кеворкян. В първата е телеграфист, после цялото поделение е прехвърлено към Строителните войски. Бил е артелчик в родния си Сливен. О.р. полковник Димитър Дишев, светла му памет, дълги години журналист във в. “Трудово дело”, разказваше как, когато Кеворк стана телевизионна звезда, разпознал в него наперения войник, който вървял по плаца, въртейки синджирче на показалеца. По собствените признания на Кеворк той дори известно време е “въртял кирката”. Трябвало да прокопаят канал през някакъв хълм, който да свърже един язовир с Черно море. Трудът им отива нахалост - и до днес такъв канал няма. В Строителните войски са били Вежди Рашидов, днешният шеф на парламентарната комисия по култура, който тия дни каза: “Бях войник и строих Правец” и обясни колко добра школа са Строителните войски, където младежите се подготвяли за професии, необходими за живота - строители, техници, кофражисти и др. В Правец е създадено специално строително поделение, което постепенно превръща родното село на Тодор Живков в град. Но Вежди няма заслуги за това, защото го местят в Пловдив, където прави бая скулптурни фигури, включително и на майстор Кольо Фичето. През 1949 г. към ГУТП се създава Ансамбъл на Трудовата повинност. В него пък се ражда първият в страната сатиричен състав. Основен негов двигател е Енчо Багаров. Той бил говорител в радиото, но допуска нелеп гаф. В края на едно предаване вместо новия химн на България пуска царския “Шуми Марица”. И “шат на Багаров главата!” Добре, че не са го пратили в Белене или в Ловеч. Но всяко зло - за добро. Точно Багаров създава към Ансамбъла на ГУТП първия в страната Сатиричен театър. Той прави нещо като кастинг и така за сцената са открити Георги Парцалев, Саркиз Мухибян, Наум Шопов и др. Драматург на състава е Петьо Волгин, бащата на колегата Петър Волгин. Той оформя като сценки и скечове фейлетони от в. “Стършел”. По-късно всички тези актьори (без Наум Шопов) са сред създателите на Сатиричния театър (1957 г.) А след години в ансамбъла ще служи Ивайло, синът на Георги Калоянчев. И понеже не можел нито да пее, нито да свири, го правят организатор. И знаменитата днес Райна Кабаиванска започва кариерата си като солист в ансамбъла. След като завършва Музикалната академия, тя иска да е солистка, но сцените са препълнени със сопрани - Лиляна Барева, Катя Попова, Нели Кирова, Райна Георгиева и др. Кабаиванска печели конкурса на АТП и започва да пее на трудоваците. Скоро качествата й са оценени и тя поема по пътя на световната слава. В списъка на “трудовата слава” са и Маргрет Николова, Росица Борджиева, Паша Христова, Гуна Иванова. И още - Орлин Горанов, заместен по-късно от Деян Неделчев, Искрен Пецов, хумористът Венци Мартинов, Кирил Маричков, Ириней Константинов, сега директор на Театър “София”, Атанас Пенев-Наско от Б.Т.Р. , Петър Гюзелев, Емил Стоянов, братът на президента Петър Стоянов, Андрей Дреников, виртуозният цигулар Венци Такев, Теди Москов, Александър Бръзицов и още много други. И, разбира се, славната група “Тоника СВ” (СВ означаше точно Строителни войски) - в състав Ралица, Милица, Драго и Емил. Мургав новобранец пита свой съгражданин, който служи втора години в Строителните войски: - А бе, градско, какво значи туй СВ? - Туй значи Сиганското войска бе, градско... Войници от Строителните войски довършват сградата на Отечествения фронт на бул. “Витоша”. Ден преди откриването й на проверка минава председателят на ОФ Пенчо Кубадински и нарежда на един капитан: - Искам мозайката във фоайето така да бъде лъсната, другарю капитан, че утре, като погледна в нея, да видя с какви гащи е обута другарката Елена Лагадинова! (Лагадинова по онова време е председател на Комитета за жените - бел. ред.) Константин Цеков, известният музикант от група ФСБ, като войник също служи в Строителните войски. Акомпанира на пиано на хора с диригент майор Валентин Бобевски. При всяка грешка на младия пианист майорът командва: - Редник Цеков! Три обиколки на пианото, бегом! Към СВ се създава оркестър, името на който е Ансамбъл на Строителните войски, съкратено АСВ. Когато обаче той гостувал в чужбина за концерти - най-често в ГДР и Австрия, всички са задължени да пазят военна тайна. Ако някой чужденец ги попита какво означава АСВ, те да казват, че е Ансабъл “Софийски вечери”. Това го измислят хората от ВКР - Военното контраразузнаване. Имало и друга инструкция: ако някой ги заговори на немски, те да му отговарят на руски. Строителните войски имаха вестник “Трудово дело”, който излизаше три пъти в седмицата. Журналистите решават в поредния брой да има интервю с новия генерал в ГУСВ, оглавил политическото управление на СВ. Един капитан отнася лист с няколко въпроса. Генералът поглежда листа с написаното, обръща го от другата страна и пита: - Добре, де... А къде са отговорите? Същият генерал говори по много особен начин. Той е бързорек, изстрелва няколко думи и млъква. След паузата често продължава изречението по много интересен начин. На едно събрание за преустройството например казва следното: “Ако перестройката беше нещо лесно... (пауза) Горбачов отдавна да го е направил... (пауза) и да го е закачил на ченгеля...” Млад войник стои дневален във фоайето на поделението в “Обеля”. Зад него има бюст на Георги Димитров. Минава цивилен майстор и пита новобранеца: - Чий е този паметник, боец? - Войникът гледа бюста около минута и бавно отронва: - Па знам ли? Май е на ротния командир...", "date": "2019.02.23", "title": "Строителните войски - създадени от Стамболийски, закрити от Бакърджиев"}
{"url": "https://www.24chasa.bg/novini/article/7313440", "text": "Преоблечен като чистач в един от варненските молове крадец успя да задигне мобилни телефони и друга техника за над 100 000 лв. Мъжът е задържан и остава в ареста с постоянна мярка за неотклонение задържане под стража. 43-годишният Стоян М. успял да открадне 35 мобилни телефона, 5 таблета и 5 лаптопа от магазин за техника в мола в извънработно време на 25-и януари тази година. Той вдигнал охранителната решетка на магазина с дистанционно, взел каквото успял и избягал. Разследващите установили кой е кръдеца, но успели да го арестуват едва преди два дни в Бургас. Доведен във Варна под конвой. По данни на прокуратурата мъжът е осъждан многократно.", "date": "2019.02.23", "title": "\"Чистач\" задигна техника за над 100 000 лв."}
{"url": "https://www.24chasa.bg/novini/article/7302219", "text": "Aнглийската актриса Хелън Мирън е от жените, които нямат причина да си крият годините. И на 73 тя демонстрира стройно и стегнато тяло, на което биха завидели много от по-младите ѝ холивудски колежки. При това, без да харчи луди пари за пластични операции, а просто с добър режим. Мирън твърди, че от години се поддържа с 12-минутна ежедневна тренировка, която е разработена за новобранци в Канадските военновъздушни сили през 50-те години на миналия век. И макар това да звучи много сериозно, въобще не е така. Става въпрос за серия от упражнения, включващи клекове, подскоци, лицеви опори, бягане на място и движения с ръце, които може да се направят навсякъде и по всяко време. Целта им е да натоварят всички мускули на тялото и да го тонизират. Освен това Мирън гледа да се храни балансирано и да е в хармония със себе си и с околния свят. Затова, когато преди няколко години бе снимана на плаж с червени бикини, предизвика само възхищение. Ако се следват препоръките на Световната здравна организация, актрисата всъщност тренира наполовина от необходимото за добра форма при възрастни хора. СЗО смята, че пенсионерите трябва да имат най-малко половин час умерена или енергична физическа активност поне 5 дни в седмицата. Според Брайън Карсън от катедрата по физическо възпитание и спортни науки в Университета в Лимерик, макар и по-кратка, гимнастиката на Мирън е много добра основа за движение. Причината е, че включва упражнения за всички мускулни групи и високо интензивни дейности като бягане и скачане, които са полезни за сърцето и костите. Когато обаче става въпрос за хора, които нямат дългогодишна тренировъчна дейност като нейната, Карсън съветва да включат в упражненията лети за съпротива, които допълнително могат да помогнат да се компенсира изгубената мускулна маса. Освен това да се движат при всяка възможност, например при избор на стълби или асансьор, разхождане на кучето по няколко пъти на ден и по-често отиване до магазина. Въпросът е да намериш физическа активност, която да ти харесва, допълва университетският преподавател. Списание “Конвърсейшън” обаче публикува мненията на други учени, които смятат, че възрастовият фактор при избора на спорт е ключово важен и ако не се вземе под внимание, в някои случаи може да доведе до сериозни увреждания на здравето. За целта те са изготвили примерен житейски график за спортуване. “В детството е важно да се опитват много видове активност, за да се развиват различни способности на детето – от плуване до игри с топки и борба. Да има време за свободни занимания в парка или на детската площадка. С възрастта интересът към спорта избледнява, особено при момичетата. Затова е много важно да се поддържа, тъй като помага на подрастващите не само да останат в добра физическа форма, но и да намалят нивото на стрес и да се отърват от страховете, характерни за тази възраст”, казва Джули Бродерик, професор по физиотерапия в Тринити колидж в Дъблин. За този период от живота са подходящи колективните спортове. Те не само са мотивиращи за тийнейджърите, защото разширавят кръга на техните приятели, но ги учат и на дисциплина. Ако по някаква причина не се харесват на детето, алтернатива може да се търси в плуване, гимнастика и лека атлетика. След 20 г. скоростта на реакциите е най-висока, необходимото време за възстановяване е минимално, кислородът влиза в кръвта много по-бързо, отколкото когато сте по-млади или по-възрастни. Така че организмът е в състояние да постига високи резултати, и то в различни спортни дисциплини. Може без проблем да редувате аеробни със силови тренировки. Да практикувате ръгби, гребане, тежка и лека атлетика. Въобще да се раздавате както ви харесва, защото само след 10 г. това ще бъде трудно. Когато прехвърлят 30 г., по правило хората изведнъж усещат, че започват да водят заседнал начин на живот. Налягат ги професионални и семейни задачи и трудно намират време за спорт. Затова трябва да се действа с ума и да се осигуряват часове за физическа активност, тъй като е важно мускулите и сърдечно-съдовата система да останат здрави. Съветът на експертите е да се провеждат кратки, но много интензивни тренировки с велосипед, бягане, ски или плуване. На 40 г. идва времето за силовите тренировки, тъй като обикновено започват да се трупат килограми и да се губи мускулна маса средно с от 3 до 8 процента за десетилетие. Ако никога не сте се занимавали с такива, не бързайте веднага към фитнеса. Започнете първоначално с гирички в домашни условия и бягане, което да поддържа сърдечносъдовата система в добро здраве. Ако добавите и пилатес към това, можете да укрепите много добре мускулите на гърба, обяснява Бродерик. След 50-годишна възраст тялото започва да се сблъсква с болка, дискомфорт, проявяват се различни хронични заболявания. Жените стават особено податливи на сърдечносъдови болести поради хормонални промени. Решението е да се правят поне две силови тренировки на седмица, за да се поддържа мускулната маса, и още две да са посветени на кардиоупражнения, които може да са бързо ходене или леко бягане. На 60 г. идва времето за танци. Според експертите идеалният избор е аквааеробика, защото по време на упражнения с вода можете да укрепите добре мускулите, а натоварването на ставите ще бъде минимално. Да се въртите под звуците на танго или пък да играете хора също върши работа. Важното е да се движите и поне две от тренировките ви през седмицата да са посветени на упражнения за сила и гъвкавост. Така ще намалите рисковите фактори за обостряне на хроничните заболявания, което е типично за тази възраст. Когато сте над 70 г., най-важното е да поддържате активност и да избягвате нараняване, тъй като възстановяването е трудно и продължително. Каквито и тренировки да предприемате, не забравяйте да се консултирате с вашия лекар. Най-добре е просто да се разхождате на чист въздух и да общувате с възможно повече хора. А че не всички ще могат да се появат с червени бикини на плажа на тази възраст, е ясно.", "date": "2019.02.23", "title": "За коя възраст какъв спорт"}
{"url": "https://www.24chasa.bg/novini/article/7313347", "text": "Осеметажната сграда в Меделин в Колумбия, където едно време живя наркобосът Пабло Ескобар, беше взривена и разрушена вчера, предаде Франс прес, цитирана от БТА.  Разрушаването стана с контролирана експлозия пред погледа на около 1600 души. До него се стигна след решение на градската управа, която се надява по този начин да намали интереса към личността на наркобарона, убит от полицията през декември 1993 г. Сградата, известна като кооперацията \"Монако\", беше символ на лукса, в който живееше Ескобар. Тя се срина само за 3 секунди, след което няколко минути пожарникари със струи вода се опитваха да разсеят облака от прах. На мястото на кооперацията ще бъде обособен парк с площ 5000 квадратни метра в памет на жертвите на наркотероризма в Колумбия. Смята се, че хиляди хора са били избити през 80-те и 90-те години на миналия век, когато войната между наркоклановете беше безмилостна, припомня Франс прес. Самият Ескобар е смятан за отговорен за смъртта на около 6000 души, допълва ДПА. Ескобар беше застрелян от полицията на 44-годишна възраст, когато се опитваше да избяга по покривите на Меделин. До скоро кооперацията, в която живееше, беше посещавана от любопитни групи. Част от колумбийското общество искаше тя да бъде запазена като \"жив спомен\" за войната на наркокартелите. Президентът на Колумбия Иван Дуке нарече разрушаването на сградата \"победа на културата на законността и поражение за културата на беззаконието\".", "date": "2019.02.23", "title": "Домът на Пабло Ескобар беше разрушен по нареждане на властите на колумбийския град Меделин"}
{"url": "https://www.24chasa.bg/novini/article/7313349", "text": "България е в челната десятка в ЕС по дял на енергия от възобновяеми източници, използвана за транспорт в страните на ЕС-28, показват данни от анализ на Евростат за опазването на околната среда от транспортния сектор. Делът на енергията за транспорт, използвана от възобновяеми източници, у нас е около 6 на сто при среден показател за ЕС от 7,6 на сто. Страната ни изпреварва по показателя \"зелена енергия\" в транспорта страни като Германия, Дания и Белгия. Основен дял в тази позитивна класация има Столичната община, която за последните няколко години направи големи инвестиции при покупката на нови екологични транспортни средства, но безспорен лидер в екотранспорта на столицата е метрото. Столичният метрополитен за последните 10 години е изградил нови 30 км линии на метрото, като се очаква до края на т.г. да бъдат пуснати в експлоатация нови 12 км по Третата линия - от бул. \"Владимир Вазов\" до \"Красно село\". През първата половина на 2020 г. предстои да бъде пуснато и движението между \"Красно село\" и \"Околовръстен път\" при кв. \"Горна баня\". С изграждането на Третия лъч се очаква да бъдат спестени около 90 хиляди тона вредни емисии във въздуха за година. Неслучайно столичният метрополитен получи през м.г. отличие за най-добро обслужване на гражданите, като сертификатът бе присъден от Европейските бизнес награди. От началото на годината бяха пуснати също нови 30 автобуса за градския транспорт на природен газ, като до края на 2019 г. предстои да бъдат пуснати още 82 нови автобуса, които ще подпомогнат изпълнението на визията за развитие на София като зелен град. ШВЕЦИЯ Е ЛИДЕР ПРИ ИЗПОЛЗВАНЕТО НА ЗЕЛЕНА ЕНЕРГИЯ В ТРАНСПОРТА Швеция е безспорен лидер при използването на зелена енергия в транспорта с показател от близо 40 процента енергия от възобновяеми източници в транспортния сектор. На втора позиция е Финландия с дял от 20 процента възобновяема енергия в транспорта. Следват Австрия и Франция с по 9 процента дял зелена енергия в транспорта. На пета позиция е Португалия с дял от 7 процента. На шеста и седма са Ирландия и България с по около 6 процента дял при използването на енергия в транспорта от възобновяеми източници. На другия полюс са три държави, в които има регистриран най-нисък дял на енергия от възобновяеми източници в транспорта: Естония - 0,4 на сто, Хърватия - 1,2 на сто и Гърция - 1,8 на сто. Други страни с нисък дял на зелена енергия в транспорта са още трите балтийски републики Литва, Латвия и Естония с дял от около 2,5 на сто и Кипър - с дял от 2 на сто зелена енергия в транспорта. Делът на енергията от възобновяеми източници се изчислява по хармонизиран начин в държавите-членки на ЕС, като се използва инструментът SHARES. В транспортния сектор възобновяемите енергийни източници обикновено включват течни биогорива, водород и биометан. Целта е през 2020 г. средният показател за използване на енергия в транспорта от възобновяеми източници в ЕС да достигне 10 на сто, показват данните на Евростат.", "date": "2019.02.23", "title": "Евростат: България е в челната десятка \nна ЕС по използване на зелена енергия в транспорта"}
{"url": "https://www.24chasa.bg/novini/article/7313352", "text": "Суданският президент Омар Башир обяви вчера извънредно положение и разпусна правителството на фона на протестите в Судан, взели жертви, предаде Асошиейтед прес, цитирана от БТА.  Башир - който дойде на власт с преврат през 1989 г. - обяви и че засега няма да променя конституцията така, че да му позволи да се кандидатира за трети мандат. Изправено пред обвинения в геноцид, управлението на Башир беше разтърсвано от граждански войни и увеличаващи се улични демонстрации. При репресивна кампания на силите за сигурност загинаха десетки протестиращи. Привържениците на опозицията искат президентът да се оттегли. Башир нееднократно е обещавал през годините да не се кандидатира повече за нови мандати като президент, отбелязва Асошиейтед прес.", "date": "2019.02.23", "title": "Суданският президент обяви извънредно положение и разпусна правителството"}
{"url": "https://www.24chasa.bg/novini/article/7313354", "text": "Американският президент Доналд Тръмп съобщи в Туитър, че номинира посланика на САЩ в Канада Кели Крафт за постоянен представител на Вашингтон в ООН, предаде Ройтерс, цитирана от БТА.  \"Кели свърши прекрасна работа, представлявайки нашата страна, и нямам никакво съмнение, че под нейно ръководство страната ни ще бъде представлявана (в ООН) на най-високо ниво\", казва Тръмп в публикацията, с която обяви решението си. Крафт е водещ финансов донор на Републиканската партия от Кентъки. Тя се очерта като сериозен претендент за поста постоянен представител в ООН тази седмица по препоръка на лидера на републиканците в Сената на САЩ Мич Макконъл, който също е от Кентъки. Засега не е ясно дали Крафт ще бъде със статут на член на кабинета, както беше с предишния постоянен представител в ООН Ники Хейли. Независимо от това, тя ще трябва да бъде одобрена от Сената.", "date": "2019.02.23", "title": "Тръмп номинира посланика на САЩ в Канада \nза постоянен представител в ООН"}
{"url": "https://www.24chasa.bg/novini/article/7313360", "text": "Корабната ракета \"Калибър-М\", разработвана в момента за руските военноморски сили с обсег на полета над 4500 км, се планира да бъде разработена и във вариант за сухопътно базиране с оглед на възможното излизане на САЩ от Договора за ликвидиране на ракетите със среден и по-малък обсег. Това предаде ТАСС, като се позова на източник от руския ракетостроителен отрасъл. \"С оглед на възможното окончателно излизане на САЩ от Договора за ликвидиране на ракетите със среден и по-малък обсег се планира корабната ракета \"Калибър-М\" с максимален обсег над 4500 км да бъде разработена и във вариант за сухопътно базиране\", заяви източникът, предаде БТА. ТАСС не разполага с официално потвърждение на информацията. Преди се съобщаваше само за корабен вариант на ракетата.", "date": "2019.02.23", "title": "Русия планира да разработи наземен вариант на ракетата \"Калибър-М\" с обсег \n4500 км"}
{"url": "https://www.24chasa.bg/novini/article/7313445", "text": "Всички пътища от републиканската пътна мрежа в Пловдивска област са почистени и проходими при зимни условия, затворен за движение остава само проходът Троян-Кърнаре. Това каза за БТА директорът на ОПУ-Пловдив Пламен Райчев. По думите му температурите са вече положителни и няма опасност от обледяване. Значителна е снежната покривка в района на парка \"Родопи\" край Пловдив. Основните пътни артерии в Пловдив също са почистени от снега, който през нощта натрупа до 10 см, уточниха от ОП \"Чистота\"-Пловдив. По думите на директора на фирмата Иван Стоянов, цитиран в съобщението, обработката със сол на мостовете, надлезите и улиците е започнало още в полунощ, когато дъждът е преминавал в сняг. Почистени са и навяванията на входно-изходните артерии на града. От 6.00 ч. е започнало и ръчното почистване около спирките, подлезите и по тротоарите.", "date": "2019.02.23", "title": "Затворен е проходът Троян-Кърнаре"}
{"url": "https://www.24chasa.bg/novini/article/7313447", "text": "Проходите в Смолянска област са заснежени, до 10 см достига снежната покривка във високите части, съобщават от Областното пътно управление. За проходите \"Печинско\" и \"Превала\" е въведено ограничение за товарните автомобили над 12 тона да бъдат без ремаркета и полуремаркета. Пътищата в областта се почистват и обработват против заледяване.", "date": "2019.02.23", "title": "Въведени са ограничения за товарните автомобили през проходите \"Печинско\" и \"Превала\""}
{"url": "https://www.24chasa.bg/novini/article/7313453", "text": "Севернокорейският ръководител Ким Чен-ун замина днес следобед от железопътната гара в Пхенян за Ханой, където е насрочена предстоящата му среща с президента на САЩ Доналд Тръмп. Това съобщи пред кореспондента на ТАСС в КНДР дипломатически източник, пожелал анонимност, предаде агенцията, цитирана от БТА.  \"Около 17.00 ч. местно време (10.00 българско) Ким Чен-ун замина за Ханой с бронирания си влак. Очаква се лидерът на Северна Корея да пропътува по жп линията цялото разстояние до столицата на Виетнам, като мине транзитно през Китай\", посочи източникът. По-рано днес Виетнам съобщи, че Ким ще направи официално посещение в страната през \"следващите дни\", без да посочи дати. Срещата Ким - Тръмп ще се състои в Ханой на 27-28 февруари.", "date": "2019.02.23", "title": "Ким Чен-ун замина с влак за срещата с Тръмп"}
{"url": "https://www.24chasa.bg/novini/article/7313450", "text": "Най-малко 84 души са починали, а около 200 са приети в болници, след като пили фалшив алкохол в два различни инцидента в североизточната част на Индия, предаде Асошиейтед прес, цитирана от БТА.  Жертвите на тези отравяния - едни от най-смъртоносните, свързани с пиене на некачествен алкохол, са предимно работници в чаени плантации в окръзите Голагхат и Джорхат в щата Асам, съобщиха местните властите. В четвъртък работниците пили алкохол менте, съдържащ метилов спирт. Някои от тях веднага изгубили съзнание. До събота са починали 84 души, много от другите натровени са в много тежко състояние. Собственикът на местния цех за алкохол и още осем души са арестувани. В Индия често има смъртни случаи, свързани с употреба на фалшив алкохол, тъй като бедните хора не могат да си позволят цената на лицензираните марки спиртни напитки, продавани в магазините, контролирани от правителството, отбелязва Асошиейтед прес.", "date": "2019.02.23", "title": "84 души починаха в Индия от фалшив алкохол"}
{"url": "https://www.24chasa.bg/novini/article/7313456", "text": "Трима британски министри заявиха, че ще подкрепят отлагане на датата за излизане на кралството от ЕС, ако парламентът отново отхвърли сделката за условията на Брекзита. Това се казва в съвместно изявление на Грег Кларк - министър на бизнеса, енергетиката и индустриалната стратегия, Амбър Ръд - министър на труда и пенсиите, и на правосъдния министър Дейвид Гок, съобщиха Би Би Си и ТАСС, цитирайки изданията \"Дейли мейл\" и \"Сън\". \"Дошъл е момент, в който мнозина наши колеги от Консервативната партия, влизащи в \"Юропиън рисърч груп\" (консервативна евроскептична фракция начело с Джейкъб Рийс-Мог), признават, че парламентът ще блокира катастрофалния сценарий за Брекзит на 29 март без сделка. Ако това стане, те няма да има кого да винят заради забавянето на Брекзита, освен самите себе си\", заявяват тримата министри, предаде БТА.  Стремежът ни е да осъществим сделката, за да може Великобритания да напусне ЕС на 29 март - посочи Гок. - Времето обаче изтича, а онези, които са изпълнени с решимост да гласуват против споразумението, което премиерът иска да върне в парламента, може да забавят Брекзита, казват тримата министри. Вестник \"Гардиън\" писа по-рано, че близо 25 членове на кабинета в Лондон смятат да гласуват за отлагане на планираното излизане на кралството от ЕС, докато премиерът Тереза Мей не заяви, че няма да допусне развитието на сценария \"Брекзит без сделка\".", "date": "2019.02.23", "title": "3-ма британски министри ще подкрепят отлагане на Брекзита, ако парламентът отклони сделката"}
{"url": "https://www.24chasa.bg/novini/article/7313464", "text": "Председателят на парламентарната Комисия по културата и медиите Вежди Рашидов ще бъде на кратко работно посещение в Турция на 25 и 26 февруари 2019г. В понеделник в Анкара той ще се срещне с Емруллах Ишлер, председател на Комисията по националното образование, културата, младежта и спорта на Великото национално събрание на Турция. На следващия ден Вежди Рашидов ще посети Екзархията в Истанбул, българския Музей в Метоха и Желязната църква „Свети Стефан“ и ще разговаря с членове на църковното ни настоятелство.", "date": "2019.02.23", "title": "Вежди Рашидов ще бъде на посещение в Турция"}
{"url": "https://www.24chasa.bg/novini/article/7313460", "text": "Южният газов коридор е в основата на диверсификацията не само за България, но и за цяла Европа, заяви министърът на енергетиката Теменужка Петкова пред   \"Ролята на България е ключова през конектора с Гърция, защото ще се осигурят нови количества газ от Каспийския регион. Това ще даде нов облик и ще разнообрази източниците на природен газ за нашата страна\", подчерта министър Петкова. Връзката с Гърция трябва да бъде готова през 2020 година и да бъде въведена в експлоатация, обяви енергийният министър. \"Интерконекторът Гърция - България е важен и за нашата страна, и за Европа, а ние сме договорили 1 млрд. куб. метра газ от Каспийския регион\", каза още Теменужка Петкова. 17 млрд. газ минава през нашата страна от Русия за различни държави, а от тях 14 млрд. са за Турция. След изграждането на директната връзка между Русия и Турция, Анкара ще получава газ вече директно от Русия, описа ситуацията в момента министърът. \"Ние искаме България да запази стратегическото си място на газовата карта на Европа, съгласно с европейските директиви\", коментира тя. 360 млн. лева са платени за парникови емисия, за тази година, за да работи ТЕЦ \"Марица Изток 2\". \"ЕК не е казала, че трябва да се затварят такъв тип централи. По отношение на въглищните централи - ЕК иска да се намали дела им\", посочи министър Петкова. Проблем е нарастването на цените за емисиите парникови газове, на този етап цената е 21 евро за тон, а само преди година - две бе 8 евро на тон.", "date": "2019.02.23", "title": "Петкова: Искаме България да запази стратегическото си място на газовата карта на Европа"}
{"url": "https://www.24chasa.bg/novini/article/7313475", "text": "\"Не очаквайте ГЕРБ да създава тролове, за да водим битка с фалшивите новини. Трябва да популяризираме това, което сме направили, да противодействаме като показваме видимите резултати\", каза зам.-председателят на ГЕРБ Цветан Цветанов по време на зимния университет на МГЕРБ в Сандански.  Той посъветва младежите да преценяват кои са медиите, даващи вярна информация. Даде пример с фалшива новина, разпространена преди клетвата на президента Румен Радев. \"Тогава \"Риа Новости\" пусна новина, че в България се готви майдан. Оказа се, че е препечатена от някакво малко сайтче в Сърбия\", допълни Цветанов. Призова предстоящите кампании да се работи със социалните мрежи и да се споделят истинските новини, а фалшивите да се изхвърлят.  \"БСП се ръководи от егоцентричен лидер в лицето на Корнелия Нинова. Тя спуска еднолични решения и там страхът е невероятен. Дори членове на БСП, с които говоря, не могат да проумеят това\", каза зам.-председателят на ГЕРБ. Смята, че с излизането от парламента БСП ще генерира повече фалшиви новини. \"Партийната им телевизия има годишен бюджет от 3-4 милиона и 90-100 служители. За да отразява някой фалшиви новини ще отиде там заради високите заплати\", обясни Цветанов. Той изрази учудване, че Сергей Станишев открива кампанията на ПЕС в Испания. \"Защо не дойде в България. Ако дойде, не съм сигурен дали Корнелия Нинова ще е там\", допълни Цветанов.  Каза че Нинова, въпреки че е зам.-председател на социалистическия интернационал подкрепя руската позиция. Каза, че била избрана за заместник, защото не успели да открият другите номинирани за този пост.  Накрая всички младежи издигнаха лозунг на български и английски \"Ние подкрепяме Манфред Вебер.    ", "date": "2019.02.23", "title": "Цветанов: ГЕРБ няма да създава тролове, за да води битка (Видео)"}
{"url": "https://www.24chasa.bg/novini/article/7313504", "text": "На въпроса имаше ли сделка за повишаване на прага на преференциите между ГЕРБ и ДПС краткият отговор е „Не”. Това обяви пред   Велислава Кръстева, дългогодишен пиар и депутат на ДПС. „Разговорите, които бяха водени, защото действително бяха правени консултации непосредствено преди да влезем в залата, засягаха приоритетите, които ДПС отстоява с предложенията си в изборния кодекс. Увеличаването на прага на преференциите, което наистина е наше становище, не беше обаче между тях”, уточни Кръстева. Това беше машинното гласуване, даването на възможност на 2 млн. български граждани да гласуват, агитацията на език, различен от официалния в условията на превод – това бяха предложенията, които ние коментирахме и за които настоявахме“, добави тя. Според проучване на „Галъп интернешънъл“ 50% от българите мислят, че има скрита коалиция между ГЕРБ и ДПС. Велислава Кръстева отхвърли и това твърдение. Тя поясни, че ДПС са подкрепяли управляващата партия, когато решенията им са съвпадали с техните. По думите и за евролистите на ДПС тепърва ще се правят номинации.", "date": "2019.02.23", "title": "Велислава Кръстева: Няма сделка между ГЕРБ и ДПС, няма и скрита коалиция"}
{"url": "https://www.24chasa.bg/novini/article/7313509", "text": "Един човек бе ранен в бурята, разразила се тази нощ в Херцеговина, съобщи информационният сайт Кликс, цитиран от БТА.  Вятър с пориви до 100 км/час изпочупи дървета в Мостар. Човекът бе ранен, когато дърво падна върху колата му. Повредени са няколко автомобила и фасадите на няколко сгради. Градският парк в Требине бе унищожен от силния ватър, изтръгнати дървета повредиха осветлението в парка, зелените повърхности и алеите, а от басейна, който в момента се изгражда, вятърът отнесе току-що поставената покривна конструкция и я хвърли в река Требиница, съобщи телевизия Ен 1. Части от конструцията бяха отнесени от реката на два километра отдалеченост. Има отнесени покриви на сгради, отнесени бяха и монтажните стени на търговски център. Много обекти понесоха сериозни щети. Очаква се и днес да има силни пориви на вятъра в района. Ураганните ветрове със сила над 100 км/час, връхлетели Херцег Нови след полунощ, причиниха щети на електропреносната мрежа, на покривите на къщите от Суторина до Каменар, отнесоха и част от покрива на института Игало. Тази нощ пожарникарите се отзоваха на няколко повиквания, отстраниха паднали дървета на няколко места. Ветровете достигнаха най-голяма скорост около 3 часа тази нощ, когато поривите им бяха 142 км/час. Бурният вятър събори голямо строително скеле в черногорския град Бар, но няма ранени. В Бар е много студено и метеоролозите предупредиха за много силен вятър по цялото черногорско крайбрежие.", "date": "2019.02.23", "title": "Ураганни ветрове в Босна и Херцеговина\nи Черна гора причиниха сериозни щети,\nедин човек е ранен"}
{"url": "https://www.24chasa.bg/novini/article/7313512", "text": "Американското космическо ведомство даде зелена светлина за полета на новата капсула на \"Спейс екс\" до Международната космическа станция /МКС/, предадоха световните агенции, цитирани от БТА.  След полученото разрешение ракета-носител \"Фалкон-9\" на частната компания \"Спейс екс\" ще изведе в орбита капсулата \"Пилотиран Дракон\" на 2 март. Стартът ще бъде осъществен от космическия център \"Кенеди\" на НАСА в щата Флорида. Но за тестовия полет на борда на капсулата няма да има астронавти, а само манекен със сензори и апаратура, облечен в космически костюм на \"Спейс екс\". Полетът, предвиден за 2 март, ще бъде идентичен с този, с който трябва да се отправят към МКС двама астронавти по-късно тази година, евентуално през месец юли. Капсулата разполага със седем места. Тя трябва да се скачи с орбиталната станция на 3 март, след което ще се разкачи и ще се завърне отново на Земята на 8 март. Целта на сегашния тестов старт е да се установи колко сигурен ще бъде полетът, преди той да бъде изпълнен с астронавти на борда. \"Спейс екс\" има доста богат опит в полетите до МКС от 2012 година насам, отбелязват световните агенции. За този период компанията осъществи 15 полета до орбиталната станция с товарната версия на капсулата \"Дракон\". Сега предизвикателството е много по-голямо, тъй като критериите за сигурност при пилотирани полети са значително по-високи", "date": "2019.02.23", "title": "НАСА даде зелена светлина за полета на новата капсула на \"Спейс екс\""}
{"url": "https://www.24chasa.bg/novini/article/7313546", "text": "За близо 3 часа тази нощ е било спряно движението на влаковете в участъка между гарите Реброво и Своге, съобщиха от \"Холдинг БДЖ\" ЕАД. Причината за прекъснатото движение е престояването на локомотив на \"БДЖ - Товарни превози\" ЕООД, който при преминаването си в участъка между двете гари чупи работния токоснемател. Работни групи на БДЖ и на НКЖИ са се отзовали на място за привързване на работния токоснемател и освобождаване на железопътното трасе от авариралия локомотив. След това е извършен оглед на контактната мрежа и е възстановено движението на влаковете в участъка. По тази причина до момента всички преминаващи влакове в участъка между гарите Реброво и Своге се движат със закъснение, като най-засегнати са нощната композиция от Варна за София и ранните сутрешни влакове от Мездра за София, от Лакатник за София и от София за Лакатник.", "date": "2019.02.23", "title": "Затруднено е движението на влаковете по направлението София-Мездра"}
{"url": "https://www.24chasa.bg/novini/article/7313709", "text": "Благодарение на усилията си правителството осигури допълнителни средства за реализирането на проекти в редица от българските общини, една от които е Струмяни. Това каза председателят на ПГ на ГЕРБ и зам.-председател партията Цветан Цветанов по време на среща със симпатизанти на партията в Струмяни. „Надяваме се, че това ще покаже на жителите на Струмяни, че ние не делим общините на наши и ваши. За нас е важно да се подпомагат всички проекти, които са в полза на гражданите\", заяви Цветан Цветанов. Той добави, че Община Струмяни има ѝ възможността да реализира проекти, които могат да бъдат финансирани по европейските фондове и Програмата за трансгранично сътрудничество. В Струмяни Цветан Цветанов обсъди с членове и симпатизанти на партията и актуални теми от политическия живот в страната и предстоящите избори за Европейският парламент и местната власт. Според него изборите през май ще се проведат във време, което само по себе си ще бъде предизвикателство, тъй като ще има три почивни дни. „Трябва да постигнем висок резултат на европейските избори, които ще са генерална репетиция за местните избори, които са също много важни, тъй като победата и на тях ще ни гарантира успешно довършване на управленския мандат. Това е важно, защото имаме нужда България да продължава да е стабилна\", добави Цветанов. „Смятам, че в БСП тепърва ще има процеси, които ще доведат до напрежение, но за нас най-важното е структурите ни да са силни\", подчерта още Цветан Цветанов. Той отбеляза, че в политиката най-важното нещо е да се гарантират реалните резултати за хората. В рамките на срещата бяха поставени много въпроси от страна на членовете и симпатизантите на партията, които най-вече бяха свързани с повишението на цената на водата в Струмяни. Цветанов заяви, че е наясно с това, че проблемът е сериозен, както за общината, така и за Разлог. Той заяви, че един от основните проблеми в тази връзка е липсата на консолидация на Асоциацията по ВиК заради отказа на Община Кресна да се включи в нея. Заедно с Цветан Цветанов в Струмяни са народният представител и областен координатор на ГЕРБ – Благоевград Даниела Савеклиева, както и депутатите Стефан Апостолов, Александър Мацурев, д-р Емил Тончев и областният управител на Благоевград, който е и общински председател на ГЕРБ-Благоевград, Бисер Михайлов.", "date": "2019.02.23", "title": "Цветанов в Струмяни: Правителството осигури допълнителни средства за проекти в общините, една от които е Струмяни"}
{"url": "https://www.24chasa.bg/novini/article/7313703", "text": "Екип под ръководството на биолога Лукас Пати от Свободния университет в Амстердам разработи прототип на уред, който ще може да открива признаци на растителен живот на други планети, съобщи Сайънс алърт, цитирана от БТА.  Принципът на действие на спектрополяриметъра TreePol е базиран върху феномена хиралност в биологичните системи. Определена ориентация на молекулите в растителните клетки води до кръгова поляризация на светлината, а това, по мнението на учените, е еднозначен признак за живот. Прототипът успешно открил наличието на растителност на разстояние няколко километра. Според Пати и колегите му, спектрополяриметърът може да се използва за мониторинг на селскостопански култури от спътници и самолети, но може също да послужи като основа за системи, които търсят извънземен живот. Редица органични молекули имат свои огледални копия. За подобни молекули се казва, че притежават свойството хиралност. То е характерно за повечето биологично активни съединения.", "date": "2019.02.23", "title": "Специалисти създадоха уред за търсене \nна извънземен живот"}
{"url": "https://www.24chasa.bg/novini/article/7313719", "text": "Заради силен вятър тир се е обърнал на магистрала „Егнатия” в участъка между Ксанти и Комотини близо до тол пунктовете, съобщи кореспондентът на   в региона. Двама българи са извадени от тежкотоварния автомобил от гръцки полицаи. Шофьорът е закаран в болница заради травма на главата, пише гръцкото онлайн издание \"Ксантинюз\". Камионът е със солунска регистрация.", "date": "2019.02.23", "title": "Тир се обърна на АМ „Егнатия” заради силен вятър"}
{"url": "https://www.24chasa.bg/novini/article/7313727", "text": "Полицията в градчето Крейгейвън, Северна Ирландия, получи странно оплакване. Жена звъннала на горещия телефон на местното управление и заявила, че е била измамена от местен дилър на дрога, който й продал два грама кафява захар вместо кокаин за 200 паунда, съобщава „Рашъ тудей“, цитирана от БГНЕС. На страницата на полицията в Крейгейвън във Facebook се появи транскрипция на разговора с потърпевшата, която бързо набра популярност в социалната мрежа. Органите на реда заявиха, че оповестяват публично разговора, за да „отправят послание към всички, които са били излъгани от своя дилър и търсят отмъщение“, за да могат да си вземат поука.", "date": "2019.02.23", "title": "Жена си купи 2 грама кафява захар вместо кокаин за 200 паунда"}
{"url": "https://www.24chasa.bg/novini/article/7313747", "text": "Севернокорейският лидер Ким Чен Ун е казал на държавния секретар на САЩ Майк Помпейо, че не иска децата му да живеят с бремето на ядрените оръжия, твърди бивш служител на ЦРУ, участващ в дипломатическите усилия на високо равнище по въпроса за ядрените оръжия на Севера, и цитиран днес от Ройтерс. Ким е направил това необичайно лично признание пред Помпейо по време на визитата на американския държавен секретар в Пхенян през април м.г., когато се подготвяше историческата първа среща между севернокорейския лидер и американския президент Доналд Тръмп в Сингапур през юни, предава БТА. \"Аз съм баща и съпруг. Имам деца и не искам те да носят през целия си живот на плещите си бремето на ядрените оръжия\", казал Ким Чен Ун, цитиран от бившия служител на ЦРУ Андрю Ким. С тези думи пхенянският лидер отговорил на Помпейо, когато бил запитан дали желае да прекрати ядрената си програма. Андрю Ким припомнил тези случка в лекция вчера пред Центъра за азиатско-тихоокеански проучвания на Станфордския университет, където той е гостуващ изследовател. Според него лидерът на Северна Корея изразил силно желание за подобряване на отношенията със САЩ като начин за изграждане на доверие между двете страни, което той смятал като необходимо условие за прекратяване на ядрената оръжейна програма.", "date": "2019.02.23", "title": "Ким Чен Ун: Не искам децата ми цял живот да носят бремето на ядрените оръжия"}
{"url": "https://www.24chasa.bg/novini/article/7313756", "text": "Ако съм председател на Еврокомисията, в края на моя мандат разликата в заплащането между мъжете и жените ще е равна на нула. Те ще имат еднакво заплащане за еднаква работа и това ще бъде регламентирано в европейско законодателство. Това обеща кандидатът на ПЕС за председател на Еврокомисията Франс Тимерманс в речта си пред предизборния конгрес в Мадрид. В него участваха 1200 души, от които 400 активисти. Присъстваха и премиерите на Испания Педро Санчес, на Португалия Антонио Коща, на Швеция Стефан Льовен, на Румъния Вионика Дънчила, еврокомисарката по регионалното развитие Корина Крецу. На тези избори за Европейски парламент за пръв път ще гласува поколението на милениумите. Вярвам в това поколение. Заедно ще се борим за душата на Европа, заяви Тимерманс. Не искам да видя поколението на моите деца във война за чиста вода и въздух, развълнува залата Тимерманс. Задачата му била децата да могат да мечтаят отново и обяви за скандално, че всяко едно от 4 деца ходи на училище гладно и не мечтае за бъдещето си. Той обясни, че богатите винаги ще намерят начин за измъкване, но левите трябва да защитят хората. Тимерманс обяви, че ще се бори срещу надигащия се антисемитизъм. Ако нашите еврейски братя и сестри не се чувстват в безопасност в Европа, няма Европа, каза той. Говори за новия социален договор и обяви, че е горд с изработения от ПЕС манифест, за което благодари на президента Сергей Станишев. Тимерманс обеща, че като председател на ЕК ще работи заедно с профсъюзите, за да гарантира достойно заплащане за достойни работни места. Но това било възможно, само ако има справедливо данъчно облагане. Неприемливо е компании с приход от милиарди евро да не плащат данъци, категоричен бе той. Заплатите се вдигат, пенсиите се вдигат - това е, което правим когато сме на власт, обясни той. И разказа, че социализмът се е зародил именно заради липсата на справедливост и нуждата от преразпределяне на благата от богати към бедни. Зарече се, че подкрепа от европейските фондове ще получават онези градове, които предвиждат жилища за социално слабите заедно със строежа на небостъргачи. Тимерманс обеща, ако стане председател на ЕК, да се приеме европейско законодателство срещу насилието, основано на пола. Ще трябва да сме сигурни, че ще изтръгнем от нашите страни насилието, основано на пола, зарече се той. По въпроса за миграцията Европа имала нужда от партньорство с Африка. Всички говорят за проблемите на Африка, но нека обърнем внимание на потенциала на този континент. Имаме нужда на устойчиво решение на въпроса за миграцията, заяви Тимерманс. Разбира се, не всички трябва да дойдат в Европа, но имаме нужда от решение, което не излага на риск човешки животи - недопустимо е да допускаме трагедиите в Средиземно море. Това е още един белег върху Европа, обясни той. Пролетта идва. Видях го в Швеция и в много други страни, днес и в Испания. В Германия, в полското общество, което има достатъчно сили да се съпротивлява, надъха залата Тимерманс. Пролетта идва, когато видя европейците да се изправят и да се борят за правата си. Пролетта идва, виждам го в сърцата на приятелите ни, които се борят за правата си, завърши той. Последен пред форума говори испанският премиер Педро Санчес. За последната година доказахме, че социалистите можем да донесем промяна, за 9 месеца направихме повече за социалната справедливост, отколкото десницата за години управление, заяви той. Това което осигурихме и ще продължим да защитаваме са край на затягането на коланите по отношение на образованието, увеличение на заетостта, повече средства за семействата с нисък приход. Успяхме да увеличим минималната заплата с 22% - най-голямото увеличение от 1977 г. насам, отчете се Санчес. Консерваторите искат прогрес за някои избрани, но той ще дойде на цената на благосъстоянието на мнозинството. А ние искаме прогрес за всички, допълни той. И призова социалистите да се мобилизират - първо на 28 април, когато са изборите в Испания, а след това и през май на европейските. Време е за социална революция, за да избавим хората от бедността и да спасим нашата планета, заяви пък шефът на групата на социалистите и демократите в ЕП Удо Булман. Не е допустимо всяко едно от 4 деца на ЕС да живее на ръба на бедността. Обещанието ни към децата на Европа е храна, училище и доктор за всяко от тях, заяви той. Ние искаме да променим Европа, в която хората получават ниски заплати и се чудят как да си платят кредита и сметките в края на месеца. Искаме да сложим край на нулевите договори, безработицата и недостойното заплащане, заяви още Булман. Той се обърна задочно към шефа на групата на ЕНП в ЕП Манфред Вебер и го попита как приема това, че народната партия в Испания са ръка за ръка с фашистите. Франс, ти си правилният човек, винаги си бил на фронтовата линия да защитаваш нашите ценности, заяви Булман и обеща на Тимерманс лявата група да е зад гърба му във всяка битка. Обвиняват ни, че в Брюксел сме бюрократи, а това не е вярно. Ние сме във всеки ъгъл на Европа и ще спечелим тези избори, защото знаем как да бъдем близо до хората, заяви пък еврокомисарят по регионална политика Корина Крецу.", "date": "2019.02.23", "title": "Тимерманс: В края на мандата ми начело на ЕК разликата в заплатите на мъжете и жените ще е нула"}
{"url": "https://www.24chasa.bg/novini/article/7313771", "text": "Брутният вътрешен продукт на България е нараснал с 30% или с около 30 млрд. лв. за последните 10 години. Това съобщи заместник-министърът на икономиката Александър Манолев по време на X Зимен университет на МГЕРБ в Сандански, съобщиха от пресцентъра на ГЕРБ.  „Износът ни се е увеличил повече от два пъти от 2009 г. до сега и вече надхвърля 56 млрд. лв.“, допълни Александър Манолев. Според него в икономически план страната ни е направила сериозна крачка напред. „Имаме исторически шанс, ако запазим стабилността и се възползваме от възможностите. Но трябва да спрем да се разделяме по всяка тема“, каза още Александър Манолев. Сред водещите групи в експорта ни са стоки и продукти на нашата индустрия, стана ясно от неговото изложение. „В топ 10 на нашите пазари има само една държава, която е извън ЕС - съседна Турция, но пък търговските ни отношения с нея са много важни и динамични“, отбеляза зам.-министър Манолев. Сред другите страни, извън ЕС, България развива най-интензивна търговия със Сърбия, Съединените американски щати, Руската федерация и др. Откроена бе и една интересна тенденция - Китай е все по-близо до влизане в топ 10 на страните, за които реализираме експорт. Нещо, което показва, че нашите компании са предприемчиви и следват световните тенденции. „За да отговоря на тези, които твърдят, че чуждите компании напускат страната, ще цитирам официалната статистика – всяка година в България се създават по 10 хил. нови работни места от частния сектор“, подчерта икономическият заместник-министър. Той представи и данни, от които е видно, че инвестициите в страната устойчиво растат през последните години, а за 2018 г., по предварителни данни на НСИ, те ще достигнат 20 млрд. лв. Преките чуждестранни инвестиции също растат с около 10% през 2017 и 2018 г.", "date": "2019.02.23", "title": "Зам.-министър Манолев: За 10 г. БВП на България се е увеличил с 30 млрд. лв."}
