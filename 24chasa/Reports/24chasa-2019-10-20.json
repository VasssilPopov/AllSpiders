{"url": "https://www.24chasa.bg/novini/article/7719240", "text": "Правосъдието на Ватикана разследва системата, чрез която е станало възможно придобиването на луксозна сграда в Лондон чрез дарения за Църквата, предаде Франс прес. Това е поредна деликатна афера, засягаща финансите на Светия престол след оставката началника на жандармерията, натоварена с досието, предаде БТА. Дали става въпрос за спорно управление на даренията, предназначени за бедните, или за разчистване на сметки на върха на Ватикана? Разследването, започнало през лятото, посочва \"сериозни елементи за финансови злоупотреби, измами, злоупотреба с доверие и пране на пари\", според заповедта за обиск, публикувана днес от седмичника \"Еспресо\". Което, както изглежда, потвърждава впечатлението, че папа Франциск среща затруднения да прилага реформата си за финансова прозрачност по върховете на Светия престол. Правосъдието на Ватикана иззе на 1 октомври документи от офисите на самия Държавен секретариат, където работи личната охрана на папата, както и от Службата за финансова информация - независим финансов регулатор. Това е единственото потвърдено от Ватикана, още същия ден. В понеделник папа Франциск прие оставката на Доменико Джани, дългогодишен шеф на сигурността във Ватикана и главен телохранител на Светия отец, заради изтичане на информация от разследване на предполагаеми финансови престъпления. Изтеклите документи попаднали в ръцете на разследващия журналист Емилиано Фитипалди от \"Еспресо\", който вече беше публикувал крадени документи за вътрешните финансови практики на Ватикана в рамките на мащабния скандал, наречен \"Ватилийкс Две\" през 2015 година. Това доведе до дело и осъждане на испански духовник за разпространение на поверителни документи. В центъра следователите сега според документите на \"Еспресо\" са 650 милиона евро средства на разположение на Държавния секретариат (през 2019 година), голяма част от които получени от дарения за Светия отец от благотворителни акции и функционирането на Римската курия. Около 500 милиона евро от тази сума са били поверени през последните години на банка Креди сюис (Crеdit Suisse) със задачата да ги реинвестира. Разследването се базира на сигнал на Института за религиозни дейности (банката на Ватикана), от която Държавният секретариат е поискам без много обяснения през 2018 година плащане на 150 милиона евро за окончателното придобиване на сграда в шикозния лондонски квартал Челси (17 000 квадратни метра, представляващи около 50 луксозни апартамента). Сделката е била на обща стойност 200 милиона евро, според документи на \"Еспресо\".", "date": "2019.10.20", "title": "Ватикана разследва възможни злоупотреби с дарения, вложени в луксозна сграда в Лондон"}
{"url": "https://www.24chasa.bg/novini/article/7719296", "text": "Германската полиция каза, че е успяла да укроти \"силно агресивна крава\" след неколкочасова гонитба, предаде ДПА. Полицейски хеликоптер и няколко патрулни коли са преследвали развилнялата се крава в баварския град Занд ам Майн над четири часа, предаде БТА. След като разрушила цяла оранжерия, нападнала полицейски автомобил и повредила мотопед, избягалата крава най-сетне била укротена от ветеринар с упойващо оръжие. Полицията заяви, че после кравата била превозена с ремарке, за да бъде върната на собственика й.", "date": "2019.10.20", "title": "Германски полицаи преследваха силно агресивна крава"}
{"url": "https://www.24chasa.bg/novini/article/7719328", "text": "Шестима човека са пострадали в  . Това съобщиха от полицията в София, цитирани от  Сигналът за инцидента е подаден в 18.08 часа. По първоначални данни ударът между двете коли е бил челен. Няма загинали. На мястото на катастрофата има полицейски екипи, които регулират движението. Местопроизшествието е запазено. От Бърза помощ са реагирали мигновено и са изпратили 3 линейки, които пристигат на място в 18:22 часа. В \"Пирогов\" са откарани 26-годишен мъж с контузия на глава и гръден кош и детето му - момиченце на 5 г., което е с контузия на ръката. В момента спешните екипи транспортират към болница мъж и жена на по 69 г. Жената е с тежка контузия на шийни прешлени и гръден кош, а мъжът е с фрактура на ръка.", "date": "2019.10.20", "title": "Челен удар и на пътя Горна Малина – Белопопци, шестима са пострадали"}
{"url": "https://www.24chasa.bg/novini/article/7719365", "text": "Кметът на италианския град Милано Джузепе Сала призова властите на САЩ да се извинят на Италия за бомбардировка през Втората световна война, в която бяха убити 184 ученици от начално училище, предаде Асошиейтед прес. Призивът Сала отправи след литургия в памет на жертвите на кръвопролитието от Горла. Днес се навършват 75 години от него. Горла е кварталът в Милано, в който се намираше поразеното при ударите училище, предаде БТА. \"Мисля, че е необходимо американското правителство да се извини, като знае, че ние сме насреща, за да простим\", заяви Сала. Той допълни, че ще отправи официално искане за извинение в американското консулство в Милано идната седмица. Бомбардировката беше извършена на 20 октомври 1944 г. Тя беше насочена срещу индустриален комплекс близо до града. Втората вълна от бомбардировачи обаче се отклони от курса си и пусна бомбите югоизточно от целта, за да облекчи товара си при връщането в базата си. Едната бомба падна върху училището, в което децата бяха потърсили убежище от въздушните удари. \"Това беше една много сериозна грешка, произтичаща, както ни казва историята, от невероятно повърхностно мислене и неопитност\", заяви днес на възпоменателната церемония Сала.", "date": "2019.10.20", "title": "Милано иска извинение от САЩ за бомбардировка през Втората световна война"}
{"url": "https://www.24chasa.bg/novini/article/7719370", "text": "Кола блъсна 54-годишна жена на пешеходна пътека в Благоевград, предаде  . Пътният инцидент е станал в 17:20 ч. на кръговото кръстовище между улиците \"Васил Левски\" и \"Димитър Солунски\". Жената е откарана с линейка по спешност в болница. Тя е с фрактура на ръката и натъртвания, възможно е и сътресение на мозъка, тъй като наричала оказващия ѝ първа помощ фелдшер „татко”. В момента ѝ се правят пълни изследвания. Изясняват се обстоятелствата около инцидента.", "date": "2019.10.20", "title": "Блъснаха жена на зебра в Благоевград"}
{"url": "https://www.24chasa.bg/novini/article/7718689", "text": "\"Отскоро имам печка и пералня, помогнаха ми приятели и дарители да ги купя, живея в общинско жилище. Банята пък е в мухъл и иска ремонт. Немотията няма да ме накара да посегна на чуждо.” Това казва 30-годишният Илия Савов. Той е кръгъл сирак, не знае кои са родителите му и е израснал по социални домове, сега живее в Смолян. Преди две седмици Илия върна портмоне с над 3000 евро и 1450 лева, 9 дебитни карти, личната карта и шофьорската книжка на собственичката. В портмонето са били написани и всички пинкодове за картите. Портфейлът с парите и документите бил в детска раница. Савов беше сред организаторите на автомобилното шоу Smolyan Race 2019 в центъра на града и попаднал на нея при събиране на предпазните гуми по трасето след приключване на състезанието. “В раничката имаше и детско портмоне и ученическа карта. Смятах, ако не намеря жената, да ида в училището да ги открия. Но реших да уведомя собственичката чрез медиите, защото бе почивен ден и да не се притеснява много дни”, казва Савов. За благодарност жената му дала 100 лева, които Илия пуснал в дарителската кутия на автомобилното шоу - събирали пари за лечение на пострадалия при тежка катастрофа 24-годишен Алкан Челеби от Смолян. Това не е първият случай, в който Илия намира загубени пари и ги връща. През миналия декември се натъкнал на портмоне на тротоар в близост до хранителен магазин в центъра на Смолян. Видял, че вътре има солидна пачка пари, и влязъл в магазина да пита дали някой не си е загубил портмонето. В същото време дошла 80-годишна жена, която си го познала. След като разбрала за постъпката му, тя му благодарила и почерпила и него, и продавачките в магазина с шоколади. “Беше много притеснена, разплака се, като видя че е намерено”, казва Илия. Възрастната жена е вдовица и живее сама. Обяснила, че портмонето е паднало от чантата и като се е прибрала видяла, че го няма. Десетки смолянчани, които познават отдавна кръглия сирак, аплодират постъпката на Илия в социалните мрежи. Други пък подмятат, че е можел да си понареди всекидневието с парите, които е върнал. Илия Савов всъщност е записан в акта за раждане като Илия Гюлов Стоянов. В графата за родителите му пише, че са неизвестни. Фамилията и прякорът му Комисаря идват от някогашния му настойник - Александър Савов, който е бивш директор на областната полиция в Смолян. Строгият му настойник е баща на една дъщеря и четирима синове - известния диджей Дамян, Михаил и Калин, които правят шоу програми в САЩ, и полицая Илин. “Нося му фамилията с гордост и уважение. Научил ме е на честност. Покрай настойничеството на бившия директор на полицията приятелите ми лепнаха прякора Комисаря”, разказва Илия. Той прекарал детството си в дома за изоставени деца в Широка лъка, който вече е закрит. Още тогава настоявал пред ръководителите на дома, ако чуят нещо за родителите му, да му кажат. Докато навърши възрастта за напускане на дома, нищо не научил за тях. “Явно няма да имам щастието да кажа поне веднъж в живота си “мамо”. Покрай намирането на чуждите пари писаха за мен във вестниците, снимаха ме по телевизии - надявах се да ме познае някой, но уви”, казва Илия. След напускане на дома в Широка лъка постъпил в оздравителното училище в село Славейно, защото има астма. При завършването искали да го пратят в старчески дом. “Бях буквално на улицата. Тогавашният директор Тодор Горялов, вече покойник, се застъпи за мен и чрез министерството издейства бройка да работя в училището, в кухнята и да спя в пансиона”, разказва Савов. След 4 години трябвало да напусне и дошъл в Смолян. Тогавашният кмет Данчо Киряков се застъпил за бездомника и го настанили в малко общинско жилище. Години наред Илия живял без печка, пералня, а и с почти зеещи прозорци и врати. Хващал се на работа на различни места. Помагал на търговец в Широка лъка с разрешение на шефовете на училището - след учебните занятия му подреждал стоката в магазина. “Молих ги да ме пуснат да работя, да изкарвам пари”, казва Илия. Сега през зимата работи в ски зоната в Пампорово, а през лятото - на морето. “Намирал съм на пистите лични карти, дебитни карти, винаги съм ги носил в полицията, пари не съм откривал”, обяснява Илия. При инциденти на пистите е сред първите, които се притичват на помощ. Най-тежкият случай е с 5-годишно русначе от миналата зима. Инцидентът станал на място, където се пресичат ски пистата и пистата за сноуборд. Пострадалото дете било на пистата със ски учител. 15-годишен сноубордист от София правил скок, ударил детето в гърба и паднал върху него. Савов първи се обадил на тел. 112 за помощ и участвал в поддържането на живота му, докато се появят лекарите. За щастие, след дълго лечение детето вече е здраво. През първата година през лятото на морето помагал в кухнята и бил общ работник. След като собствениците се убедили в честността му, вече е барман и управлява обекти. Извън времето за сезонна работа Илия е на доброволни начала към футболния клуб “Родопа” (Смолян). Помага на стадиона и пътува с младите футболисти из страната при гостуванията. Поддържа и паметник на три момчета, загинали при тежка катастрофа край Широка лъка. С едното от тях израснали заедно. Мечтата му е да има собствен дом и семейство. “В сърцето ми има тъга. Самотата е тежко нещо. Най-трудно е вечер, когато се прибереш и си сам и няма с кого да споделиш деня си”, казва Илия.", "date": "2019.10.20", "title": "Илия е сирак, живее бедно, но върна портмоне с над 7000 лева и 9 дебитни карти"}
{"url": "https://www.24chasa.bg/novini/article/7719375", "text": "Най-малко 1,3 милион деца и младежи са официално задържани всяка година по света, показват данни на ООН, цитирани от ДПА. Около 410 000 души под 18-годишна възраст са пращани в затвора всяка година, показва доклад на експерти от ООН. Злоупотребите, насилието и небрежността са широко разпространени в много центрове за задържане. Освен това има липса на слънчева светлина, уединение, подходящи здравни грижи и образователни възможности, установява докладът. Експертите подчертават, че посоченият брой е доста умерен. \"Вредата за децата е огромна. Във враждебната обстановка на затвора техните умове се насочват към оцеляването. Всичко други е блокирано, включително физическо, интелектуално и емоционално развитие\", казва психологът Тереза Нгиги от германската неправителствена организация \"Ес О Ес Детски селища\". Според доклада 330 000 млади хора са в ареста по света всяка година във връзка с миграцията, а между 430 000 и 680 000 деца и младежи са задържани в домове или подобни места. \"Много от тези домове функционират като военни институции, в които децата са тренирани като войници. Тук вече не става дума за дисциплина, а за наказание. Няма правила, няма проверки, децата нямат любов, нямат думата\", казва Нгиги.", "date": "2019.10.20", "title": "Над 1,3 милион деца и младежи са задържани по света според доклад на ООН"}
{"url": "https://www.24chasa.bg/novini/article/7719381", "text": "Апостола на свободата Васил Левски е бил осъден на смърт не заради революционната си дейност, а заради убийство. Така журналистът Георги Коритаров коментира обществената реакция след освобождаването на осъдения за убийство Джок Полфрийман. Коритаров влезе в спор по темата с колегата си Петър Волгин в предаването  „Притеснява ме, че голяма част от българската „жълто-паветна” интелигенция реши да сложи на своето знаме именно Джок Полфрийман”, заяви Петър Волгин. „Има един базисен факт – този човек е убиец, той е убил друг човек. Когато си слагаш на знамето един човек, който е убил друг човек, при обстоятелства, за които все още се спори, това говори твърде зле за хората, които го правят”, допълни Волгин. Той коментира, че и други осъдени за убийство са били освобождавани предсрочно. „Според мен цялата драма тук се получи от намесата на хора от неправителствения сектор и ясната обвързаност между съдийския състав, освободил Полфрийман, и неправителствените организации. Това силно дразни българското общество”, коментира Волгин. Коритаров пък направи разбор на определението „жълто-паветна интелигенция”. „Жълтите павета са в центъра на София, тоест интелигенцията от центъра на столицата застъпва определена позиция. Интелигенцията от центъра на столицата в образователния смисъл на думата се предполага, че е на най-високо ниво на обща култура, познания, включително сред тях и хора с юридически познания”, заяви Коритаров. И продължи: „Когато стана дума, че интелигенцията от центъра на София си била закачила един убиец на ревера – ще кажа нещо, което ще прозвучи много еретично, но трябва да го кажа – българската нация е закачила на своя национален ревер като гордост човек, който е убил ратайче, за да опази българска национална кауза – Васил Левски. Не само, че е извършил убийство, но той е осъден на смърт не защото е бил революционер, а защото по настояване и внушение на човек, чието име носи една централна улица – граф Игнатиев, е осъден заради убийство”, продължи Коритаров. Според него обаче акцентът трябвало да се постави на друго място - да се научим да имаме повече вяра в съдебните решения. „Правото е наука. Понякога субективното усещане за справедливост се разминава с юридическата норма”, коментира Коритаров.", "date": "2019.10.20", "title": "Георги Коритаров за Полфрийман: И Васил Левски е убивал"}
{"url": "https://www.24chasa.bg/novini/article/7719393", "text": "Върховният представител на Европейския съюз за външната политика и сигурността Федерика Могерини каза днес, че лидерите от общността са допуснали \"историческа грешка\", като не са постигнали съгласие за започване на преговори за членство с Албания и Северна Македония по-рано тази седмица, предаде Асошиейтед прес. Могерини заяви в своя блог, че съжалява, че лидерите от ЕС не са могли да се споразумеят въпреки \"изключителния напредък, постигнат от двете страни, и против съвета на Европейската комисия\", предаде БТА. По думите й \"това е много повече от загубена възможност: това е историческа грешка, която се надявам, че може да бъде поправена възможно най-скоро\".", "date": "2019.10.20", "title": "Могерини: Лидерите на ЕС допуснаха историческа грешка спрямо Тирана и Скопие"}
{"url": "https://www.24chasa.bg/novini/article/7719231", "text": "Въпреки възмущението, което породи с антисемитски коментар кандидатът на “Демократична България” за общински съветник в София Тома Белев, дясната коалция няма да го вади от листата си, стана ясно в неделя. Според партийните лидери Белев се е извинил и това било достатъчно. “Г-н Белев поднесе своите извинения публично. Фразата е очевидно извадена от контекста, очевидно неподходяща презентация”, защити го съпредседателят на коалицията и лидер на “Да, България” Христо Иванов. В коалицията неговата партия участва със зеленото движение на Белев и с ДСБ. “Най-евтино са пътували евреите в конските вагони - напълно безплатно”, написа като коментар във фейсбук Белев. И веднага бе атакуван за антисемитизъм както от еврейски организации, така и от политически опоненти. В неделя призив екологът да се откаже от предизборната борба заради антисемитизъм отправи и СДС. “Несериозно е г-н Белев да бъде обвиняван в антисемитизъм, доказал го е многократно”, защити го обаче Христо Иванов. “Извиних се на всички. След като съм обидил някого с този си израз, а аз не съм искал, още същия ден получиха извинение”, обясни Белев пред “24 часа”. За него думите му са ивадени от контекста от ГЕРБ и ВМРО. “Дискусията бе за това може ли да обвиняваме човек за дела, за които не е отговорен, само защото има крива усмивка или е болен. Например да вменяваме на Грета Тунберг, че е повишила цената на самолетните билети в Германия”, каза той. С думите си искал да покаже, че нищо не е безплатно.", "date": "2019.10.20", "title": "Христо Иванов брани зеления Тома, евреите и вагоните били неподходяща презентация"}
{"url": "https://www.24chasa.bg/novini/article/7719113", "text": "Обходът на Габрово, който е и подход към тунела под Шипка, ще бъде завършен на 26 ноември, съобщават от пътната агенция. Завършена е конструкцията на най-големият засега тунел с дължина 640 м. В обходния път се изграждат системите за безопасност и се изпълняват довършителни работи. Полагат се асфалтови пластове, изградени са отводнителните съоръжения и окопи, бетоновите бордюри, пътните банкети, монтирани са предпазни еластични огради. От отговор на министъра на транспорта Росен Желязков на въпроси на двама депутати от БСП стана ясно, че по финансирането на проекта има спор между България и Европейската комисия. От Брюксел са стартирали процедура за финансова корекция на проекта. Причината е, че се иска от страната ни да върне сертифицирани суми за участъците, които не са приключени, и етапната връзка. Това означава, че трябва да бъдат възстановени от бюджета към 11 млн. лв. От пътната агенция твърдят, че натрупаното с години закъснение на проекта е заради обжалване от екоорганизации, а в последно време и заради открити археологически обекти. Разкопките са приключили и са предприети действия за завършване на обхода без финансови санкции. Желязков уведомява депутатите, че ЕК е информирана за състоянието на проекта. България настоява за преразглеждане на финансовата корекция при окончателното завършване. Европейските служби неформално са уверили, че когато това стане, санкцията ще бъде оттеглена. ", "date": "2019.10.20", "title": "Обходът на Габрово ще е готов до 26 ноември"}
{"url": "https://www.24chasa.bg/novini/article/7719407", "text": "Сред македонските политически лидери има ясен държавен консенсус, че Северна Македония трябва да проведе преговори и да стане пълноправен член на Европейския съюз. Това съобщи президентът на страната Стево Пендаровски на свиканата от него лидерска среща след отказа на ЕС да определи начало на преговорите за членство, предаде  . В срещата участват премиерът Зоран Заев, който е лидер на социалдемократите, лидерът на опозиционната партия ВМРО-ДПМНЕ Християн Мицкоски и лидерите на партиите на етническите албанци. Всички са обещали, че който и да е на власт ще работи за присъединяването към ЕС, каза президентът. Втората точка от дневния ред е предложението на премиера Зоран Заев за бързи предсрочни избори. По него предварително изказаха съгласие лидерите на ВМРО-ДПМНЕ, Демократичния съюз за интеграция и други партии.", "date": "2019.10.20", "title": "Пендаровски: Има консенсус за пълноправно членство на Северна Македония в ЕС"}
{"url": "https://www.24chasa.bg/novini/article/7719288", "text": "- Да, беше иззета немалка сума пари, но това са спестявания на семейството ми. Средства, които са натрупани през годините и за които са платени данъци. Аз, откакто съм кмет, си вземам заплатата в брой. Освен това имам приходи и от наем от недвижимо имущество. Съпругата ми също взема дивиденти от търговската си дейност. Това, че сме решили да държим спестяванията си в сейф вкъщи, вместо в сейф в банката, престъпление ли е? Пък и който иска, може да провери както сейф в банка, така сейф у дома. От офиса на жена ми също бяха иззети пари, но това са фирмени оборотни средства. - Сутринта рано ми се обадиха по телефона, казаха, че са от полицията. Нямаше проблеми, държаха се вежливо. Легитимираха се и ми съобщиха, че имат заповед за обиск. Попитах ги за какво, отговориха ми, че е във връзка с изборите. Търсели доказателства за контролиран вот. Провериха ми сейфовете с оръжията и наличните пари на моето семейство. - Документи не. Взеха ми телефона, някаква бележка и всички средства, спестявни през годините от моето семейство. - Не зная дали си спомняте, но по време на аферата “Дюнигейт” преди няколко години нашите сметки бяха запорирани. Два пъти спечелихме делата тогава. Всички пари, които бяха иззети сега, са с платени данъци. след като са теглени. Една част от парите са в евро, защото със съпругата ми пътуваме в чужбина. Това, че имам пари вкъщи, значи ли, че купувам гласове? - Това са неща, които се очакват преди избори. Всъщност добре е, че има проверки, но нека се правят на по-широк кръг хора. В конкретния случай аз не искам да коментирам, но съм сигурен, че в общината и в града всички знаят за какво става въпрос. Всичко е възможно. През годините съм имал доста заплахи, премълчавал съм ги. - Не мога да кажа дали ще се отрази на вота. Лично аз от всичко това ще изляза още по-силен. Жителите на Несебър имат ясна представа точно какво се случва в общината, неслучайно те за мен са основен коректив. Разчитам на тяхното мнение, затова досега винаги съм излизал като независим канидат за кмет. За мен е важно какво ще решат жителите на общината. - Не бих искал да говоря за това. Изборите са след няколко дни, тогава ще видим. Служители на Главна дирекция “Борба с организираната престъпност” на МВР са претърсили в неделя офиси, които се намират в хотели в зона “Запад” в Слънчев бряг и ромската махала в Оризаре по сигнали за купуване на гласове. Освен антимафиоти в акцията са участвали и служители на Комисията за противодействие на корупцията. Акцията е част от разследване за търговия с гласове в района на Несебър, което тече от седмица. До редакционното приключване на броя не бяха обявени нарушения, констатирани при обиските в Несебър, но се очаква в понеделник Специализираната прокуратура да излезе с подробности. В събота антимафиотите претърсиха и дома на независимя кандидат за кмет Николай Димитров, офиса на съпругата му Нури и на двама кандидати за общински съветници от различни партии, които го подкрепят за четвърти мандат. Засега не е ясно какво са търсили антимафиотите в зона “Запад” в Слънчев бряг. Тази част на курорта обикновено се обитава от персонала на хотелите, част от които са жители на други градове. Подозренията са, че тези хора може да са получили адресни регистрации, за да подкрепят конкретна партия на местните избори следващата неделя. В Оризаре пък антимафиотите са атакували ромски домове, разкриха запознати. “Акцията на ГДБОП е с политически мотиви”, коментира областният лидер на БСП Стойко Танков. И обясни, че националният предизборен щаб на соцпартията е поел ангажимента да излезе с официална реакция на претърсванията. Сред претърсените домове в Несебър в петък бе и този на Петър Хрусанов, кандидат за общински съветник от БСП, която подкрепя Николай Димитров. Другият обискиран бе Георги Георгиев от Политически клуб “Тракия”, който също застава зад сегашния кмет на Несебър в борбата му за нов мандат. В хотели в Слънчев бряг са регистрирани хора, които да гласуват на кметския вот.", "date": "2019.10.20", "title": "Николай Димитров: При акцията в дома ми иззеха семейни спестявания - значи ли, че купувам гласове?"}
{"url": "https://www.24chasa.bg/novini/article/7719049", "text": ", е цинично и неприемливо. Това написа във фейсбук лидерката на БСП Корнелия Нинова. Фашизмът и всички негови форми отдавна са получили категоричната осъдителна оценка на цивилизования свят. Такива изказвания хвърлят петно върху страната ни. БСП остава непоколебима срещу всяка дума и действие, които биха могли да реабилитират този мрачен и срамен период от историята.", "date": "2019.10.20", "title": "Нинова за изказването на Тома Белев: Цинично и неприемливо"}
{"url": "https://www.24chasa.bg/novini/article/7719044", "text": "Изследване на Медиана, проведено на принципа на „Facе-to-face” интервюта по домовете на респондентите и представително за гр. София сочи, че към момента (една седмица преди изборите) може да се каже, че кметските избори в София ще се решат на балотажа на 3-ти ноември. Така нареченият патриотичен вот е практически поделен почти поравно между Ангел Джамбазки и Волен Сидеров – съответно четвърти и пети в кметската надпревара. Засега изглежда, че местният парламент ще бъде съставен от много широк спектър политически формации и в него ще присъства 10-11 политически сили. Данните показват, че ГЕРБ ще имат най-голяма група, но ще бъдат далече от формиране на мнозинство и възможност за доминация в общинския съвет. На изборите на 27-ми октомври маже да се очаква висока изборна активност - близо 60 % от избирателите вероятно ще гласуват. 1. Обем на изследваните лица - 551 човека 18 + г. жители на община София 2. Метод - „Facе-to-face” интервюта по домовете на респондентите 3. Извадка - Двустепенна гнездова извадка 4. Представителност - Представително за община София 5. Период на провеждане - Проведено на терен: 14 – 19 октомври 2019 г. ИЗПЪЛНИТЕЛ: Агенция “МЕДИАНА” Изследването е проведено от агенция „МЕДИАНА“ и е реализирано със собствени средства. Проведено е на терен 14 – 19 октомври 2019 г. с 551 човека 18+ години, жители на община София и е представително за общината. Към момента (една седмица преди изборите) може да се каже, че кметските избори в София ще се решат на балотажа на 3-ти ноември. В столицата доминират обществените нагласи за промяна на кмета, но най-малкото на първия тур на изборите те няма да се консолидират около един претендент. Гласовете за промяна се разпръскват в широк диапазон от кандидати. Това дава добри шансове за настоящия кмет, зад който застава напълно консолидираната партия ГЕРБ. Данните показват практически 100% консолидация на симпатизантите на ГЕРБ зад кандидатурата на Йорданка Фандъкова . Данните (към 20-ти октомври) показват леко преимущество (3.5 %) за Йорданка Фандъкова пред основния й опонент Мая Манолова. Борислав Игнатов е трети с близо 10 % от гласовете на избирателите. Така нареченият патриотичен вот е практически поделен почти поравно между Ангел Джамбазки и Волен Сидеров – съответно четвърти и пети в кметската надпревара. Прави впечатление, че Георги Кадиев успява да отцепи близо 2 % от симпатизантите на БСП, които заявяват, че биха гласували за него, а не за кандидата подкрепен от партията. Засега изглежда, че местният парламент ще бъде съставен от много широк спектър политически формации и в него ще присъства 10-11 политически сили. Данните показват, че ГЕРБ ще имат най-голяма група, но ще бъдат далече от формиране на мнозинство и възможност за доминация в общинския съвет. На базата на това изследване не може да се прогнозира крайният резултат от кметската надпревара. До голяма степен всичко зависи от тава дали ще наблюдаваме консолидация на гласовете за промяна – накъде ще се насочат избирателите на Игнатов, Джамбазки, Сидеров, Кадиев, Бонев и другите – или пред урните ще отидат само твърдите привърженици на оставащите в състезанието кандидати. (Във втория случай Йорданка Фандъкова ще победи поради пълната консолидация на ГЕРБ зад нейната кандидатура). На изборите на 27-ми октомври маже да се очаква висока изборна активност - близо 60 % от избирателите вероятно ще гласуват. „А АКО ДНЕС, СЕГА, ИЗБИРАХМЕ КМЕТ НА СОФИЯ, ЗА КОГО ОТ КАНДИДАТИТЕ ЩЯХТЕ ДА ГЛАСУВАТЕ“? „АКО ДНЕС, БЯХА МЕСТНИТЕ ИЗБОРИ В СОФИЯ - С ЛИСТАТА НА КОЯ ПОЛИТИЧЕСКА СИЛА / ПАРТИЯ, КОАЛИЦИЯ, ИНИЦИАТИВЕН КОМИТЕТ/ БИХТЕ ГЛАСУВАЛИ ЗА ОБЩИНСКИ СЪВЕТНИЦИ?“ „ПО-ВЕРОЯТНО Е ДА ГЛАСУВАТЕ ИЛИ Е ПО-ВЕРОЯТНО ДА НЕ ГЛАСУВАТЕ НА ПРЕДСТОЯЩИТЕ МЕСТНИ ИЗБОРИ“", "date": "2019.10.20", "title": "Представително проучване седмица преди изборите: Балотажът в София е сигурен"}
{"url": "https://www.24chasa.bg/novini/article/7719071", "text": "Децата на Цветанка Костадинова и Ивайло Попов са още две жертви на бруталното петорно убийство в Чикаго. Те остават живи, но Искра без баща и баба, а Данаил без майка. Те ни потърсиха няколко дни след ужасното престъпление, за да благодарят на всички, които са помогнали и да ни разкажат какви хора са били техните родители и баба, разказва  . Искра е кръстена на баба си и е дъщеря на Иво от първия му брак. Идва в САЩ когато е едва на 4 месеца. Кръстена е на баба си Искра – също покосена от куршум във фаталната събота. Данаил е син от първия брак на Цветанка. Идва в САЩ преди една година и сега е останал напълно сам. Това е едно от най-трудните интервюта, които съм правил някога. Интервю за необяснимото зло. И човешката съпричастност, помощ и доброта, които може да отключи. Данаил: Дойдох само с майка ми, а сега останах сам тук, в Америка, отнеха живота на моето семейство. Зад мен е цялата българска общност – и в България, и в Америка. Моето семейство, моите приятели – подкрепата е голяма. Двамата с Искра сме заедно, подкрепяме се взаимно в този труден момент… Искра: Има много хора около мен, които са съпричастни, помагат ми, говорят ми, ръката ми държат, силна съм, ще го преодолеем това. – Точно така. Бях на работа, майка ми и баща ми чакаха гости – баба ми и приятеля й. Трябваше да свърша работа в два следобед, но в последния момент шефът ме изпрати да свърша нещо – така се забавих цели три часа. Това не се е случвало никога. Прибрах се в пет, паркирах пред блока и тогава чух последния изстрел. Сърцето ми спря… Благодаря на Господ, спаси ме! Започнах да си задавам въпроси – ако бях там, какво можех да направя. Обаче нищо не мога да върна назад… – Да, със сигурност знаех. – Не, не го видях повече. Искам сега да подчертая нещо важно. Казват, че сме имали пререкания с този човек, че сме имали конфликт. Това е пълна лъжа, това не е вярно. Това престъпление беше извършено от психичноболен човек. С този човек не сме говорили, въпреки че ни беше съсед. Не сме говорили с него, не сме имали пререкания… Искра: Сам живееше, точно до нас – нищо друго. Данаил: Не го познаваме лично, само сме го виждали… Данаил: Вратата е била отворена, докато семейството ми е вечеряло. И той просто е влязъл. – Не, не можах да вляза вътре. Когато пристигнах пред блока, чух изстрела и се скрих в една бензиностанция. Тогава дойде полиция, и те не ме допуснаха да вляза вътре. Беше грозна картина… Данаил: Аз нямам обяснение… Психично болен човек… Искра: Болен човек, всичко ще го издразни. – Във вторник. Говорихме за училище, как изкарвам, как е на работа, неща от деня… – Той беше най-добрият човек, най-честният, доверяваше се на хората. Той, както баба, искаше да направи всички щастливи, даваше на хората каквото може. Много добър човек. – Нямам планове в момента, всичко е много объркано. Аз самият съм много объркан, чувствам една празнота. Това ще го реша по-нататък. – За последно разговаряхме сутринта. Бяхме на работа и двамата, станахме рано сутринта. Не си говорим по принцип рано сутрин, просто пием кафе, обсъждаме нещо за деня. В този ден се показа от вратата, беше много усмихната, махна ми и дойде и ме целуна. Точно тази сутрин… С последната целувка, така ще я запомня. Беше много грижовна майка, много добра жена – тя е детска учителка. Много беше обичана от децата, от колегите си, уважавана от всички. Искам просто да се запомни като една жена, която обичаше всички, която се раздаваше за всички… Трудно ми е… Жена, която не заслужаваше такава съдба. – С всичките й смешки, с танцуването й, с всичките й снимки, които непрекъснато правеше… – Да, той се записа заедно с нея на танци. Всеки петък ходят на ресторанти, на рождени дни – двамата заедно. – Да, много! Не знам… (тук Искра вече не може да сдържи сълзите си) Че много го обичам, че съм му благодарна за помощта… – Че много я обичам! Че ще я накарам да се гордее с мен… Дани: Много бяха щастливи! След случилото се отворихме телефоните им и видяхме, че са си направили снимки 10 минути преди това да се случи. Всички са усмихнати, щастливи, много хубаво ми стана, когато видях тези снимки. Сякаш са усещали, че нещо ще се случи. Дани: Да, така е, много се обичаме. Искра: Много сме им благодарни! Дани: Искам да благодаря на цялата българска общност в Америка за подкрепата. На всички българи и в България, благодаря, че се отзоваха в този труден момент. Искам да благодаря на българския детектив Марио Вълков, че ни помогна изключително много. Искам да благодаря на консула на България в Чикаго Иван Анчев, който беше до мен неотлъчно. Това са хора, достойни за уважение. Искра: Да ценим всеки един момент, защото не знаеш дали това няма да е последният момент с този човек. Последния път, когато видях баба, тя ми каза нещо за косата. Аз имам проблеми с косата, тя ми каза да си правя масажи на главата. Много грижовна беше баба – гледаше как да помогне на другите. Двамата с Дейвид се грижеха за нас. Много добри хора бяха всичките, честни, искрени… – Да, вярвам. Тя ми казваше, че е била точно като мен, когато е била малка. Да, ще живее чрез мен. – Не, това не се прощава! Дани: Бавна, бавна и мъчителна смърт… Ако го качат на бесилото, аз ще съм първият, който ще му бутне столчето. Дани: Не мисля, че този гняв ще утихне. Тази болка ще ни остане за цял живот. Каквото и да направим, няма да върнем нашите близки. Трябва да бъдем силни, да се подкрепяме. Животът просто продължава…", "date": "2019.10.20", "title": "Децата на убитите в Чикаго българи: Никога няма да простим на убиеца"}
{"url": "https://www.24chasa.bg/novini/article/7719100", "text": "Турция потвърди днес изтеглянето на кюрдските бойци от граничния сирийски град Рас ал Аин по силата на споразумението, договорено от САЩ, предаде Франс прес. \"Конвой с около 55 превозни средства влезе в Рас ал Аин и конвой с 86 превозни средства потегли оттам в посока на Тал Тамр\", се казва в комюнике на турското министерство на отбраната, което разпространи и кадри от евакуацията, предаде БТА. Същевременно американският президент Доналд Тръмп каза, че споразумението за примирие в Североизточна Сирия се спазва добре. Той направи това уверение в туит, като се позова на американския министър на отбраната Марк Еспър, предаде Франс прес. От своя страна американският първи дипломат Майк Помпейо заяви, че е оптимист относно ситуацията в Сирия в интервю за Ей Би Си, допълва агенцията. Той допълни, че споразумението, което той договори заедно с американския вицепрезидент Майк Пенс с Турция, се спазва по същество, предаде ТАСС. Помпейо отхвърли обвиненията, че договорката е до голяма степен от полза за Анкара. \"Ние постигнахме резултата, заради който президентът Тръмп ни беше изпратил\", каза държавният секретар, добавя Франс прес. Според сирийската агенция САНА турската армия заедно с поддържащите ги формирования на сирийската въоръжена опозиция са влезли в Рас ал Аин след евакуацията оттам на отрядите на коалицията Сирийски демократични сили, в която доминират сирийските кюрдски бойци, пък съобщава ТАСС. Съгласно споразумението, обявено в четвъртък и договорено от Вашингтон, кюрдските сили трябваше да се изтеглят от граничен сирийски район в замяна на спирането на турската офанзива в Северна Сирия срещу тях, подета на 9 октомври, припомня агенцията.", "date": "2019.10.20", "title": "Турските сили влязоха в сирийския град Рас ал Аин"}
{"url": "https://www.24chasa.bg/novini/article/7719105", "text": "Зелените печелят места на парламентарните избори в Швейцария, но националистическата Швейцарска народна партия е напът да остане водеща, сочат предварителни резултати, цитирани от световните агенции и БТА. Силният резултат на еколози сочи, че Зелените могат да отслабят контрола на десноцентристите върху властта. Двете швейцарски зелени партии получават по-голяма подкрепа на националните избори, докато другите партии не успяват да увеличат процентите си. Швейцарска народна партия (Демократичен съюз на центъра - ДСЦ) се очаква да отстъпи с 3,1 процентни пункта в сравнение с изборите през 2015 година, но запазва водещата си позиция с 26,3 процента от гласовете, според предварителни резултати, излъчени по обществената телевизия Ес Ер Же (SRG), цитирани от ДПА. Левите Зелени се очаква да прибавят 5,6 пункта до 12,7 на сто, а центристката Зелена либерална партия вероятно ще прибави 3 пункта до 7,6 на сто. Социалдемократите и либералите изглежда губят гласове, докато подкрепата за Християндемократическа партия на Швейцария остава почти непроменена (12 на сто), отстъпвайки четвъртата позиция на Зелените. Все още не е ясно дали днешните резултати от вота ще доведат до някакви промени в състава на правителството в обозримо бъдеще, отбелязва АП. Федералното събрание избира седем членове на Федералния съвет (правителството), които взимат решения с консенсус. Държавен глава и глава на правителството е президентът, който се избира от парламента на ротационен принцип между членовете на правителството за срок от 1 година само за един мандат, а гласоподавателите имат правото да се произнасят по политически проблеми чрез пряко гласуване на референдуми няколко пъти годишно.", "date": "2019.10.20", "title": "Зелените печелят места на избори в Швейцария, националистическата партия остава водеща"}
{"url": "https://www.24chasa.bg/novini/article/7719114", "text": "Първи кадри от строителните дейности по изграждането на газопровода “Балкански поток” публикува във фейсбук профила си премиерът Бойко Борисов. Клиповете са от откритата строителна площадка в района на Кнежа, Оряхово и Искър, написа той. Трасето на преносния газопровод ще премине през землищата на 11 области - Варна, Шумен, Разград, Търговище, Русе, Велико Търново, Ловеч, Плевен, Враца, Монтана, Видин. През месец април 2019 г. “Булгартрансгаз” определи за изпълнител на обществената поръчка консорциум “Аркад”, с който сключи договор на 18 септември. Общата стойност на подписания договор при срок за изпълнение на дейностите до 615 календарни дни е 1,1 млрд. евро без ДДС. В понеделник премиерът Борисов ще присъства на въвеждането в експлоатация на първия етап от проекта “Разширение на газопреносната инфраструктура от българо-турската граница до българо-сръбската граница”. Той включва въпросните 11 км газопровод и газоизмервателна станция, разположена непосредствено до компресорна станция “Странджа”. Това са и първите километри от проекта “Балкански поток” в България, посочва премиерът. За строителството на газоизмервателната станция “Странджа” “Булгартрансгаз” е инвестирал 27,7 млн. лв., а за газопровода до нея от турската граница - 47,9 млн. лв.", "date": "2019.10.20", "title": "Борисов: Готови са първите 11 км от “Балкански поток” (Видео)"}
{"url": "https://www.24chasa.bg/novini/article/7719110", "text": "В зверската катастрофа с петима загинали, която стана днес на пътя между София и Варна, недалеч от разклона за омуртагското село Камбурово, има и две деца, потвърдиха от ОД на МВР - Търговище. В търговищката полиция сигналът за произшествието е получен в 15.58 часа. На място разследващите установили, че джип \"Рено\", пътуващ към София, внезапно навлязъл в насрещната лента за движение и се сблъскал челно с лек автомобил \"Ситроен\" с шуменска регистрация. В него пътувало семейство с две деца. Шофьорът на софийския джип, който бил на видима възраст над 60 години, бил сам в колата. Възможно е той да е получил здравословен проблем или да го е заслепило октомврийското слънце и това да е причина да навлезе челно срещу \"Ситроен\"-а. Всички участници в катастрофата са загинали на място.  В \"Ситроен\"-а са починали две деца - момиченце на около 3 и момче на около 10 години. Баща им бил на 45 години, а майка им - на 35 години. В момента огледът на местопроизшествието продължава, а движението е отбито по околни маршрути. На място пристигна и автомобил с мощна лампа, което означава, че огледът ще продължи и по тъмно.", "date": "2019.10.20", "title": "И две деца сред жертвите край Омуртаг"}
{"url": "https://www.24chasa.bg/novini/article/7719127", "text": "Железопътният транспорт във Франция постепенно ще се нормализира още от утре, заяви днес държавният секретар по транспорта Жан-Батист Джебари пред телевизия Бе Еф Ем Те Ве (BFMTV). Той потвърди, че предстои съдът да определи дали стачното движение е законно, предаде БТА. Железопътните служители настояват за подобряване на сигурността след тежък инцидент в Източна Франция по-рано тази седмица, когато 11 души пострадаха след сблъсък между влак и камион на жп прелез. Инцидентът според тях е очевидно доказателство за недостига на персонал във влаковете. След катастрофата машинистът, самият той ранен, трябвало сам да се заеме с пътниците, тъй като бил единственият жп служител на борда поради липсата на кондуктор. Синдикатите се позоваха на правото служителите да спрат работа, ако смятат, че животът или здравето им е сериозно застрашен. Това предизвика големи нарушения в движението на влаковете в петък, както и вчера, през първия ден от училищните ваканции. Днес, на третия ден от протеста, нарушенията са по-слаби, но продължават по три линии на извънградските железници в парижкия регион и една междуградска. Джебари посочи, че преговорите със синдикатите напредват към някакъв вид споразумение, което ще включва назначаване на повече служители по сигурността, базирани на гарите. Той обаче защити движението на влакове само с машинист, без кондуктор или контрольор, като разкритикува профсъюзите, изтъквайки, че това е широко разпространена практика във Франция и други европейски страни.", "date": "2019.10.20", "title": "Графикът на влаковете във Франция ще се нормализира постепенно утре"}
{"url": "https://www.24chasa.bg/novini/article/7718948", "text": "„През следващите 4 г. ще бъдат изградени две много важни пътни връзки за „Дружба“ – продължение на бул. „Копенхаген“ и реконструкция на бул. „Димитър Пешев“. Това каза Йорданка Фандъкова, кандидат за кмет на София, на среща с граждани от район „Искър“, съобщиха от пресцентъра на ГЕРБ. „За да се свърже ж.к. „Дружба“ с метростанция 18 и ж.к. „Младост“, ще изградим продължението на бул. „Копенхаген“. Залагаме и продължение на съществуващата трамвайна линия №23 - от последната спирка в „Дружба“ до метростанция 18. По този начин „Дружба“ и „Младост“ ще се свържат допълнително с градски транспорт“, обясни Фандъкова. Тя каза, че вече се работи за цялостна реконструкция на бул. „Димитър Пешев“, който да свърже индустриалната зона в „Дружба“ с бул. „Цариградско шосе“. По този начин се изнася трафикът от зоната към автомагистралите „Тракия“ и „Хемус“. За първия етап от реконструкцията на бул. „Димитър Пешев“ - от ул. „Обиколна“ до бул. „Цариградско шосе“ е изготвен проект, а участъкът до ул. „Искърско шосе“ се проектира в момента. Фандъкова обясни, че територията на парка при езерото ще бъде запазена от строителството и се разглеждат вариантите за придобиване на реституираните в парка частни терени. В срещите с гражданите участваха и кандидатът за кмет на район „Искър“ Ивайло Цеков, кандидатите за общински съветници Лорита Радева и Стефан Марков, както и народният представител Валентин Радев.", "date": "2019.10.20", "title": "Свързват \"Дружба\" и \"Младост\" с продължение на бул. \"Копенхаген\", реконструират  и булевард „Димитър Пешев“"}
{"url": "https://www.24chasa.bg/novini/article/7719139", "text": "Осъденият за убийство Джок Полфрийман беше пуснат на свобода. Ярка беше обществената реакция срещу предсрочното му освобождаване. Полфрийман даде обширно изявление, в което се извини на роднините на убития Андрей Монов. Пред  той даде и първото си самостоятелно интервю, в което уверява, че няма да избяга от България. „От МВР са съобщили на медиите, че ще бъда освободен. Аз и адвокатът ми не сме били уведомени от никого. А журналистите чакаха пред затвора от сутрин до 6-7 часа вечерта”, разказа Полфрийман. „Попитах полицията и началника на затвора има ли друг изход да изляза от затвора, не искам да се срещам с журналисти. Но те казаха, че няма друг изход”. „Казах на полицията в Бусманци, че няма да бягам. Като някой виновен човек или някой страхливец. Съжалявам за смъртта на Андрей Монов, но целта ми беше да спася живота на някого, а не да отнема живота на някого”, заявява австралиецът. „Не съм бил престъпник преди това, не съм бил наркодилър, не съм бил част от ОПГ. Аз бях в професионалната армия в Британия. Не съм criminal”, казва още Джок Полфрийман. „Няма да бягам. Семейството ми е купило 6 билета за прибиране в Австралия, паспорт имам от първия ден на освобождаването. Паспортът ми беше иззет от МВР. Нямам документ за самоличност, имам заповед за освобождаване”, казва Полфрийман.", "date": "2019.10.20", "title": "Джок Полфрийман: Няма да бягам от България"}
{"url": "https://www.24chasa.bg/novini/article/7719174", "text": "Визита в болницата при Стефан Данаилов е направила Корнелия Нинова днес. Соцлидерката бе изловена от наш читател как излиза от Военномедицинска академия в неделя следобед. За визитата при Ламбо потвърдиха и от екипа й. Нинова използвала прибирането си за ден до София между две визити - във Видинско в събота и в Хасковско в понеделник, за да види лично как е Данаилов. Големият актьор, който би поставен преди дни на командно дишане и в изкуствено кома, вече диша сам. Държи се, а Нинова днес му дала кураж.", "date": "2019.10.20", "title": "Нинова при Ламбо във ВМА, дава му кураж"}
{"url": "https://www.24chasa.bg/novini/article/7719178", "text": "Пловдив ще остане град с дясно управление, защото пловдивчани са интелигентни хора и ще направят верния избор за предстоящия вот. Това заяви при участието си в предаването „Беновска пита” по Канал 3 кандидатът на ГЕРБ за кмет на Пловдив Здравко Димитров. „Имах много срещи с граждани, с бизнеса, с работници, синдикати. На хората не им е безразлично кой ще спечели изборите. Пловдивчани искат решения на проблемите, администрацията да работи в полза на бизнеса. Искат да има чуваемост и прозрачност”, заяви Димитров. „Чистият въздух, питейната вода, ясли и детски градини, са нещата, които вълнуват най-много хората. Ще се съберем след изборите с моите основни опоненти да начертаем бъдещето на Пловдив за 15-20 години”, заяви още кандидатът за кмет на ГЕРБ. Той отбеляза, че Пловдив се разви правилно и добре за последните 8 години при управлението на ГЕРБ, спрямо четирите години при кмета Славчо Атанасов, управлявал заедно с БСП. Здравко Димитров подчерта, че трябва да се надгражда постигнатото от дясното управление в Пловдив. На въпрос какво би променил, когато стане кмет, кандидатът на ГЕРБ посочи на първо място отношението на администрацията към гражданите. „Трябва да има по-голяма чуваемост към хората, на следващо място – да се вземат мерки за трафика, който е ужасен. Ако го оставим така, ще блокираме града. Трябва да имаме зелена вълна, кръстовища на две нива, да се изведе трафик извън града, като се довърши Околовръстното шосе”, продължи Димитров. И съобщи, че в началото на следващата седмица премиерът Бойко Борисов ще дойде в Пловдив за откриването на поредния участък от Околовръстното. Предстои и откриването на завод за фарове на автомобилен гигант в индустриална зона Куклен. Димитров обеща задължително да направи ревизия на състоянието на общинската хазна. „Трябва да е ясно върху какво стъпваме. Със сигурност трябва да се увеличи събираемостта на данъците”, каза още Димитров , Той отново подчерта, че иска да осигури добри условия за бизнес, за да дойдат инвеститори, които да създадат бизнес с добавена стойност, който може да дава и по-високи заплати на пловдивчани. „Да направим Пловдив по-добър град”, призова на финала Здравко Димитров, посочвайки мотива да се кандидатира като кмет.", "date": "2019.10.20", "title": "Здравко Димитров: Пловдив ще остане град с дясно управление"}
{"url": "https://www.24chasa.bg/novini/article/7719181", "text": "Временно се ограничава движението в двете посоки по път III-6004 Горна Малина – Белопопци поради ПТП, съобщиха от пресцнетъра на Агенция \"Пътна инфраструктура\". Движението се осъществява по обходен маршрут: Белопопци – Байлово – Голема Раковица – Огняново – Доганово – Елин Пелин – път I-6 София – Горна Малина.", "date": "2019.10.20", "title": "Катастрофа затвори пътя Горна Малина – Белопопци"}
{"url": "https://www.24chasa.bg/novini/article/7719158", "text": "Турската офанзива в Северна Сирия ще бъде възобновена, ако изтеглянето на кюрдските милиции Сили за защита на народа (СЗН) не завърши в рамките на пет дни, предупреди турският президент Реджеп Тайип Ердоган в Истанбул, съобщи Ройтерс. Ердоган каза, че е казал на страните от Европейския съюз, както и на делегацията от САЩ, с която постигна споразумение, че операцията ще продължи, ако изпълнението на договореностите се бави, предаде БТА. Бойците на предвожданите от кюрдите Сирийски демократични сили са напуснали град Рас ал Аин в Северна Сирия и вече нямат въоръжено присъствие там, каза техен говорител, цитиран от Асошиейтед прес. Говорителят Кино Габриел заяви, че днешната евакуация е част от постигнатото с посредничеството на САЩ споразумение за временно спиране на военните действия с Турция. Напускането на кюрдските бойци би отворило пътя за изтеглянето им от по-обширна територия по границата между Сирия и Турция като част от споразумение между САЩ и Турция. Te се споразумяха в четвъртък за петдневно примирие в Североизточна Сирия, което да позволи на силите на СЗН да се изтеглят от \"зоната за сигурност\", която Турция желае да установи. Турският президент заяви днес, че очаква САЩ да спазят обещанията си и да не използват тактика на протакане.", "date": "2019.10.20", "title": "Ердоган: Подновяваме операция в Сирия, ако изтеглянето на кюрдите не завърши до 5 дни"}
{"url": "https://www.24chasa.bg/novini/article/7719191", "text": "Най-големите вестници в Австралия ще се обединят в нетипичен за местната медийна индустрия протест срещу неотдавна прието законодателство, ограничаващо свободата на медиите, предаде Ройтерс. Утре водещите издания ще се появят с челни страници, които ще изглеждат силно редактирани. Тоест на тях ще има новини, в които повечето от думите ще бъдат почернени, предаде БТА. Протестът цели да се упражни обществен натиск върху правителството, за да освободи то журналистите от обхвата на приложение за законите, ограничаващи достъпа до чувствителни информации, да въведе добре функционираща система за свободен информационен достъп и да завиши стандартите за завеждане на искове за клевета. В протеста ще участват издания на местното звено на медийната корпорация на Рупърт Мърдок - Нюс Корп, на Найн Ентертеймънт, както и сайтът на финансираната от правителството корпорация Ей Би Си. \"Протестът ще е за защита на основното право на всеки австралиец да бъде подобаващо информиран за важните решения на правителството, взимани от тяхно име\", каза изпълнителният директор на Найн Ентъртеймънт Хю Маркс. Изпълнителният директор на Нюз Корп Острелейжа Майкъл Милър пък заяви, че хората \"трябва винаги да се съмняват в правителства, които искат да ограничат тяхното право да знаят какво се случва\". Правителството добави разпоредба в защита на разобличителите, когато затегна законите за контрашпионажа през 2018 г., но въпреки това медийните организации казват, че свободата на словото остава ограничена. Световното внимание беше насочено срещу медийната свобода в Австралия тази година, когато съдебна заповед попречи на медиите да съобщават, че бившият ватикански ковчежник кардинал Джордж Пел е бил признат за виновен по обвинения в сексуално посегателство. Тогава някои медии съобщиха, че неидентифицирана личност е била призната за виновна, но някои чужди медийни компании посочиха името на Пел, защото са извън обхвата на австралийската юрисдикция. Прокурори сега искат налагане на глоби и затворнически присъди за около 30 австралийски журналисти и издатели заради начина, по който са отразили процеса. Пел пък обжалва присъдата си. През юни полицията нахлу в офиса на Ей Би Си в Сидни и в дома на редактор от Нюз Корп по подозрения, че са се сдобили с национални тайни. По време на полицейските операции полицията проучи около 9000 файла в Ей Би Си и дори ровичка из чекмедже с бельо на редакторка от Нюз Корп. Всичко това предизвика осъдителни коментари от страна на международната общност. Би Би Си нарече полицейските обиски дълбоко обезпокояващи. Ей Би Си пък каза тогава, че обискът в нейния офис е бил във връзка с публикации от 2017 г. относно обвинения за неуместно поведение на военни в Афганистан. Нюз Корп пък каза, че обискът у неговата служителка е бил свързан със статия за правителствени планове за шпионаж на австралийски имейли, текстови съобщения и банкови сметки.", "date": "2019.10.20", "title": "Най-големите австралийски издания заедно срещу ограничаването на свободата на словото"}
{"url": "https://www.24chasa.bg/novini/article/7719032", "text": "Под заглавие \"Посрещнете най-влиятелната жена във Вашингтон, която не се казва Нанси\" изданието \"Политико\" публикува голяма статия за новия управляващ директор на Международния валутен фонд (МВФ) Кристалина Георгиева и предизвикателствата, които я чакат на този пост. Изданието отбелязва, че новият шеф на МВФ трябва да обедини света в момент, в който водещите икономики спорят относно глобалното икономическо забавяне и вдъхновената от Тръмп търговска война, предаде БТА. Свикнете да произнасяте името Кристалина Георгиева. Тя е най-влиятелната жена във Вашингтон, която не се казва Нанси, пише \"Политико\" и отбелязва, че новата й позицията върви ръка за ръка с изключително сериозни предизвикателства. Сред трудностите за преодоляване, изброени от изданието, са забавянето на световния икономически растеж в 90 процента от света, задаваща се рецесия, забавяне на търговията на фона на американско-китайския търговски конфликт и несигурността около Брекзита. Освен това, отбелязва изданието, \"членовете на МВФ\" не са съгласни по много въпроси - от това как да подкрепят растежа до това как да бъдат управлявани. А управлението на Георгиева вероятно допълнително ще ги извади от зоната на комфорт, според изданието. Георгиева иска да отдалечи Фонда от традиционните му корени и да се занимава с \"човешката сигурност\" (любима фраза на Георгиева), да предоставя превантивни икономически грижи, а не наказателно икономическо лечение. На практика това означава да се подкрепи равенството между половете, да се насърчат зелените инвестиции и да се хармонизират световните институции, каза пред \"Политико\" ирландският финансов министър Паскал Донъхоу. Макар Георгиева да иска да разшири дневния ред на МВФ, всъщност тя ще има по-малко пространство за маневри, отколкото на предишния си ръководен пост в Световната банка, пише изданието. Георгиева ще трябва да се справи с изпълнителния съвет на МВФ и с доволния персонал на Фонда, който до голяма степен се ползва от освободени от данъци заплати и удобно работно време, допълва \"Политико\". Изданието отбелязва още, че Георгиева е доктор по икономика и има 30-годишен стаж в световни и регионални институции като Световната банка, ООН и ЕС. Според \"Политико\" управляващият директор на МВФ ще трябва да активизира личните си връзки с лидери като Владимир Путин, Нарендра Моди, Ангела Меркел и Еманюел Макрон, за да засили влиянието на МВФ. За да се разбере програмата на Георгиева и съюзниците, с които тя ще работи, означава да се разбере по-конкретно Франция, която е оглавявала МВФ през 49 от последните 56 години, възприемайки поста почти като неин собствен, отбелязва изданието. \"Политико\" припомня тук, че Франция е оказала огромна подкрепа за кандидатурата на Георгиева за ръководител на Фонда. Френското правителство споделя холистичните виждания на Георгиева как да задвижи растежа - с инвестиции в жените, зелена икономика и дигитална революция, пише \"Политико\", допълвайки, че Кристалина Георгиева и Франция ще имат общ дневен ред през 2020 година и след това, но за да има успех само Франция няма да е достатъчна на Георгиева. Според изданието тя ще се нуждае от американски съюзници и вече има някои като Иванка Тръмп и президента на Световната банка Дейвид Малпас в допълнение към връзките, които тя е установила в администрациите на президентите Буш и Обама. Георгиева и американската администрация вече имат съвпадения във възгледите за равенството на половете, отбелязва изданието. Според \"Политико\" най-голямо напрежение между САЩ и управляващия директор на МВФ може да породи политиката за борба с климатичните промени. Георгиева използва някои от първите си появи на срещите на МВФ тази седмица, за да обяви, че климатичните рискове скоро ще бъдат интегрирани в икономическия надзор и препоръките на МВФ, отбелязва изданието. Според \"Политико\" най-трудната задача от всички пред Кристалина Георгиева може да се окаже Китай, който е недоволен от нежеланието на развитите икономики да предоставят на нововъзникващите икономики по-голямо влияние в сложната система за гласуване на МВФ и на този фон Пекин развива собствени инфраструктурни проекти и инвестиционни банки през последните пет години. Самир Сюлейманов, ръководител на отдела за стратегически инициативи в Световната банка, посочва, че макар Кристалина Георгиева \"разбира се, да има собствени възгледи\", нейната специална сила е да намира заслужаваща доверие обща позиция. Това, за което няма талант Георгиева, е да понася глупаци и тези, които се опитват на нарушат и преиначат правилата, отбелязва изданието. \"Политико\" допълва още, че под милата усмивка на българката и позитивния, любезен начин на говорене се крие желязна воля.", "date": "2019.10.20", "title": "\"Политико\" за Кристалина Георгиева: Най-влиятелната жена във Вашингтон"}
{"url": "https://www.24chasa.bg/novini/article/7718768", "text": "“Ще вземем всички необходими мерки, за да предотвратим презастрояването в квартала. Нещо повече - с промените в плановете ще дадем пример на много други райони как може да се планира разрастването на даден квартал по предварително приети от всички правила”, заяви арх. Румен Русев по време на среща с гражданите на Горубляне. Арх. Русев изпълнява длъжността кмет на район Младост почти две години. След множество скандали и смяна на районни кметове, той успя бързо да въведе ред в работата на администрацията и започна да решава изоставените с години проблеми на района. Въведе важни регулации в Горубляне, където се очаква скоро да бъде реализиран проект за нов квартал с къщи. В момента е кандидат за нов мандат от ПП Атака за районен кмет и общински съветник.", "date": "2019.10.20", "title": "Арх. Румен Русев: Трафикът на \"Горубляне\" е първата ми задача в новия ми мандат"}
{"url": "https://www.24chasa.bg/novini/article/7718776", "text": "Витоша трябва да е достъпна за гражданите и гостите на София. Решението е възстановяване на въжените линии. Необходими са инвестиции и за изграждането на екопътеки. В никакъв случай не трябва да се допуска застрояването на планината с къщи, хотели и ресторанти. Вече има достатъчно такива. Това каза лидерът на БСП – София и водач на листата Калоян Паргов на среща под мотото „Град в планината, планина в града. Защо Витоша остава недостъпна?“. В срещата взеха участие кандидатите за общински съветници Христо Монов и Христо Чакъров и за кметове на Мърчаево Снежанка Лашкова и на Владая Николай Иванов. Събитието се състоя пред на началната долна станция на Княжевския лифт, който е първият кабинков лифт в България, но от години не работи. Това съобщиха от пресцентъра на БСП-София. „Вече има ясен собственик с ясен план за реновация на съоръженията. Оттук нататък всяко забавяне ще е по вина на Столична община. Тя трябва да поеме инициативата“, убеден е Паргов. Той посочи, че собственикът е международно призната фирма с добра репутация. „След 3-ти ноември, новият кмет и новият Столичен общински съвет трябва да покажат консенсус по темата и да предприемат необходимите действия за премахване на нормативните противоречия, свързани със Закона за горите и Плана за управление на Витоша. Сега ситуацията е „единият разрешава, а другият – не“, обясни лидерът на БСП – София. Калоян Паргов счита, че това може да стане само с решителната подкрепа на държавата, тъй като част от нормативната наредба е в нейни ръце. „Ние от БСП сме против усвояване на горския фонд и територия от Националния парк „Витоша“ за ресторанти и хотели. Единствено са нужни съоръжения, които да улеснят достъпа до планината и я направят привлекателна дестинация за зимни спортове“, обясни водачът на листата на социалистите в София. „Това би дало основание София отново да кандидатства за домакин на зимна олимпиада, нещо което не се е случвало от много години“, изтъкна Калоян Паргов.", "date": "2019.10.20", "title": "Калоян Паргов: Витоша трябва да е достъпна, решението е възстановяване на въжените линии"}
{"url": "https://www.24chasa.bg/novini/article/7718786", "text": "Около 1 часа на 19 октомври, на кръстовището на бул. „Васил Априлов“ и ул. „Дилянка“, автопатрул на пловдивското Трето РУ спрял мъж с цел извършване на проверка. При вида на униформените, той побягнал, но бързо бил догонен от тях и задържан. Това съобщиха от МВР. Оказало се, че е на 37 години, с множество криминални регистрации за кражби и грабежи, осъждан. Докато полицейските служители изпълнявали задълженията си по служба, друг мъж ударил с ръка и счупил стъкло на дясната врата на патрулния автомобил, след което също побягнал. Малко по- късно 24- годишният се явил в районното управление, където бил задържан, а по случая- образувано досъдебно производство.  ", "date": "2019.10.20", "title": "Задържаха двама, бягали от полицията и трошили патрулка в Пловдив"}
{"url": "https://www.24chasa.bg/novini/article/7718793", "text": "„От името на ДПС искам да ви уверя, че ако община Баните избере нашата коалиция, ДПС ще подпомага местната власт по начина, по който го виждате и в съседните общини.“ Това каза по време на предизборна среща с жители на община Баните председателят на ДПС Мустафа Карадайъ. ДПС подкрепя кандидата за кмет на община Баните Ферад Емин, който е издигнат от местна коалиция с участието на ДПС. Карадайъ каза, че много хора ще дойдат и ще обещават много неща. Най-много ще обещават тези, които нямат намерение да вършат нищо. Но ние знаем, че кой каквото и да обещава, ако ние не си свършим нашата работа, никой няма да ни я свърши, обяви той. Вие ще решите откъде и от кого каква подкрепа може да очаквате, призова лидерът. Ние в ДПС сме част от коалицията и сме тук да изразим нашата подкрепа на тези кандидати, каза Каадайъ. Ферад Емин е борбения човек, който през годините е направил така, че да се случат ред инвестиции в общината, независимо, че не сме участвали пряко в местната власт, каза Карадайъ и даде пълната си подкрепа за Ферад Емин. Всеки един значим проект, който се е случвал в Баните, той се случвал благодарение на активната работа на Ферад Емин и подкрепата на ДПС, обяви Мустафа Карадайъ. Но това не е достатъчно. Има още много работа за вършене в община Баните. Трябва да се доверим, да гласуваме доверие на нашите кандидати и да им възложим отговорността да решават тези проблеми, а те да имат очите да чукат на вратата на ДПС, изтъкна още лидерът. Карадайъ каза, че големите партии получават гласове от четири големи града, те са длъжни да обръщат внимание към тези градове. ДПС получава гласовете си от Родопите, Делиормана и от нашите населени места, каза още той. Както го потвърждават и от Брюксел, ДПС за всичките тези 30 години се превърна в еталон за управление на малките общини. И няма нужда Брюксел да ни го казва това в Баните, защото е достатъчно да погледнем оттук, какво се случва през годините в Мадан, Рудозем и Неделино, обясни още председателят на ДПС. Карадайъ каза, че през последните години държавата ни върви по инерция, няма приоритети и програми. Ако вървим по инерция, ще продължаваме да бъдем в дъното на Европа. Ние от ДПС имаме програма за ускорено догонващо развитие на страната и догонващо развитие на средните европейски стандарти, обясни лидерът на ДПС. От такава програма има нужда нашата Родина, за да може не нашите младежи да бягат в Европа, а да има среда и условия да си изкарват хляба в местата, където сме се родили, добави той. На предизборната среща присъстваха и евродепутатът Атидже Алиева-Вели и областният председател на ДПС Смолян Салих Аршинси.", "date": "2019.10.20", "title": "Мустафа Карадайъ от Баните: ДПС се ангажира с решаването на проблемите ви!"}
{"url": "https://www.24chasa.bg/novini/article/7718800", "text": "След като Австрийската партия на свободата /АПС/ деактивира страницата във \"Фейсбук\" на Хайнц-Кристиан Щрахе, отказвайки да задоволи претенциите на бившия партиен лидер за получаване на права на администратор, Щрахе обяви намерението си да разреши въпроса по съдебен ред, предава БТА. На своите фенове той обеща: \"ще се завърна не само във \"Фейсбук\". Щрахе даде срок до петък вечер за получаване на правата на страницата със 786 000 последователи - втората по многочисленост партийна страница в Австрия - но партията не се съобрази с това негово искане. Деактивирана беше и страницата и на Филипа Щрахе с 31 000 последователи. В съобщение за медиите на АПС се казва, че от юридически съображения е невъзможно Щрахе да получи правата на администратор на страницата, тъй като тя е създадена и поддържана с партийни финанси и персонал. И двете страници на семейство Щрахе са собственост на партията, обобщава информацията. Според адвоката на Щрахе, направил изявления за осведомителната агенция АПА, действията на АПС са израз на безпомощност и показват липса на кризисен мениджмънт. Хайнц-Кристиан Щрахе реагира на събитията, като написа на личната си страница с 51 000 последователи: \"всеки край е ново начало, спокойно, ще се завърна не само във \"Фейсбук\". Както смятат политически наблюдатели тук, има вероятност новосъздадена \"партия на Щрахе\" да привлече членове в редиците си. Според проучване на общественото мнение от последните дни около 14 процента от избирателите на АПС са отбелязали като съвсем сигурно и 35 процента като възможно да гласуват за партия с Филипа и Хайнц-Кристиан Щрахе. Избирателите, които по-скоро биха се въздържали, са 19 процента, а 24 процента са категорично против подобна нова партия. От друга страна обаче същото проучване сочи, че само 4 процента са съвсем сигурни, че ще гласуват за Щрахе, 12 процента отбелязват това като вероятно. Данните не сочат голям превес в полза на Щрахе, коментира авторът на изследването. Името Щрахе има все още потенциал, но ако прокуратурата повдигне обвинение във връзка със злоупотребата с партийни пари, по която се води разследване, това ще е краят на листата Щрахе. На първи октомври Хайнц-Кристиан Щрахе обяви, че изцяло се оттегля от политиката, преди това съществуваха слухове, че ще се яви със собствена партия на провинциалните избори във Виена, които ще се състоят през 2020 година. Все още не е ясно дали съпругата му Филипа Щрахе ще приеме депутатския мандат, който спечели, тъй като помоли за време за размисъл, изтичащо идната седмица. АПС вече заяви, че тя няма да бъде приета в парламентарния клуб на партията.", "date": "2019.10.20", "title": "Крайнодесен австрийски политик се закани да съди \"Фейсбук\""}
{"url": "https://www.24chasa.bg/novini/article/7718808", "text": "На кратка среща с главния преговарящ на ЕС за Брекзит Мишел Барние посланиците на страните членки в ЕС официално дадоха началото на процеса по ратификация, съобщиха дипломатически източници, пожелали анонимност, предава БТА. Те обърнаха внимание на искането за отлагане на Брекзит, представено снощи, каза един от дипломатите. През следващите дни председателят на Европейския съвет Доналд Туск ще се консултира с европейските лидери по молбата, взимайки предвид случващото се от британска страна, допълни той. Ситуацията във Великобритания е много неясна, каза друг европейски източник, отбелязвайки, че блокът не иска да подкрепи отлагането на Брекзит само за да открие след това, че британският парламент всъщност е ратифицирал сделката. Той допълни, че не е изключено двете страни да ратифицират споразумението до 31 октомври, отбелязвайки, че би могло все пак да има \"техническо\" удължаване\" за приключване на процеса. Британският и Европейският парламент трябва да ратифицират сделката по Брекзит, с която ще бъде заменено по-рано договорено споразумение, отхвърлено от британските депутати, преди 31 октомври, за да се гарантира плавното, организирано излизане на Великобритания от ЕС. Определеният график обаче е под въпрос, след като вчера депутатите в Лондон отложиха първоначалното гласуване на споразумението. Тази стъпка принуждава Джонсън да иска тримесечно отлагане на Брекзит, но той лично е срещу това. За съжаление, парламентът пропусна възможността да даде тласък на процеса на ратификация за новото споразумение за напускане, написа снощи Джонсън на Туск. Убеден съм, че ще приключим процеса до 31 октомври, допълни той. Председателят на Европейския съвет получи три писма от Лондон - неподписано от премиера ксерокопие на законодателния текст, задължаващ правителството да поиска отлагане с три месеца, обяснителна бележка от посланика на Великобритания в ЕС Тим Бароу, че документът се изпраща изрично по инициатива на парламента, и лично писмо, вече с премиерския подпис, в което той заявява, че не желае отсрочка. Според споразумението за Брекзит европейските закони ще важат за Великобритания през един преходен период. Без споразумението Брекзит може да доведе до краткосрочен хаос и неизвестност за гражданите и компаниите.", "date": "2019.10.20", "title": "Източници от ЕС: Няма решение за отлагането на Брекзит"}
{"url": "https://www.24chasa.bg/novini/article/7718813", "text": "Руската държавна атомна корпорация Росатом съобщи, че със сръбското министерство на образованието, науката и развитието на технологиите е подписала в събота, по време на посещението на руския премиер Дмитрий Медведев в Белград, споразумение за сътрудничество за изграждане на център за ядрени науки, технологии и иновации, съобщи Танюг. Центърът, както съобщи Росатом, ще има реактор с повече предназначения за изследвания с всички съпътстващи системи, оборудване и лаборатории, предава БТА. Центърът за ядрени науки, технологии и иновации, който заедно ще изградим в Сърбия, представлява иновативен проект, основан на най-развити ядрени технологии. Проектът е резултат от нашето дългосрочно сътрудничество в тази област и традиционните връзки на руските и сръбските ядрени изследователи, заяви директорът на Росатом Алексей Лихачов. Той посочи, че двете страни искат да осъществят на практика този проект възможно най-скоро.", "date": "2019.10.20", "title": "Росатом подписа споразумение със Сърбия за изграждане на ядрен изследователски център"}
{"url": "https://www.24chasa.bg/novini/article/7718837", "text": "БМВ 320 с шуменска регистрация удари челно учебен автомобил Тойота Корола по панорамния път към Паметник \"Създатели на българската\" държава днес преди обед. В болница са откарани четирима - двамата водачи, пътничка в БМВ-то и пътничка в учебната кола, съпруга на инструктора. Очевидци разказаха пред  , че МБВ-то се спускало надолу с висока скорост. Младият мъж зад волана изгубил контрол над колата, навлязъл в насрещното и ударил челно Тойотата. На място са пристигнали 3 линейки, които откарали пострадалите в болница. Според колега на автоинструктора той е добре, но жена му, която се возила на седалката до него, е пострадала по-сериозно. По-късно от пресцентъра на полицията уточниха, че зад волана на БМВ-то е бил 21-годишен шуменец. Мъжът зад волана на Тойотата е на 69 години. В МБАЛ-Шумен установили, че 65-годишната съпруга на шофьора на учебната кола е с фрактури на четири ребра в ляво, лява раменна кост и лява бедрена кост. В БМВ-то е пътувало момиче на 17 години, което е с фрактура на раменната кост. Изследванията показали, че двамата шофьори са без наранявания. Тествани са за алкохол, пробите им са отрицателни, уточниха от полицията.", "date": "2019.10.20", "title": "Жена и младеж пострадаха след челен удар край Шумен"}
{"url": "https://www.24chasa.bg/novini/article/7718840", "text": "Четирима са приети в болница. Животът на никого от пострадалите не е застрашен, уточниха силите на реда. Пострадалите са седели пред кафене на площада в центъра на града, намиращ се близо до германската граница. Инцидентът е станал около 5.30 ч. местно време (6.30 ч. бълг. време), предава БТА. Макар мотивите на мъжа, врязал колата си в посетителите на кафенето, първоначално да не са били ясни, полицията уточни, че инцидентът се е случил след спор. Силите на реда съобщиха, че знаят кой е шофьорът, който е избягал от местопрестъплението. Заради случилото се е бил арестуван още един мъж.", "date": "2019.10.20", "title": "Мъж вряза кола в кафене на градски площад в Холандия, петима са ранени"}
{"url": "https://www.24chasa.bg/novini/article/7718843", "text": "„Трябваше да бъдат отправени покани към Северна Македония и към Албания за започване на преговори за членство в ЕС, защото всяко действие и бездействие, както в живота, така и в политиката, има своите последици. Знакът, който Европейският съвет даде, е много негативен - за двете страни, и за Западните Балкани като цяло. Още повече, че стана ясно, че причините не са в тях – и двете правителства положиха сериозни усилия за редица реформи, които повечето от страните-членки не биха могли да направят. Тези усилия изискват кураж, който премиерите Заев и Ципрас демонстрираха и платиха политическа цена в името на една голяма цел, в името на добросъседството и на европейското бъдеще на региона.“ Това заяви лидерът на ПЕС Сергей Станишев в интервю за предаването „Неделя 150“ на  . Според него в дадения случай ЕС не спази собствените си обещания. “Всички знаят, че основаната причина е позицията на президента Макрон, който обяви, че иска промяна на вътрешния механизъм на ЕС за характера на воденето на преговорите. Да го беше направил преди една година! Или дори през юни т.г., когато въпросът отново се обсъждаше. Но когато се прави политика на инат, се получава така и последиците ще са за целия регион. С такива игри не се трупа авторитет.“, подчерта Станишев. Според него основната причина в дадения случай е вътрешна за Франция, и е обидно, че Макрон, който се заявява като реформатор, прави много по-малко реформи в своята страна, а дава оценки на другите. Лидерът на европейските социалисти определи случилото се като историческа грешка и изрази надежда тя да бъде преодоляна в рамките на следващата година. Станишев обърна внимание, че трябва да бъде разобличена постоянно повтарящата се измама, че двете страни не са готови за членство в ЕС. „Естествено, че не са готови, но самият процес на преговори ще продължи дълго, механизмите са променени и има много по-сериозни изисквания за постигане на резултати преди членството в ЕС. Всички знаят, че това ще отнеме години. Дали ще бъдат 7, 8 или 10 никой не може да каже, зависи от самия процес и от усилията на страните. Но когато им казваш „не“ и вратата продължава да бъде затворена, ти обезкуражаваш тези, които правят реформи и търсят добросъседство, нов стил и дух на отношенията в региона. И даваш аргументи на националистите и на ксенофобите, които през 90-те години предизвикаха тези ужасни конфликти на Балканите.“, допълни евросоциалист №1. Той определени желанието на Зоран Заев за предсрочни избори като поредна смела постъпка от негова страна. Лидерът на ПЕС се обърна към онези, в това число и в България, които гледаха на процеса като възможност за извиване на ръце и които настояваха до 15 октомври т.г. да приключи работата на съвместната историческа комисия. Той подчерта, че когато започнат преговорите, ЕС ще има повече механизми за въздействие, защото иначе хората ще са изкушени да дадат властта отново на политици като Груевски. “Помним какви бяха отношенията с България тогава - в продължение на 10 години той намираше всички поводи и аргументи, за да не подпише Договора за добросъседство. Нямаше никакъв сериозен напредък. Винаги се намираха причини да не се върви напред и да не стартира един труден и болезнен процес, с воля и поглед в бъдещето. В миналото винаги можеш да се удавиш!“ По отношение на позицията, изразена от вицепремиера Красимир Каракачанов, че Брюксел заявява на Скопие и Тирана, че не са готови, да се поправят и да опитат пак, Станишев отбеляза, че е „несериозно, а и нечестно. В крайна сметка Каракачанов има близо до нулева заслуга за членството на България в ЕС, за да дава съвети на други. Подобна позиция категорично не помага по никакъв начин на българския интерес и каузи.” Засега няма нищо драматично по отношение на формирането на новата Европейска комисия, която няма да започне работа на 1 ноември т.г., но би било добре да се ускори процесът като Франция номинира друг кандидат за европейски комисар, заяви Станишев. „За социалистите обаче е много важна работната програма на новата Комисия. През лятото, когато получи, макар и минимална подкрепа от Европейския парламент, Урсула фон дер Лайен пое много конкретни ангажименти, в това число писмени. И социалистите ще настояваме в работната програма на Комисията, за която отговаря наш вицепрезидент Марош Шефчович, тези ангажименти да бъдат много конкретно изписани. Това ще бъде сериозен политически успех, защото Социалният стълб, за който се борим от години, ще стане реалност чрез конкретни механизми. Става дума и за защитата на социалните права на хората на труда и за справедливия преход към по-нисковъглеродна икономика чрез финансов механизъм за преустройство на отделни региони, за Младежкия план и много други аспекти. Това е последен шанс тази Комисия, нейната програма, нейните действия да възстановят доверието на хората в ЕС. И ние, както и преди изборите чрез нашия Манифест, така и сега със силния ни отбор начело с Франс Тимерманс, ще се борим за тази промяна. Тимерманс е първи вицепрезидент на Комисията, с изпълнителни функции, и ще отговаря за целия пакет за справедлив преход към устойчиво развитие, зелена икономика. Другите наши комисари, отговарят за ключови ресори като например икономика. Искаме този т.нар. Пакт за стабилност да стане много по-гъвкав и да се насочи към инвестиции в производство и устойчиви работни места, да отчита реалностите във всяка една страна.\" По отношение на Брекзит Станишев каза, че е важно да се избегне най-лошият сценарий - напускане на Великобритания без споразумение, защото той би имал тежки икономически и социални последици върху много граждани, които живеят там, включително и над 280 хиляди българи. \"Случващото се е резултат от политически игри и безотговорност на политиците около самия референдум, защото те създадоха очаквания, които после не можеха да бъдат реализирани. Хвърлиха страната в политически хаос и върви една игра на нерви. Другата седмица ще стане ясно дали това споразумение ще бъде гласувано от британския парламент, тогава очаквам и отговор от ЕС. Вариантите са отлагане до края на януари догодина или едно по-дълго отлагане, което може да доведе и до референдум. Ясно, че Великобритания е на ръба на възможни предсрочни избори и поведението на премиера Джонсън се мотивира най-вече от това как да ги спечели. Безотговорно е. Нека направим сравнение на поведението на Зоран Заев, който действа последователно, отговорно и поема рискове и конюнктурното, опортюнистично поведение на британския премиер. Повече европейско има в Заев, отколкото в много европейски лидери.\", констатира Станишев. Според него ЕС страда от дефицит на лидерство.", "date": "2019.10.20", "title": "Станишев: ЕС страда от дефицит на лидерство"}
{"url": "https://www.24chasa.bg/novini/article/7718846", "text": "В Черна гора днес са затворени всички магазини и търговски центрове, тъй като влезе в сила измененият закон за вътрешната търговия, в който се казва, че в неделя и в дните на държавни и други празници търговия може да се извършва само в специализирани магазини, пазари или будки за продажба на вестници, предава БТА. Търговците, които се опасяват от намаляване на оборота, се обърнаха към министерството на икономиката, за да им бъде позволено да работят в неделя, но исканията им бяха отхвърлени. Според закона в неделя може да работят само аптеките, магазините за хляб, цветя, бензиностанциите. Магазинерите, които нарушат закона и отворят магазините си, ще бъдат глобявани от 1000 до 10 000 евро. Предвидено е и затваряне на обектите.", "date": "2019.10.20", "title": "В Черна гора магазините вече не работят в неделя"}
{"url": "https://www.24chasa.bg/novini/article/7718851", "text": "По границите на България в момента ситуацията е спокойна и натискът е минимален, допълни Каракачанов и изрази своето лично мнение, че турският президент няма да пусне мигрантите към Европа, тъй като рискува да се окаже в пълна изолация, предава БТА. За строежа на многоцелеви кораби за Военноморските сили министърът на отбраната посочи, че очаква договорът да бъде сключен през пролетта на 2020 г. По думите му предварителната информация сочи, че най-вероятно и двата плавателни съда ще бъдат строени у нас, по-точно във Варна. Която и корабостроителница да бъде избрана, хубавото е, че ще има възможност да усвои умения за строителство на бойни кораби, посочи министърът. Каракачанов допълни, че ръководството на министерството продължава да настоява за увеличение на средствата за отбраната в бюджет 2020. По думите му увеличението на заплатите на военните е сигурно, но ще има диференциация и служещите в по-тежките бойни поделения ще получат повече средства. За отношенията с Македония Каракачанов посочи, че е крайно време съседната ни страна да поправи отношението си не само към България, но и към други балкански държави. Скопие трябва да приключи с политиката на насаждане на антибългаризъм и да се откаже от фалшификациите на историята и претенциите си за македонско малцинство у нас, заяви Каракачанов. Той допълни, че страната ни трябва да защитава националните си интереси, като се има предвид, че ако Македония влезе в ЕС, тя ще ескалира своите антибългарски претенции. \"У нас излизат разни пишман демократи, които обясняват, че като спрем Македония, тя ще попадне под влиянието на Москва. Това са клишета, точно обратното е. Да не коментираме, че някои от тези, които се изказват, са добре заплатени от скопските фондове за пропаганда\", обобщи министър Каракачанов.", "date": "2019.10.20", "title": "Каракачанов: Ситуацията в Сирия няма да доведе до увеличаване на мигранския натиск"}
{"url": "https://www.24chasa.bg/novini/article/7718858", "text": "НАСА показа впечатляваща снимка на спиралната галактика NGC 4380, която прилича на \"портал към друго измерение\", съобщава сайтът на космическата агенция. Удивителният кадър е получен благодарение на космическия телескоп \"Хъбъл\", предава БТА. Въпреки че изглежда фантастично, NGC 4380 всъщност е съвсем обикновена галактика. Подобните на нея спирални формации са масово разпространени във Вселената. Спиралната галактика NGC 4380 се намира в съзвездието Дева. Открита е на 10 март 1826 г. от английския астроном Джон Хершел.", "date": "2019.10.20", "title": "НАСА показа впечатляваща снимка на спирална галактика"}
{"url": "https://www.24chasa.bg/novini/article/7718867", "text": "Турската операция в Северна Сирия е стратегическа, важна и навременна не само за Турция, но и за Сирия и за стабилността и сигурността в целия регион, заяви турският министър на външните работи Мевлют Чавушоглу пред турската телевизия \"Канал 7\", цитиран от Анадолската агенция. \"Ние искаме терористите да се изтеглят от обявената зона за сигурност до 120 часа\", каза Чавушоглу. Той подчерта, че в региона е имало планове за установяване на \"държава на Кюрдската работническа партия\" и че с операция \"Извор на мира\" Турция е \"осуетила голяма игра\", предаде БТА. Турският външен министър каза, че изтеглянето на силите на кюрдските Сили за защита на народа (СЗН) е в ход, но че бойците им продължават да нарушават споразумението между Турция и САЩ. Според турското министерство на отбраната кюрдите са нарушили примирието 20 пъти след влизането му в сила на 17 октомври.", "date": "2019.10.20", "title": "Чавушоглу: Операцията в Сирия е стратегическа за целия регион"}
{"url": "https://www.24chasa.bg/novini/article/7718877", "text": "За вечерта на 20 октомври в социалните мрежи отново е свикана демонстрация пред някои правителствени учреждения в столицата на автономна област Каталуния Барселона. По информация на българското генерално консулство в Барселона настроението сред по-голямата част от жителите е за мирни протести. Въпреки това препоръчваме на българските граждани да не предприемат без неотложна необходимост пътувания до Каталуния в дните на протестите, а постоянно пребиваващите в областта български граждани или туристи да избягват районите, в които се организират протестни мероприятия. Остават в сила и предишните предупреждения и съобщения от Министерството на външните работи на България. Генералното ни консулство в Барселона и посолството ни в Мадрид следят ситуацията и са готови да оказват съдействие при необходимост. Българските граждани могат да се свържат с ГК Барселона на телефон: +34 937 969 950, както и на телефона за спешни случаи: +34 619 217 097 и с посолството в Мадрид на телефони: +34 913 455 761; +34 913 456 651 и на дежурния телефон в извън работно време: + 34 678 013 846.", "date": "2019.10.20", "title": "Външно: Тази вечер отново е свикана демонстрация в Барселона"}
{"url": "https://www.24chasa.bg/novini/article/7718874", "text": "Благодарим Ви за всичко, което правите за нас. Благодарим, че поддържате жива връзката ни с България. С тези думи българи, живеещи във Франция и Германия, се обърнаха към вицепрезидента Илияна Йотова на честването на 10-ия юбилей на Европейската фондация \"Кирил и Методий\" и създаденото към нея Българско училище \"Христо Ботев\" в Страсбург, съобщиха от прессекретариата на президента. Броят на децата в училището се увеличава постоянно - от 7 през 2009 г. днес те са около 100, включително и от съседна Германия. Развива богата извънкласна дейност, подпомагана от Европейската асоциация \"Кирил и Методий\". В асоциацията, която се радва на широка подкрепа на местно ниво, членуват близо 200 българи и французи. С богатата си дейност присъства активно в културното пространство на Страсбург и областта, като популяризира българския език и култура. С материали и на български език асоциацията издаде трети брой на френскоезичното списание \"ZORA\", под наслов \"България в Европа/Европа в България\", със статии от изтъкнати български и френски учени и специалисти в различни области. Като признание за приноса им за съхранение и разпространение на познанието за България Илияна Йотова връчи почетния плакет на вицепрезидента на директора на асоциацията Христо Христов и директора на училището Лидия Михова. На учениците вицепрезидентът подари фототипно двуезично издание на Зографския манастир на препис на \"История славянобългарска\" с пожелание в близко бъдеще да имат постоянно помещение, в което да се провеждат занятията. Tова е основният проблем на училище \"Христо Ботев\". Илияна Йотова обеща съдействие за намирането на постоянно помещение, в което да се провеждат часовете по български език. С аплодисментите на присъстващите над 150 родители и деца бяха посрещнати думите на вицепрезидента: \"Разчитайте на моята помощ. Трябва да има място в Страсбург, за което всички да знаят, че е българското училище\". Илияна Йотова определи учителите като съвременни будители. \"Никак не е лесна задачата ви да мотивирате децата, които живеят в чужда езикова среда, да се научат да изписват красивите кирилски букви, да сричат думички на звучния български език, да знаят за България\", подчерта вицепрезидентът и благодари за енергията и упоритостта, с които привличат интереса към българския език и традиции и на френските граждани. В приветствието си Илияна Йотова посочи, че най-успешната политика с българите зад граница е развитието на неделните училища, които вече надвишават 400 в целия свят. \"Уверявам ви, че всички български институции работим ръка за ръка за развитието на тези училища, които се превръщат в духовни центрове, съхраняващи българското в целия свят\", изтъкна вицепрезидентът. \"Заедно с президента Румен Радев се стремим нашите общности зад граница да бъдат институционално представени пред местните власти, за да имат повече самочувствие и повече свобода да развиват дейностите си\", посочи Илияна Йотова. Вицепрезидентът заяви, че през следващата година с президента планират голям форум в София с представители на българските общности по цял свят, посветен на политиките с тях. \"Работим за по-голяма свързаност между българите, независимо в коя точка на света живеят, духовната територия на България е много по-голяма, без граници, там където се говори и изучава езикът, литературата и историята\", подчерта вицепрезидентът Йотова. Изненада за вицепрезидента на тържеството, което се проведе с подкрепата на Постоянното представителство на България към Съвета на Европа, бе срещата й, след 40 години, с нейна учителка - Жозет Мюзар, преподавала във Френската гимназия в София през 80-те години. Празникът се проведе във военен музей край Страсбург, в който има и българска експозиция. За нея вицепрезидентът подари автентична грамота за признателност с възпоменателни медали за участие в Балканските войни и Първата световна война.", "date": "2019.10.20", "title": "Българи във Франция и Германия благодариха на Йотова, че поддържа жива връзката им с родината"}
{"url": "https://www.24chasa.bg/novini/article/7718433", "text": "Кабинният персонал на четири дъщерни компании на германския авиопревозвач Луфтханза стачкуват днес между 5,00 и 11,00 часа. Стачката ще обхване и всички германски летища. Очаква се да бъдат засегнати над 300 полета, посочва ДПА, цитирана от БНР. По-рано през седмицата Синдикатът на германските стюарди и стюардеси УФО отмени стачката на кабинния персонал на Луфтханза, планирана за днес, след като компанията се съгласи да увеличи заплатите с 2 процента. Конфликтът между Синдикатът и Луфтханза продължава вече няколко години. Синдикатът иска увеличение на заплатите и подобрение на условията на труд, припомня ТАСС.", "date": "2019.10.20", "title": "\"Луфтханза\" стачкува днес, засегнати са над 300 полета"}
{"url": "https://www.24chasa.bg/novini/article/7718445", "text": "Етиопският министър-председател Абий Ахмед, който спечели Нобеловата награда за мир, издава книга за своята идеология и вече от нея са отпечатани един милион бройки, предаде Асошиейтед прес. Издаването на книгата предизвика тревога сред някои хора в Етиопия, че може да възникне култ към личността на Абий, който обяви радикални политически реформи, след като дойде на власт миналата година. Книгата, озаглавена \"Медемер\", си поставя за цел постигането на приобщаване и съгласие в страната, в която има множество етнически групи и нарастващ проблем с етническите сблъсъци, предава БТА. Догодина в Етиопия предстоят национални избори, а Абий обещава те да бъдат честни и свободни. Хора, участващи в представянето на книгата в столицата Адис Абеба, заявиха, че са били изгонени от конферентна зала, определена за събитието. Книгата ще се разпространява в Етиопия и в САЩ, където има голяма етиопска общност. От канцеларията на премиера казаха, че за рекламирането на книгата не са предоставяни държавни пари, а приходите от нея ще се използват за построяване на училища в Етиопия. Абий беше удостоен с Нобеловата награда за мир заради постигането на мир със съседна Еритрея и спирането на един от най-продължителните конфликти в Африка и заради политическите си реформи.", "date": "2019.10.20", "title": "Премиерът на Етиопия, спечелил Нобеловата награда за мир, издава книга"}
{"url": "https://www.24chasa.bg/novini/article/7718383", "text": "Китайската ракета-носител за многократна употреба, която използва течен кислород и метан като гориво, бе представена за първи път в петък на форума Джунгуанцун-2019 в Пекин, съобщава \" \". Тя носи името „Хипербила-2\" и ще бъде изстреляна за първи път през 2021 г. „Хипербила-2\" е разработена от пекинския частен разработчик на ракети „i-Space\". „Като начало те ще намалят със 70% разходите за производство на ракети\", каза вицепрезидентът на компанията Дун Янмин. Дългата 28 метра ракета, с излетно тегло от 90 тона е с възможности за изпращането на 1,8 тона полезен товар в нискоземна орбита. „Ракетата е евтина и надеждна\", уверен е Дун Янмин.", "date": "2019.10.20", "title": "Разработената от частна компания китайска ракета-носител за многократна употреба ще бъде пусната през 2021 г."}
{"url": "https://www.24chasa.bg/novini/article/7718448", "text": "Индексът на тържищните цени /ИТЦ/, който отразява цените на хранителните стоки на едро повече от месец е с минимални промени в рамките на 1.3 процента общо. Тази седмица индексът се понижи с 0,44 на сто до 1.360 пункта, съобщава Държавната комисия по стоковите борси и тържищата /ДКСБТ/. Цената на оранжерийните домати се понижи с 2.5 на сто, до 2,34 лева за килограм, а цената на оранжерийните краставици се повиши с 4,5 на сто, до 1,17 лева за килограм. Картофите се продават без промяна по 0,68 лева за килограм. Морковите се търгуват по 0,70 лева за килограм. Зелето поевтинява с 1,5 на сто и се продава по 0,64 лв./кг. Зелените чушки поскъпват със 0,8 на сто и се търгуват по 1,20 лв./кг. Червените чушки се продават средно по 1,56 лева. Ябълките поевтиняват с 5,0 на сто, до 0,95 лв./кг. Лимоните поевтиняват с 4,2 процента и се продават по 2,26 лева за килограм. Гроздето поскъпва с 4,0 на сто до 1,30 лева за килограм. Кравето сирене поскъпва с 2,4 на сто и се търгува по 6,35 лв./кг; кашкавалът, тип \"Витоша\", се купува по 10,67 лв./кг. Олиото се продава по 1,96 лева за литър. Каймата поевтинява с 1,1 на сто и се търгува по 5,50 лева. Пакетче краве масло от 125 грама се продава по 2,16 лева. Пилешкото замразено месо се търгува по 3,95 лева за килограм на едро в края на седмицата. Захарта се търгува по 1,26 лв./кг, а брашното, тип \"500\", - по 0,99 лева. Цената на ориза се повишава с 3,7 на сто до 1,97 лева за килограм. Яйцата се продават средно по 0,20 лева за брой.", "date": "2019.10.20", "title": "Индексът на тържищните цени повече от месец е с минимални промени"}
{"url": "https://www.24chasa.bg/novini/article/7718473", "text": "Евродепутатът Иво Христов коментира в студиото на \"Денят с Георги Любенов\" по  , че невъзможността за постигане на споразумение за Брекзит е вследствие от вътрешнополитически противопоставяния във Великобритания. Той коментира също така, че Европейският съюз не може в момента да се разширява, тъй като и със сегашните си страни членки не функционира добре. Според Иво Христов Брекзит е станал заложник на вътрешната политика във Великобритания. Той смята, че недоверието към лидерите и разделението в обществото на Острова са в основата на проблемите с преговорите между Лондон и Брюксел. \"Той дескредитира самия концепт за демокрация. Когато в продължение на безкрайни месеци наблюдаваме как демократични институции се саботират една друга, а демократични държави и образования не успяват да постигнат съгласие, това превръща самото понятие демокрация в някакъв вид карикатура в очите на множеството и това е опасно\", каза още той. Евродепутатът сподели, че не е оптимист за работата на бъдещата Европейска комисия, оглавявана от Урсула фон дер Лайен. \"Европа има нужда от нов договор. Тя пропусна да се сдобие с Конституция навремето, което пречупи цялата европейска интеграция и оттогава се трупат грешки и компромиси, къси съединения на различни нива\", коментира той. Иво Христов прогнозира, че ако не бъде преодоляно това, Европа ще губи ролята си на икономически гигант. По темата с блокирането на започването на преговори със Северна Македония и Албания, Христов каза, че позицията на Макрон е обяснима от европейска гледна точка: \"От общоевропейска гледна точка очевидно е, че Съюзът не функционира и при сегашните страни членки, какво би станало, ако влезат още. Макрон беше съвсем категоричен, че няма да допусне разширяване, на срещата във Варна с президента Радев\". Христов определи докладите на Европейската комисия по Механизма за сътрудничество и проверка като \"механизъм, който доказа до каква степен Европа е непособна да оказва реално въздействие\".", "date": "2019.10.20", "title": "Иво Христов: Брекзит е станал заложник на вътрешната политика във Великобритания"}
{"url": "https://www.24chasa.bg/novini/article/7718388", "text": "През 2018 г. в Китай са открити 961 000 инвестирани от чужбина предприятия, като реално използваните чуждестранни капитали са достигнали 2,1 трилиона щатски долара, се казва в доклад на Министерството на търговията, предава \" \". Той бе представен в събота на Първата среща на върха на многонационалните компании в гр. Циндао. В нея участваха 115 компании от Форчън Глобал 500 и 197 индустриални лидери. В доклада се казва, че като важни участници, свидетели и бенефициенти, мултинационалните компании са изиграли положителна роля през 40-те години реформи и отваряне на Китай. За поредни 27 години страната привлича чуждестранни инвестиции от всички развиващи се държави. Въпреки че заемат по-малко от 3% от общия брой на компаниите в Китай, предприятията с чужди инвестиции се превърнаха във важен участник в китайската икономика, допринасяйки с почти половината от външната търговия на страната, една четвърт от изходната стойност и печалбите на индустриалните предприятия, както и една пета от данъчните приходи, се посочва в доклада.", "date": "2019.10.20", "title": "През последните 40 години в Китай са открити 961 000 компании с чужди инвестиции"}
{"url": "https://www.24chasa.bg/novini/article/7718518", "text": "Програмата за кварталите е много важна, това е един от трите ни топприоритета заедно с борбата срещу мръсния въздух и с административната реформа. Това каза кметът на София и кандидат за следващия мандат Йорданка Фандъкова пред Нова телевизия. \"Сега имаме възможност по-целенасочено да работим по малките улички, по междублоковите пространства и довеждащия транспорт. Това, което сега задушава кварталите, е безразборното паркиране. Затова залагаме програма за изграждане на квартални паркинги включително и с публично-частно партньорство\", каза Фандъкова. \"Заставам с готови конкретни проекти с ясни срокове. Факт е, че София се промени през последните години. Убедена съм, че хората искат това да се случва още по-бързо. Разбира се, съм си извадила поука и от пропуските, за да мога да предложа решение на тези проблеми\", заяви Йорданка Фандъкова. \"Качествена е промяната, която имаме за града със строителството на метрото. Предстои пускането на 12 километра от третата линия, подготвяме защитата на финансирането на двете отсечки, които да започнат веднага след третата линия. Метрото променя града и дава ново качество на живот не само защото е най-удобният транспорт, а защото е най-екологичният и променя цялата среда. Качествена е и промяната, която ще донесе довеждащият транспорт. Качествена е и промяната, която заложихме и за развитието на едно от най-тежките общински дружества – „Топлофикация -София\". С промяна в закона ще може да се купува газ от други доставчици на по-ниски цени, на по-добри условия, което да доведе до намаляване на цените\", каза още тя. Качествена е промяната със строителството на новите детски градини и училища, на детските площадки, които залагаме, качествена е промяната по отношение на чистотата на въздуха с проектите, които сме подготвили.\", каза Йорданка Фандъкова. Запитана от кого ще търси подкрепа, ако се стигне до евентуален балотаж на изборите за кмет на София, тя отговори: „Разбира се, ще търся подкрепа от всички граждани, които искат промяната в града да продължи, да ускорим темповете на развитие\". „Моята кампания е обърната изцяло към проектите на града и решенията на проблемите. Аз не обичам общите приказки и никак не ми е в стила това“, каза Фандъкова. Тя добави: Не очаквах, че лъжата ще измести разговорите за проектите на София. „От началото на кампанията се тиражира една лъжа, че сме обявили обществени поръчки, които трябва да приключат преди изборите. Колкото и пъти да обясних, че това не е така, тази лъжа продължава да се тиражира в различни студия. Това беше един от ударите под кръста. Обществените поръчки, които се обявяват, са такива, които ще приключат към края на годината, в началото на следващата година“. Фандъкова уточни, че новият кмет, който и да е той, ще има пълното право или да приеме резултатите от проектите, или да ги откаже. „Това са много важни процедури например за закупуване на електробуси, тролейбуси и трамваи. Един проект, който защитих с много сериозни усилия, с промяна в оперативната програма, за да може да насочим ресурс към подобряване качеството на въздуха и към подобряване транспортното обслужване в кварталите. Говорим за една важна мярка повече хора да използват градския транспорт и да слязат от автомобилите си“, посочи още тя. „Това, което ме притеснява, е начинът, по който се води тази кампания. Затварят се пликове по студията, разнасят се книжки, някакъв пълен цирк се получава. Основно визирам г-жа Мая Манолова, която включително във вашето студио, след като твърди, че има толкова нарушения в процедурите и че те са нагласени, колко сигнала е подала в прокуратурата за това. Оказа се, че няма нито един подаден сигнал. Нещо повече - тя извади една проверка, която лично аз съм назначила, лично аз съм предала в прокуратурата, защото смятам и зная, че корупция се бори само с проверка на всеки сигнал и предаване в прокуратурата, за да знае всеки, че никой не е защитен от закона“, каза Йорданка Фандъкова. \"Билбордовете, транспарантите, плакатите са нормални начини за водене на кампания, законни. Големият въпрос е кой плаща за тях\" - каза Фандъкова - „Моята кампания, моите билбордове и всички останали материали се плащат от субсидиите на партиите, които стоят зад мен и ме подкрепят в тази кампания – ГЕРБ и СДС. Г-жа Манолова дължи обяснение кой плаща нейните билбордове, шатри и кампании. Мисля, че дежурният отговор гражданите, едва ли ще убеди самите граждани“, посочи Фандъкова.", "date": "2019.10.20", "title": "Йорданка Фандъкова: Кварталите, чистият въздух и административната реформа са трите ми приоритета"}
{"url": "https://www.24chasa.bg/novini/article/7718527", "text": "Ще представлявам почтените работодатели и всеки, който иска справедлива икономическа и трудова среда. Това е в основата на добрия стандарт на живот на всяко ниво – домакинство, община, държава. Ако бизнесът не работи, ако не се произвежда, всяка друга политика е обречена. Благодарение на работещите хора има бюджет, с който да се пълнят дупки, да се финансират проекти за подобрение на градската среда, да се подновява градския транспорт. Аз съм икономист по образование, мога да направя тази проста сметка – ако една структура не помага на ефективната икономика, то тя е с вързани ръце за всичи други свои амбиции. Затова ще се боря за каузата да развиваме всички сфери на икономиката, ще осигуря по-добра работна среда и живот на хората и това в условията на открита политика и прозрачност. В този смисъл мога да отговоря и по-кратко – пряко ще представлявам почтените работодатели, косвено – всички граждани. Можете да попитате който и да е представител на всеки тип бизнес – и като големина, и като отрасъл. И всички ще ви кажат едно – че не искат властта да им помага – независимо законодателна или местна, искат само да не им пречи. И наистина – административните пречки в София са доста тежки, сроковете, с които се работи, са много голям проблем. От една страна те са дълги, а от друга – има безброй начини да не се спазват. Като цяло усещането, че администрацията е мудна и тромава, не е лъжовно. Да не крием и друго – част от служителите са некомпетентни. Това рефлектира в забавени срокове, сгрешени документи, повторни процедури, както и излишни такива. В София липсата на качествени кадри е огромен проблем, липсва мотивация в хората и неслучайно. Това се отразява и на администрацията. Получава се затворен кръг – общинските служители са недоволни от условията си на труд, а бизнесът е недоволен от услуга, която получава, и също има право. Хората, които формират БВП в страната и плащат заплати, високи данъци, носят на плещите си редица рискове, не могат да получат адекватно и справедливо обслужване срещу парите, които плащат на общинската администрация. Това може и трябва да се промени, няма да е лесно, системата е мудна, но е възможно, стига да не се отказваш. А хората от бизнеса не се отказват лесно. Това, от което има реална нужда, е в София да си припомним ценностите, на които са базирани кооперативните съюзи. Хората имат природна потребност да се сдружават и обединяват. Защото заедно можем да постигаме много по-големи успехи. Истината е, че в по-малките населени места кооперативните принципи работят, хората там осъзнават нуждата един от друг, ценността на взаимната помощ и подкрепа. Но през последните години в София моделът е обърнат – дали от мнителност, от разочарование или трудностите на прехода, но е факт, че често не се познаваме и в блока, в който живеем, гледаме да действаме самостоятелно. По-малко склонни сме да бъде кооперативни, да постигаме растеж заедно. Не си даваме сметка, че така сме по-малко гъвкави. Тук най-лошото е друго – в София вече не считаме за нередно един да расте много, а другите много да изостават. В столицата ни е отворена огромна ножица – има много богати и много бедни, много привилегировани и много хора без никакви връзки, което не бива да е спирачка за тяхното развитие, а за съжаление е. Има много добре образовани хора и такива, които сякаш живеят в друг век. София е град на социалните контрасти – и това невинаги означава шарен и разнообразен микс на големия град. Понякога означава просто несправедливост и липса на нормални условия за всички. Безспорно това да си работеща активна жена днес те прави много организиран човек. Качество, което е полезно навсякъде. Обществените каузи силно ме вълнуват. Бих се борила всеотдайно за всичко, което смятам, че има нужда да бъде извоювано. Жените често сме по-дисциплинирани, отколкото мислим. Можем да бъдем пенкилер, да бъдем навсякъде, да тъчем на много станове и всичко да ни се получава повече от добре. Аз никога не съм стояла пред казуса – семейство или кариера. Именно защото съм дисциплинирана и знам, че мога да се справя с всичко едновременно. Мога да бъда съпруга, майка, мениджър, съветник, всичко е въпрос на организация и правилно подреждане на приоритетите във всеки конкретен момент. В това е женската сила. Какво означава опоненти, в София има 61 места за общински съветници. Затова и имаме преференциален вот, за което аз много се радвам. По този начин се дава възможност на всеки кандидат, без значение каква е политическата му ориентация, да даде думата си на конкретни хора какви битки възнамерява да спечели за тях. За мен най-важната битка е, когато представител на бизнеса чуе, че има съвместна работа с общината, да не се обезсърчава на момента. Целта ми е Столична община да стане евфемизъм за ефективна, бърза и прозрачна дейност. Да бъде партньор, а не враг на бизнеса. Нужни са адекватни мерки в администрацията – засилен контрол, но и мотивация. Системата трябва да стане по-лесна за работа – и за служителите в учреждението и за потребителите на услугите. Вече казах, че има недостиг на работна ръка. За него има много фактори, но за мен е важно служителите ми да се чувствт добре, да работят в нормални условия. При нас има осигурено работно облекло, безплатна храна, нито една точка от Кодекса на труда не е заобиколена, както често се случва. Да не казвам, че ние сме по-скоро изключение. От една страна считам това за дълг към хората, с които работя. От друга мисля, че ако не се чувства обгрижван и подкрепен във всяко отношение, служителят не дава всичко от себе си и не развива потенциала си. С честността и прозрачността. В кооперативния съюз всички решения се вземат открито и почтено, защото от това зависи нашият собствен бизнес, благополучието на служителите ни, на техните семейства. Имам богат опит в управлението, но и знам колко е важно гласът ти да бъде чут в една структура. Смятам, че много институции у нас не работят ефективно, не защото хората в тях са злонамерени, а защото не се вземат навременни решения, защото гласът на логиката понякога е тих и лесно се заглушава, защото не се поема лична отговорност. В бизнеса няма място за спотайване. Научена съм да работя много, да вземам решения, да нося отговорност за тях и да се грижа за хората, които работят за мен. На тези принципи никога няма да изменя. „Работя много, нося отговорност за решенията си и се грижа за хората, които работят за мен” „Ако бизнесът не работи и не плаща данъци, няма да има средства за нищо друго” „Хората трябва да работят заедно, за да постигат повече успехи” Визитка: Силвия Дойчинова е кандидат за общински съветник в София, издигнат от ПП АТАКА. Тя е управител на една от най-големите компании в хранително-вкусовата промишленост у нас и член на Управителния съвет на Централния кооперативен съюз – България.", "date": "2019.10.20", "title": "Силвия Дойчинова: Ще защитавам интересите на почтените работодатели"}
{"url": "https://www.24chasa.bg/novini/article/7718536", "text": "Министърът на финансите Владислав Горанов се срещна с новия управляващ директор и председател на Изпълнителния съвет на Международния валутен фонд (МВФ) Кристалина Георгиева. Срещата се състоя по време на редовните годишни срещи на Съветите на управителите на Групата на Световната банка и на МВФ, които се провеждат в периода 18-20 октомври 2019 г. във Вашингтон, САЩ. Това съобщиха от Министерството на финансите. Това е първата официална среща между двамата, след като Кристалина Георгиева беше избрана да застане начело на МВФ на 25 септември 2019 година. В рамките на разговора бяха обсъдени глобалното икономическо развитие и възможностите за насърчаването му, както и приоритетите в областта на икономическата политика в световен мащаб за осигуряване на по-силен и устойчив растеж. Министър Горанов се срещна и с Аксел ван Тротсенбърг, управляващ директор „Операции“ в Световната банка, който пое позицията на Кристалина Георгиева в Банката. По време на срещата беше дадена висока оценка на установеното от близо три десетилетия партньорство между България и СБ. Обсъдени бяха също така възможности за издигане статута на страната ни в Групата на Световната банка, включително чрез донорско участие в Международната асоциация за развитие.", "date": "2019.10.20", "title": "Министър Горанов се срещна с Кристалина Георгиева във Вашингтон"}
{"url": "https://www.24chasa.bg/novini/article/7718584", "text": "Трима души загинаха миналата нощ в Сантяго при пожар, избухнал при обир на супермаркет. Това са първите жертви на масовите безредици, обхванали от два дни чилийската столица, съобщи Франс прес. Пожарът е избухнал, след като стотици хора са разбили входа на супермаркета, за да го оберат, съобщи службата за пожарна безопасност. Двама души са загинали на място, а третият е бил откаран в тежко състояние в болница, където е издъхнал, съобщи губернаторката на Сантяго Карла Рубилар, предава БТА. Разполагането на военни и полицаи в Сантяго и налагането на полицейски час не спряха нападенията срещу метростанции, ограбването на търговски обекти и уличните протести. По улиците на чилийската столица патрулират военни за пръв път от края на диктатурата на генерал Аугусто Пиночет през 1990 г. Бурните протести срещу поскъпването на обществения транспорт прераснаха в безредици. В опит да успокои напрежението, президентът Себастиан Пинера обяви, че засега няма да се повишават цените на билетите за метрото в Сантяго.", "date": "2019.10.20", "title": "Първи жертви на масовите безредици в Чили"}
{"url": "https://www.24chasa.bg/novini/article/7718610", "text": "Съюзът на демократичните сили настоява лидерите на „Демократична България“ и кандидатът за кмет арх. Борислав Игнатов да заявят публично позицията си за  . Нещо повече – в подобни ситуации цивилизованите политици имат само един ход – оттегляне от листата. Това се казва в позиция на СДС.  Само преди дни расистки скандал остави позорно петно върху България. Постъпката на Белев е по-опасна, защото не става дума за подрастващи футболни хулигани, а за политик от коалиция, претендираща да е демократична и проевропейска. Представители на тази коалиция и техните симпатизанти остро осъдиха случилото се на националния стадион и е странно да мълчат, когато техен човек прави такова скандално изказване. Антисемитизмът във фейсбук е не по-малко опасен от расизма на стадиона, защото показва наченки на тревожни тенденции в нашето общество, което успяваше досега да запази толерантността и разбирателството между различните етноси и религии. Холокоста е една от най-черните страници не само за съдбата на евреите, но и за цялото човечество. Спасяването им от лагерите на смъртта, благодарение на българския народ, православната църква, народните представители , правителството и царя, са сред най-достойните ни исторически моменти . Всичко постигнато от нашия народ, който е пример за толерантност и съпричастност, днес се дискредитира не само от лумпените по стадионите, но и от тези с най-големите претенции да са морални съдници – „облечени в бяло“ и вечно размахващи пръст срещу някого! Точно техен представител си направи недопустима гавра със съдбите на евреите и дори не намира за необходимо да се извини. Липсата на реакция от страна на ръководството на „Демократична България“ и Борислав Игнатов ще приемем за мълчаливо съгласие с позицията на Тома Белев.", "date": "2019.10.20", "title": "СДС: \"Демократична България\" да заявят позиция по антисемитското изказване на Тома Белев"}
{"url": "https://www.24chasa.bg/novini/article/7718603", "text": "Трима високопоставени служители на компанията, добиваща злато в мината в Красноярския край в Русия, където вчера загинаха поне 15 души, бяха арестувани, предаде Франс прес. Следственият комитет каза, че тримата мъже са били откарани за разпит в Красноярск и че е направен обиск в централата на компанията, предава БТА. Най-малко 15 души загинаха и шестима са в неизвестност след скъсването на дига в тази мина, довело до наводняване на селището, където живеят работниците. Издирването на шестимата души е затруднено от лошото време, което не позволява да се използва авиация, посочи министерството на извънредните ситуации. Основната хипотеза на следователите е, че трагедията се дължи на нарушения при добива на злато. Според местните власти при построяването на дигата не са били спазени необходимите разпоредби. Властите дори не са знаели за съществуването й.", "date": "2019.10.20", "title": "Арести след трагедията в златодобивна мина в Русия"}
{"url": "https://www.24chasa.bg/novini/article/7718614", "text": "Централната избирателна комисия (ЦИК) е готова за местните избори. Това подчерта в предаването „Неделя 150“ по   Стефка Стоева, председател на ЦИК. Тя поясни, че около 60% от членовете на общинските и на секционните избирателни комисии са работили и на предишни избори.. „Този път проведеното обучение беше изключително сериозно. Миналата седмица, само в рамките на пет дни, членове на ЦИК посетиха всички 28 областни центрове в страната и проведоха обучение на членовете на ОИК. На тези обучения имаше членове на МВР, на пожарната, на ГРАО, на информационно обслужване, на областни и на общински администрации“, допълни Стоева. Председателят на ЦИК не скри очакването си, че в изборния ден ще има проблеми и ще има нарушения: „Надявам се обаче те да са от такова естество, че да не водят до касиране на вота. Надяваме се да бъдат овладявани своевременно и професионално“. Стефка Стоева съобщи, че досега в ЦИК са подадени 69 сигнала и са заведени 230 жалби: „Преобладават тези, свързани с регистрацията на кандидати, с нарушения в предизборната кампания, с неизпълнението на споразумението между БНТ и политически партии, което за първи път виждаме на избори“. След приключването на изборите ЦИК ще излезе с препоръки към законодателната власт: „След като отчетем резултатите и изготвим нашите анализи, ще се обърнем към народните представители, ще поставим проблемите, тяхна е политическата воля какви решения ще предприемат“. Според председателят на ЦИК Стефка Стоева трябва да има постоянна изборна администрация, но не в обема, в който е в момента. Електронното гласуване е бъдещето, но не трябва да е за сметка на сигурността на вота, подчерта тя.", "date": "2019.10.20", "title": "Стефка Стоева: ЦИК е готова за местните избори"}
{"url": "https://www.24chasa.bg/novini/article/7718620", "text": "Особено, когато говорим за безопасност на стоките, стандартът е този, който определя правилата и изискванията, на които дадена стока трябва да отговаря, за да бъде безопасна. Това каза председателят на Комисията за защита на потребителите Димитър Маргаритов в ефира на телевизия  . „Тези стандарти не са някаква самоцел. В резултат на продължителни практически изпитвания е установено по какъв начин трябва да бъде конструиран даден предмет в зависимост от предназначението му, за да не крие рискове за живота и здравето на хората изобщо и на децата – в частност“, подчерта Маргаритов. „Понеже в България действат доста добре формулирани и подробни стандарти, се случва така че се попада на стоки, които не отговарят на изискванията им. Има различни видове рискове – от порязване, задушаване и т.н. Има рискове за живота, за здраве“, добави той. „За всяка стока, която би могла да бъде опасна, това се преценява и то по един изключително точно регламентиран начин – в акредитирани лаборатории или от вещи лица, които са оторизирани да правят тази оценка. Затова дори тогава, когато липсва един документ, от който да става ясно, че е направено съответното изпитване в лабораторни условия или експертизи и тази стока отговаря на стандарта за безопасност, тя не бива допускана изобщо на пазара и по-честите случаи, при които ние задържаме такива стоки, са действително на границата, а не в търговските обекти“, посочи председателят на КЗП. „Търговецът трябва да е наясно какво е действащото законодателство, кои са стандартите, на които трябва да отговарят съответните групи стоки, които той внася от държави извън Европейския съюз, където е възможно да важат други правила. Една стока може да бъде опасна съобразно действащото в ЕС законодателство, но в трети страни тя да се продава, защото там има други стандарти“, каза още той.  „Има значение и възрастовата група, за която са предназначени облеклата. Единият от възможните рискове е свързан с лесното откъсване на дребни елементи, които обикновено са прикрепени по недостатъчно траен начин върху дрехата и могат да се отделят“, разясни председателят на КЗП. „Същевременно трябва да споменем и една друга голяма група рискове, свързани с т. нар. връзки със свободни краища и шнурове – закачване за транспортно средство, за велосипед, за така модерните напоследък тротинетки, което дори и за по-големи деца може да крие опасност от нараняване, обърна внимание той. При имитиращите храни стоки опасността се крие в това, че те или части от тях могат да бъдат погълнати от децата и да предизвикат задушаване. „Някои изключително сполучливо наподобяват плодове и зеленчуци и това може лесно да заблуди особено по-малко дете. Ние много често си мислим, че могат да причинят само някакви стомашни разстройства, но рисковете по-скоро са от задушаване, ако попадне в дихателните пътища елемент от тази стока“, посочи председателят на КЗП. Има и опасни стоки, от които удря ток. Например, пакетче с дъвки. „Произведено е от пластмаса. Тази част, която се подава, може да дръпнете. Примерно едно дете подава на друго да си вземе дъвка. И при дърпането се получава удар от ток. Понеже съм го изпробвал и върху себе си, мога да кажа, че не само че не е приятно, но действително токът е доста силен импулс и не само уплахата може да бъде рискът, който се появява“, обясни Маргаритов. Запалките с необичаен външен вид могат да изненадат с неочаквано възпроизвеждане на пламък от най-неподозирани места. Маргаритов даде пример със запалка във формата на мобилен телефон: „Конструирана е по такъв начин, че не отговаря на стандарта – когато приплъзнете капачето, пламъкът може да се озове в ръката Ви. Ако не знаете и се опитате да извлечете този пламък, вероятността, когато запалите, той да изгори ръката Ви, е много голяма.“ Председателят на КЗП припомни, че ако потребител закупи опасна стока, има право да я върне, а търговецът е длъжен да му възстанови заплатените за нея пари и да унищожи всички налични при него количества.", "date": "2019.10.20", "title": "Шефът на КЗП разяснява кои продукти могат да бъдат опасни"}
{"url": "https://www.24chasa.bg/novini/article/7718641", "text": "Дойдох във вашето малко населено място Дунавци,за да ви дам кураж,че не сте забравени. Всеки българин, където и да живее, има еднакви права на живот, на здравеопазване, на работа и доходи. Това каза лидерът на БСП Корнелия Нинова, съобщават от пресцентъра на партията.</span></p><p><span>\"Нашият кандидат за кмет е председател на Националното сдружение на кметове на кметства. Заедно с тях от години се борим кметствата да имат самостоятелен бюджет, а да не зависят от решенията на кмета на общината. Така и вие ще сте защитени и осигурени\", каза още Нинова. ", "date": "2019.10.20", "title": "Нинова в Дунавци: Кметствата трябва да имат самостоятелен бюджет от\nобщините"}
{"url": "https://www.24chasa.bg/novini/article/7718647", "text": "Това искане ще бъде основна тема на разговорите на Ердоган с руския президент Путин във вторник, предава БТА. Говорителят на Ердоган Ибрахим Калън заяви, че Анкара не иска ти нито сирийски сили, нито кюрдски бойци в граничния район, тъй като бежанците няма да се върнат в райони под техен контрол. Турция заяви, че иска районът да бъде под неин надзор. Турски войник е бил убит, а друг ранен в неделя след нападение на сирийските кюрдски Сили за защита на народа в североизточния Тал Абияд, съобщи турското министерство на отбраната, предаде Ройтерс. Турция се договори със САЩ в четвъртък да спре офанзивата си в Североизточна Сирия за пет дни, за да позволи на Силите за защита на народа да се изтеглят от планираната \"зона за сигурност\". В декларация турското министерство на отбраната заяви, че атаката на Силите за защита на народа с противотанкови и леки оръжия е била срещу турски войници, извършващи проучвателна мисия в Тал Абияд. Министерството заяви, че на нападението е било отвърнато. То добави, че Турция продължава да спазва примирието, въпреки нарушенията.", "date": "2019.10.20", "title": "Турция иска сирийските сили да напуснат граничните райони"}
{"url": "https://www.24chasa.bg/novini/article/7718356", "text": "През октомври 2017 г. в автономния испански район Каталуня се проведе т. нар. референдум за „независимост\" въпреки решението на Конституционен съд на Испания, пише \" \". В края на октомври същата година испанското правителство отне автономията на района. На 14 октомври Върховният съд на Испания осъди на затвор деветима бивши висши служители от Каталуня, подкрепящи независимостта, сред които бившия вицепрезидент на района Ориол Жункерас. След това в Барселона избухнаха протести. Демонстрантите нападнаха обществени съоръжения и атакуваха полицаи. В града настана смут, а полицаите „разгониха демонстрантите\" с палки и бронирани превозни средства. Но този път редица правителства на западните държави, международни организации и медии избраха да мълчат, основавайки се на свои интереси и съображения, за разлика от непрекъсната подкрепа към демонстрантите в Хонконг, което е ясен знак за двойни стандарти, пише \"Радио Китай\".", "date": "2019.10.20", "title": "Конфликтите в Каталуня продължават (Снимки)"}
{"url": "https://www.24chasa.bg/novini/article/7718362", "text": "Британският премиер Борис Джонсън е изпратил снощи неподписано писмо до Европейския съюз с искане за отлагане на Брекзит и друго послание, в което казва, че не желае отсрочка, предаде Ройтерс, като се позова на в. \"Сънди таймс\". Според вестника Джонсън е изпратил три документа - ксерокопие на закона, който го принуждава да иска отлагане, придружителна бележка от държавен служител, която обяснява, че премиерът е бил длъжен да изпрати писмото с искане за отсрочка, и още едно писмо, в което Джонсън заявава, че не желае отлагане, предава БТА. Британски правителствен източник, цитиран от Ройтерс, потвърди, че премиерът е изпратил неподписано писмо до ЕС с искане за отлагане на Брекзит и отделно писмо, в което казва, че той не желае отлагане. Неподписаното писмо е ксерокопие на текста от т.нар. Закон Бен (Benn Act -The European Union (Withdrawal) (No. 2) Act 2019 - по името на вносителя му в парламента, лейбъриста Хилари Бен), приет по-рано тази есен, който задължава премиера да поиска отлагане на Брекзит с три месеца - до края на януари, ако до 19 октомври не успее да получи от парламента подкрепа за сделка за Брекзит или за Брекзит без сделка. Източникът добави, че до Брюксел вчера е изпратен и трети документ, подписан от посланика на Великобритания в ЕС. Британският премиер Борис Джонсън бе обвинен, че ползва \"наръчника на Тръмп\", след като вчера изпрати в Брюксел неподписано писмо до ЕС, което про-форма иска отсрочка за Брекзит, предаде ДПА. Председателят на Европейския съвет е получил три писма от Лондон, потвърди източник от ЕС - неподписано от премиера ксерокопие на законодателния текст, задължаващ правителството да поиска отлагане с три месеца, обяснителна бележка от посланика на Великобритания в ЕС Тим Бароу, че документът се изпраща изрично по инициатива на парламента, и лично писмо, вече с премиерския подпис, в което той заявява, че не желае отсрочка. \"Това е направо от наръчника на Тръмп и Борис Джонсън трябва да бъде спрян\", написа в Туитър опозиционният лейбъристки депутат Дейвид Лами. Депутатката от Шотландската национална партия Джоана Чери нарече в туит действията на Джонсън \"жалки\". Чери, която е внесла съдебен иск срещу плановете на Джонсън за Брекзит на 31 октомври, напомни, че Върховният съд на Шотландия ще разгледа утре иска, целящ да принуди Джонсън да спази т.нар. \"Закон Бен\". Трите документа бяха публикувани от британски медии и политици. \"Макар да съм готов, че Европейският съвет ще се съгласи с молбата, изпратена по искане на парламента, или ще предложи алтернативен срок за удължаване, от момента, в който станах премиер-министър, аз ясно съм изказвал своето становище, че по-нататъшно отлагане ще навреди на интересите на Великобритания, на нашите партньори в ЕС и на отношенията между нас\", заявява Джонсън в личното писмо до Туск, като изразява готовност да пристигне на извънредна среща на върха на ЕС, която може да се наложи за утвърждаване на отсрочката, за да изложи лично позицията на британското правителство. Джонсън също така подчертава, че кабинетът е готов да продължи по график подготовката за Брекзит според условията на споразумението, договорено с Брюксел на срещата на 17 октомври, и изразява надежда, че европейските лидери ще съдействат за осъществяването му и също ще предприемат необходимите стъпки, за да може разводът да се състои на 31 октомври. \"Макар че бих предпочел резултатът от днешното заседание (на Камарата на общините) да беше друг, от началото на следващата седмица правителството ще продължи да се стреми да постигне ратификация на споразумението и утвърждаване на необходимите законодателни елементи. Уверен съм, че ще завършим този процес до 31 октомри. В действителност мнозина от тези, които днес гласуваха против правителството, изразяват готовност да подкрепят сделката и да съдействат за незабавната й ратификация\", гласи текстът, цитиран от британските медии. Копия са изратени до председателя на ЕК Жан-Клод Юнкер, председателя на ЕП Давид Сасоли и до членовете на Европейския съвет. отбелязва ТАС. Посланиците на страните членки в Брюксел се събират рано тази сутрин, за да обсъдят официален отговор на британската молба. Може да отнеме няколко дни, докато 27-те финализират решението си, отбелязват агенциите.", "date": "2019.10.20", "title": "Борис Джонсън искал отсрочка за Брекзит за януари 2020 г. с неподписано писмо"}
{"url": "https://www.24chasa.bg/novini/article/7718397", "text": "Пожар е избухнал снощи в един от вагоните на специален влак със стотици футболни фенове на гара Белвю в Берлин, съобщи ДПА. Най-малко трима души са пострадали от вдишване на дим и са лекувани в болница, съобщи говорител на берлинската пожарна бригада. Влакът е на частна компания и връщал у дома фенове на \"Фрайбург\" след мача от Бундеслигата със столичния \"Унион Берлин\". Според федералната полиция влакът спрял в 20,00 ч. на гара Белвю малко след потеглянето си, когато бил видян дим. Един вагон е изгорял напълно. Пожарът е бил потушен към 22,00 ч, предава БТА. Около 700 души се намирали във влака. Пътуването било организирано от група на привържениците на футболния отбор - Supporters Crew Freiburg. Всички вагони на горящия влак са били евакуирани, както и два влака от градската железница, които се намирали на гарата по същото време. Гарата е била затворена за движение за локалните и междуградските влакове.", "date": "2019.10.20", "title": "Пламна влак с футболни фенове в Берлин (Видео)"}
{"url": "https://www.24chasa.bg/novini/article/7718404", "text": "Президентът на САЩ Доналд Тръмп късно снощи се отказа от плановете да бъде домакин на срещата на върха на Г-7 през 2020 г. в своя голфклуб във Флорида, след като демократи и други порицаха решението като доказателство, че президентът злоупотребява с поста си за лична облага, предаде Ройтерс. В серия от туитове Тръмп съобщи, че ще се откаже от плана, обявен в четвъртък от шефа на неговия кабинет Мик Мълвейни, срещата от 10 до 12 юни да се състои в голфкурорта \"Тръмп Нешънъл Дорал\" край Маями, предава БТА. Тръмп обвини \"налудничавата и ирационална враждебност\" на демократите и новинарските медии, обяснявайки обрата. \"Ще започнем да търсим друго място, включително възможността за Кемп Дейвид, незабавно\", добави президентът.", "date": "2019.10.20", "title": "Тръмп се отказа срещата на върха на Г-7 да е в голфклуба му"}
{"url": "https://www.24chasa.bg/novini/article/7718411", "text": "Министърът на отбраната на САЩ Марк Еспър заяви, че съгласно сегашния план всички американски военни, напускащи Сирия, ще заминат за Западен Ирак и ще продължат операциите срещу \"Ислямска държава\", за да предотвратят възраждането на групировката в тази страна, предаде Асошиейтед прес. Еспър също така не изключва идеята, че американските сили ще осъществяват от Ирак контратерористични мисии вътре в Сирия. По думите му тези подробности ще бъдат уточнени с времето, предава БТА. Той говори пред репортери вчера на борда на военен самолет на път за Близкия изток. Еспър заяви, че е разговарял с иракския си колега за плана над 700 американски войници, напускащи Сирия, да бъдат прехвърлени в Западен Ирак.", "date": "2019.10.20", "title": "Американските военни, напускащи Сирия, ще отидат в Западен Ирак"}
{"url": "https://www.24chasa.bg/novini/article/7718428", "text": "Австралийският авиопревозвач \"Куонтас\" (Qantas) извърши най-дългия полет на пътнически самолет без междинно кацане, съобщи ДПА. Самолет \"Боинг 787-9 Дриймлайнър\", с 49 пътници и кабинен екипаж, измина разстоянието от 16 200 км от Ню Йорк до Сидни за 19 часа и 16 минути. Той излетя в петък през нощта от нюйоркското летище \"Джон Ф. Кенеди\" и кацна тази сутрин на аерогарата \"Кингсфорд Смит\" в австралийския град, предава БТА. За да не се налага междинно спиране за презареждане, самолетът излетя с пълен резервоар, малък брой пътници с ограничено количество багаж и с празни товарни отделения. Полетът бе само пробен, но \"Куонтас\" цели да пусне редовни директни полети от Брисбейн, Сидни и Мелбърн до Лондон и Ню Йорк. Най-дългият редовен полет в света в момента е от Сингапур до Нюарк в щата Ню Джърси (18 часа и 30 минути) и е изпълняван от Сингапурските авиолинии. Учени направиха по време на полета тестове за мозъчната дейност, нивата на мелатонин и степента на бдителност на пилотите и кабинния персонал. За пътниците, повечето от които хора от ръководството на авиокомпанията, журналисти и учени, бяха организирани упражнения. Часовете за сервиране на храната, включването и гасенето на светлините в пътническия салон бяха съобразени така, че пътниците да могат по-лесно да се справят с умората от дългия полет и да се адаптират по-лесно към смяната на времето след кацане. При пристигането в Сидни главният изпълнителен директор на \"Куонтас\" Алан Джойс каза, че това е исторически момент за компанията му и за авиацията като цяло.", "date": "2019.10.20", "title": "Най-дългият полет е от Ню Йорк до Сидни (Обновена)"}
{"url": "https://www.24chasa.bg/novini/article/7718414", "text": "Чилийското правителство ще отмени повишението на цените на билетите за метрото в столицата, обеща президентът Себастиан Пинера снощи - ден след като обяви извънредно положение в столицата заради бурните протести срещу поскъпването на обществения транспорт, прераснали в безредици, предава БТА. \"Държа да съобщя, че ние ще преустановим повишението на цените на метрото\", заяви Пинеда вчера в реч по телевизията от президентския дворец Ла Монеда, като уточни, че ще бъде необходим спешен закон за целта и че ще има преговори за преодоляване на \"трудната ситуация\", предаде ДПА. \"Приоритетът на нашето правителство е да осигури обществения ред и безопасността на чилийците\", каза Пинеда, признавайки, че демонстрантите имат \"добри причини\" да протестират. \"Никой обаче няма право да проявява такова брутално противозаконно насилие като онези, които разрушиха, опожариха или повредиха над 78 станции на метрото на Сантяго\", добави президентът. Администрацията на метрото съобщи, че цялата 140-километрова мрежа ще бъде затворена до вторник, за да бъде направена оценка на щетите. Хералдо Мунос, президент на левоцентристката Партия за демокрация призова министъра на транспорта да подаде оставка. \"Струва ми се че некомпетентността на министрите, на която станахме свидетели, означава, че трябва да има оставки\", каза той на пресконференция вчера. По-рано през деня правителствената говорителка Сесилия Перес порица \"безотговорните популистки лидери\", които по думите й подстрекават насилието, и предупреди срещу повторение в Чили на събитията от Еквадор и Венецуела през последните месеци. Тя защити Пинера, който бе фотографиран в луксозен италиански ресторант предишната вечер, в разгара на сблъсъците между полицаи и протестиращи в метрото. Снимките предизвикаха критики в социалните мрежи, според които са емблематични за президента - милиардер, отдалечен от проблемите на редовите чилийци. Заради безредиците Пинера обяви извънредно положение в Сантяго - нещо невиждано в столицата от края на диктатурата на Пиночет през 1990 г. Решението за разполагането на военни бе посрещнато с шок в страната, живяла 17 години под военна диктатура, отбелязва Ройтерс. Бронетранспортьори с войници пресрещнаха вчера следобед демонстрантите на централните столични площади, а моловете в града бяха затворени, след като в социалните мрежи се появиха призиви да бъдат щурмувани. Горящи барикади от автомобилни гуми бяха издигнати на няколко централни улици, един супермаркет бе опожарен, а полицията на много места използва сълзотворен газ и водно оръдие срещу демонстрантите. Пинера се срещна с министри и кметове от управляващата коалиция за кризисни разговори вчера следобед, а опозиционните лидери призоваха президента да изтегли военните от улиците и да отмени повишението на цените на обществения транспорт. Генералът, отговорящ за сигурността в столицата по силата на извънредното положение, Хавиер Итуриага дел Кампо, заяви, че в някои квартали на столицата се въвежда полицейски час от 22,00 ч. до 7,00 ч. сутринта и че армията ще следи за спазването му. \"Приканваме всички хора да се приберат вкъщи, за да оценят мерките, обявени от правителството и да се погрижат за семействата и домовете си\", каза той.", "date": "2019.10.20", "title": "Президентът на Чили замрази повишението на цените на метрото в столицата след протести"}
{"url": "https://www.24chasa.bg/novini/article/7718438", "text": "Предстои важна социална промяна, която засяга ТЕЛК решенията. Правителството постанови да отпадне изискването в комисиите да работят лекари по всички видове специалности, предава  . Заради заболяванията си Красимира е със 75% намалена работоспособност. Една от диагнозите й е астма,което налага задължителното присъствие на белодробен специалист при явяване пред ТЕЛК комисия. Проблемът идва от недостига на специалисти в цялата страна, а Монтана не прави изключение. „Аз не вярвам някой да дойде да работи в ТЕЛК-овете, защото работата е много, а заплащането е много малко”, коментира д-р Никола Петров. За кадровия дефицит в системата на медицинската експертиза признават и  здравните власти. „Лекарите специалисти в България са изключително малко на брой и практически няма как да бъдат осигурени в ТЕЛК съставите”, посочва д-р Цветолюба Генкова от дирекция \"Медицински дейности\" в Министерството на здравеопазването. Лекари от ТЕЛК обаче предупреждават, че промените ще доведат до нови проблеми. „Трудности в обективизиране на оценката, тъй като ги няма тези специалисти и това ще затрудни ли повече работата на ТЕЛК-овете. Колкото по-тесни са специалистите, толкова по-обективна ще е оценката”, каза Никола Петров. От необективна оценка се притеснява и Красимира. Жената се тревожи, че процентът й инвалидност може да бъде намален. „Комисията не смятам, че ще може да прецени реално”, каза тя. Промяната ще стане факт от януари догодина, а очакванията са времето за придобиване на експертно решение.", "date": "2019.10.20", "title": "Предстои промяна, която засяга ТЕЛК решенията"}
{"url": "https://www.24chasa.bg/novini/article/7718653", "text": "Брекзит ще се случи на 31 октомври, заяви британският министър Майкъл Гоув, след като   с искане напускането на съюза от Великобритания да бъде отложено, предаде Ройтерс. „Ще напуснем на 31 октомври, имаме средствата и способността да го направим“, каза Гоув, който е министър, отговарящ за подготовката на Брекзит без сделка, предава  . „Това писмо бе изпратено, тъй като парламентът изиска да бъде изпратено… Но парламентът не може да промени позицията на премиера, парламентът не може да промени правителствената политика или решителност“, добави той пред „Скай нюз“.", "date": "2019.10.20", "title": "Британски министър: Брекзит ще се случи на 31 октомври"}
{"url": "https://www.24chasa.bg/novini/article/7718656", "text": "Нова измамна схема е установена на територията на община Симитли. Това съобщиха от Общината. Насочени предимно към възрастните хора, измамниците, представящи се за хора, изпратени от името на народен представител, обикалят къщите в Симитли. Възрастните хора са подтиквани да дадат пари за дърва, като им е обещавано, че бързо ще получат своята поръчка. От Община Симитли призовават гражданите за повишено внимание и при подобен вид престъпление е необходимо да се свържат с определените институции.", "date": "2019.10.20", "title": "Измамници в Симитли казват, че са пратени от народен представител"}
{"url": "https://www.24chasa.bg/novini/article/7718661", "text": "Подразделенията Джърмануингс (Germanwings), Юроуингс (Eurowings) Луфтханза СитиЛайн (Lufthansa CityLine) и СънЕкспрес (SunExpress) първоначално щяха да стачкуват от 03.00 часа до 09.00 часа по Гринуич (06.00-12.00 бълг.време), но профсъюзът днес посочи в изявление, че протестните действия ще продължат до полунощ местно време, предава БТА. Говорител на Луфтханза каза, че стачката е незаконна, тъй като статутът на УФО като преговарящ от името на кабинния персонал е под въпрос. В петък Луфтханза предложи на кабинния персонал увеличение на заплатата с 2 процента, което накара профсъюза да отмени планираната стачка в компанията майка на летищата Франкфурт и Мюнхен. Трудовият спор обаче се задълбочи, след като УФО установи, че предложението не съдържа отстъпки по условията за наемане на работа и разходите. Профсъюзът на стюардите и стюардесите от месеци води съдебна битка с авиокомпанията за законовия си статут. Според Луфтханза новото ръководство на УФО, което пое управлението по-рано тази година, не е избрано съобразно законовите изисквания.", "date": "2019.10.20", "title": "Стачката в \"Луфтханза\" продължава до полунощ"}
{"url": "https://www.24chasa.bg/novini/article/7718679", "text": "Президентът на Сърбия Александър Вучич заяви днес, че е разтревожен от евентуална дестабилизация и ескалация на конфликтите в региона и каза, че Сърбия прави всичко да не се стигне до това, предаде Танюг. Вучич каза също, че страната трябва да се въоръжава, тъй като това правят всички страни около нея, предава БТА. Аз винаги съм разтревожен и затова правим всичко, за да не се стигне до дестабилизация в региона. Новосадската инициатива с Албания и Северна Македония за нас е много важна, тъй като това е също мирна и политическа инициатива, но и икономически тя е много важна за нас, каза Вучич, гостувайки на Първа телевизия. Той каза, че се въоръжават и България, Румъния, Унгария, Хърватия и други малки страни в съответствие със своите възможности. Виждаме кои страни въоръжават албанците в Косово и какви хеликоптери търси Черна гора и всичко това следим, заяви сръбският президент. Той добави,че страната не може да се сравнява с Румъния по пари, когато става въпрос за въоръжаване, нито да купи системата, която те купуват, но може да се сравнява със страни като България и Унгария.", "date": "2019.10.20", "title": "Вучич разтревожен от възможна дестабилизация на региона"}
{"url": "https://www.24chasa.bg/novini/article/7718673", "text": "Мравките изпускат естествени антибиотици по растенията, когато ги полазват, и по този начин ги предпазват от болести, пише в. \"Дейли мейл\". Изданието цитира проучване на датските учени Йоахим Офенберг и Кристиан Дамгаард от университета в Орхус. Те са установили, че насекомите секретират чрез краченцата и телцата си вещества, които преборват 14 растителни инфекции, предава БТА. Известно е, че мравките живеят в големи колонии в мравуняците си. И рискът от заразяване на цялата общност е много голям. Поради тази причина те поддържат безупречна хигиена и произвеждат антибиотици, които ги предпазват от болести. Те се секретират от специални жлези. В допълнение мравките култивират бактерии по крачетата си, които също произвеждат антибиотици. Когато лазят по растенията, секретираните от тях вещества действат като естествени пестициди. Въздействието на мравките намалява патогените по растенията с 59 процента.", "date": "2019.10.20", "title": "Мравките лекуват растенията с естествени антибиотици"}
{"url": "https://www.24chasa.bg/novini/article/7718690", "text": "Организирането на предсрочни парламентарни избори ще бъде във фокуса на лидерската среща, насрочена за 17 часа в президентската резиденция \"Вила Водно\". Тя бе инициирана от президента на Северна Македония Стево Пендаровски, след като държавата не получи покана за преговори за членство в Европейския съюз, съобщава \"Независен весник\". Президентът Пендаровски е получил позитивен отговор от всички поканени - лидерите на най-големите парламентарно представени партии от властта и опозицията, предава БТА. Премиерът Зоран Заев оцени вчера, че с негативното решение на ЕС е направена \"историческа грешка\" и обяви, че на лидерската среща ще поиска организиране на бързи предсрочни парламентарни избори, на които гражданите ще кажат по кой път ще върви страната. Лидерът на опозиционната ВМРО-ДПМНЕ Християн Мицкоски очаква, че партийните лидери ще се договорят за насрочване на предсрочни избори по време на срещата си в президентската резиденция в неделя, съобщи МИА. Мицкоски подчерта, че няма да приеме предсрочни избори без назначаване на служебно правителство.", "date": "2019.10.20", "title": "Предсрочни избори - главната тема на днешната лидерска среща в Скопие"}
{"url": "https://www.24chasa.bg/novini/article/7718696", "text": "Социалната политика, рамката на бюджета и разпределянето на средствата от него по населените места бяха част от темите, по които изчерпателно говори кандидат-кметът на Несебър Николай Димитров пред свои съграждани в новата част на града в център \"Артиум\". Той се спря и на въпросите за финансовата стабилност на община и размерът на данъците и таксите. \"Несебър е финансово стабилна община, в която бюджетът се управлява и разпределя така, че всички нейни дейности да се осъществяват нормално\", подчерта кандидат-кметът. По повод на появили се неверни твърдения за дълг на общината от 20 млн. лв., Николай Димитров заяви, че преди да се изразява мнение, е добре да се направи проверка в Министерството на финансите, където информацията за всички общини е публична. \"Всеки може да провери и да се увери, че към 30 септември 2019 г. Община Несебър е с дълг от 8 млн. лв. Ние го плащаме заради модернизацията на пречиствателната станция в Равда, която направихме преди броени години - най-голямата инвестиция, реализирана на наша територия. Остават още 4 години до погасяване на заема, който ние стриктно изплащаме.\", информира Николай Димитров и подчерта, че Община Несебър няма просрочени задължения по бюджета. \"Така, че задълженията не са 20 млн. лв., както се твърди.\", заключи Николай Димитров и предположи, че изнесената голяма цифра вероятно се отнася за друг, съседен, град със задължения около 20 млн. лв., които не са платени. По отношение на местните данъци и такси, за които също се чуват твърдения, че са високи, Николай Димитров направи съпоставка с градове, намиращи се в същата категория, в която е и Несебър. От думите му стана ясно, че въпреки увеличението, данъците в Несебър остават по-ниски в сравнение с повечето общини, попадащи в сходна група за данъчна оценка. \"До последно общината не увеличи данъците, а когато се наложи актуализация то тя бе от 1.2 на 1.8 промила, т.е с 0.6 промила. Нашите данъци са по-малко от Поморие, Царево, Приморско и др.\", заключи Николай Димитров. Той допълни още, че и такса смет в общината е най-ниска в сравнение с останалите черноморски общини, въпреки че тук отпадъците са най-много. Николай Димитров обърна внимание на изпълнените от Община Несебър екологични проекти, и по-конкретно на модернизацията на пречиствателната станция в Равда (най-голямата в област Бургас), новата сепарираща система на Претоварната станция за отпадъци, подземните контейнери, разположени на различни локации в града, режимът на сметопочистване. Той се спря и на проекта за \"Реконструкция, ремонт, оборудване и обзавеждане на СУ \"Любен Каравелов\" - гр. Несебър\", финансиран по подмярка 7.2 от Програмата за развитие на селските райони за периода 2014 Ц 2020 г. на стойност 2 027 544,23 лв. с ДДС. Подобренията и обновленията на най-голямото училище в общината са осъществени с безвъзмездна финансова помощ, предоставена чрез Европейския земеделски фонд за развитие на селските райони и национално съфинансиране. Благодарение на проекта се ремонтира покрива на училището, полага се топлоизолация по стените, подменя се дограма, ремонтират се спортните площадки. Говорейки за променената визия на най-голямото училище, Николай Димитров информира, че има проект за цялостно обновяване на учебната сграда в Стария Несебър. Центърът за култура и образование \"Артиум\" също бе сред реализираните обекти, на които той обърна по-подробно внимание. Кандидат-кметът запозна присъстващите, че зданието е отличено с първа награда в категория \"Сгради култура и паметници на културата\" в националния конкурс \"Сграда на годината\" през 2018 г. \"Неговата функция е да служи на жителите на общината. \"Артиум\" ще се ползва от Общински детски комплекс-Несебър, както и от всички школи по изкуствата на територията на общината\", заяви той. Николай Димитров информира още, че сградата е голяма и все още се дооборудва. В концертната зала, в която предстои да бъдат сложени театрални седалки, той обясни, че те не са серийно производство и не са обикновени офис столове, които да си купи човек от всеки един магазин, а са изработени по проект със технически спецификации и изисквания. Николай Димитров припомни, че площадът към Центъра за култура и образование \"Артиум\", към който има и подземен паркинг, бе открит през 2017 г., а тази година бе завършена реконструкцията на сградата на пощата като по този начин е приобщена към съвременната среда на площадното пространство. С реализирането на тези няколко обекта бе постигната една модерна и съвременна визия на Новия Несебър и се оформи културно Ц административен градски център. Финалният щрих, завършващ този център, ще бъде изграждането на новата сграда на общинска администрация. Николай Димитров спомена и други изпълнени обекти в града като улици в ж.к. \"Черно море\", улиците \"Отец Паисий\", \"Христо Ботев\", \"Прибойна\", \"Плиска\", кръговото кръстовище в ж.к. \"Черно море\", реконструкцията на кръгово кръстовище Несебър, к.к. \"Слънчев бряг\", велоалея, минифутболно, баскетболно игрище и други спортни дейности в кв. \"Черно море\", ремонт на вълнобоен парапет по северната алея, ремонт на детски площадки, допълнителна втора компактираща и хидравлична инсталация за претоварване на битови отпадъци в ПСО Ц Несебър, разширение на гробищния парк и др. Сред новите идеи за развитие на града, за които говори Николай Димитров, бе сградата с многофункционална спортна зала на градския стадион. Той обърна специално внимание и на облагородяване на северния скат в новата част на Несебър. За изграждане на аквариума, част от обектите разположени там, Николай Димитров подчерта, че администрацията приключва процедурата по издаване на предварително разрешение от Министерството на регионалното развитие и благоустройството за укрепване на ската, наложено поради факта, че районът е свлачищна зона. Следват съгласувателни процедури в Басейнова дирекция, Министерството на отбраната, Министерството на транспорта, РОСВ, РЗИ и др., преди издаването на разрешение за строеж. Изграждането на този център неминуемо ще подобри имиджа на Несебър. Сред най-важните проекти в Новия град, които предстоят да се реализират, е и изграждане на летен театър с 1200 места, където ще се възроди фестивалът \"Златния Орфей\", за провеждането на който общината е спечелила лиценза. В този район са предвидени още покрит паркинг, площадно пространство, зона на експоцентър, детски площадки, спортни игрища и зона за отдих. \"В Новия Несебър сме заделили около 2 декара за изграждането на детска градина Ц до почивните станции на \"Булгартабак\". Проектираме разширение на ДГ \"Моряче\" с две групи, едната от които ще е яслена\". Кандидат-кметът говори и за проект за подземен паркинг в района на училище \"Любен Каравелов\". Николай Димитров подчерта, че ще продължи обновлението на улици в Несебър, като най-належащи сред тях на този етап са \"Иван Вазов\" и \"Любен Каравелов\". Те ще бъдат изцяло обновени с цел безопасност на учениците и за улеснение на родителите, които водят децата си на училище. Предварително са засадени нови дървета от вътрешната страна на оградата на СУ \"Любен Каравелов\", за да се запази растителния баланс. Николай Димитров се спря обстойно и на проекта за филиал на СУ \"Любен Каравелов\" в УПИ I-общ. и УПИ X-общ. от кв.54 по плана на гр.Несебър. Той обясни, че в бъдещата сграда, разположена в близост до съществуващото училище, са предвидени 24 класни стаи за начално обучение от първи до четвърти клас, към нея ще се изградят и спортни площадки. В същия парцел ще има параклис, статуя на Богородица, туристически инфоцентър, спортна зала, подземен паркинг, археологическа експозиция, разясни още кандидат-кметът. По въпроса с църквата в кв. \"Черно море\" Николай Димитров заяви, че общината е един от дарителите, въпреки че не е собственик на обекта. Той информира още че Дсъвсем скоро ще започнем да изграждаме закрит плувен басейн в кв. \"Черно море\", като в момента администрацията работи по финализирането на процедури с Министерството на отбраната\". Николай Димитров запозна присъстващите и с проекта за реконструиране и модернизиране на рибарското пристанище в Стария Несебър на стойност 9 млн. лв., както и с някои от новите идеи, които има за съставните селища. Кандидат-кметът заяви, че обемът от работа на администрацията е значителен, но целта е да се изгради една добра визия на общината, а всеки жител да има самочувствието, че живее в приветливо, уредено и красиво място. Той бе категоричен, че има още много за вършене, за подобряване и за надграждане. \"Всички усилия, които полагаме, е общината да е на световно ниво. Дори знаете, че южнокорейският президент свързва България с Несебър и киселото мляко. Това е благодарение на усилията на всички вас и администрацията, която търси нови, атрактивни начини за реклама и популяризиране на Несебър на утвърдени, по-слабо познати и нови туристически пазари\", заяви Николай Димитров. На финала на срещата той отговори на зададени въпроси и заяви готовност да работи за развитието и просперитета на общината, защото за успеха са важни целите. Николай Димитров е независим кандидат-кмет, той е под номер 69 в бюлетината.", "date": "2019.10.20", "title": "Николай Димитров: Работим Община Несебър да е на световно ниво"}
{"url": "https://www.24chasa.bg/novini/article/7718726", "text": "Китайски учени откриха структурата на вируса на Африканската чума по свинете. По този начин могат да бъдат разработени ефективни и безопасни ваксини срещу заболяването. Африканската чума по свинете е била описана за първи път в Кения през 1921 година, предава  . За тази година Световната организация за здраве на животните е уведомила 26 страни за нови или продължаващи огнища. От тях 13 са в Европа, 10 в Азия и 3 в Африка. До момента най-ефективният начин за справяне с чумата е умъртвяването на животните. През 2018 и 2019 година са били ликвидирани повече от 30 милиона прасета по света. А у нас само в Русенско бяха умъртвени около 70 хил. прасета.", "date": "2019.10.20", "title": "Китайски учени откриха структурата на вируса на африканската чума"}
{"url": "https://www.24chasa.bg/novini/article/7718714", "text": "Протестиращите в Хонконг отново заляха улиците днес въпреки полицейската забрана и издигнаха барикади сред сълзотворен газ и запалителни бомби, предаде Асошиейтед прес. Хонгонгската полиция използва водни оръдия с оцветител срещу хилядите протестиращи, след като обградиха полицейски участък, отбелязва ДПА. До пристигането на водните оръдия се стигна, след като малка група протестиращи хвърлиха няколко коктейли Молотов по сградата на полицията. От покрива на участъка бе разпръснат сълзотворен газ. Зад тази група останаха хиляди протестиращи от по-ранен мирен протест в популярен търговски район, предава БТА. Лидерите на протеста носеха черен плакат в началото на колоната с надпис \"Пет основни искания, нито едно по-малко\", настоявайки за отчетност и политически права, отбелязва АП. Облечени в черно протестиращи с маски издигнаха барикади по улиците на няколко места в района Коулун, където компанията оператор на градското метро ограничи достъпа на пътниците. На метростанция бе хвърлена запалителна бомба. Протестиращите измъкваха плочки от тротоари и ги хвърлиха на пътя, събраха пластмасови защитни бариери и метални решетки, за да направят временни пътни блокади. На други места по пътя на шествието протестиращите разбиха магазини и метростанции, запалиха огньове, отбелязва Ройтерс. Хонконг е засегнат от продължаващи вече няколко месеца протести, често придружени с насилие. Това е най-сериозната политическа криза, откакто Великобритания предаде управлението на града на Китай през 1997 година. Кризата в управлявания от Китай град е огромно предизвикателство за китайския президент Си Цзинпин. Пекин отхвърля обвиненията, че подкопава свободата на Хонконг, а Си Цзинпин обеща да срази всеки опит за отделяна на Хонконг от Китай.", "date": "2019.10.20", "title": "Полицията в Хонконг използва водни оръдия срещу протестиращите (Снимки)"}
{"url": "https://www.24chasa.bg/novini/article/7718734", "text": "Турция и Русия ще обсъдят изтеглянето на сирийските кюрдски Сили за защита на народа от северните сирийски градове Манбидж и Кобане по време на разговорите в Сочи идната седмица, заяви в неделя турският външен министър Мевлют Чавушоглу, предаде Ройтерс. Анкара се договори с Вашингтон в четвъртък да спре временно своята офанзива в Североизточна Сирия за пет дни, за да позволи на Силите за защита на народа да се изтеглят от планираната \"зона за сигурност\", предава БТА. Президентът на Турция Реджеп Ердоган ще отпътува за Сочи във вторник за спешни разговори за Сирия с руския си колега Владимир Путин. В интервю за Канал 7 Чавушоглу каза, че Турция очаква Силите за защита на народа да бъдат отстранени от районите, където сирийското правителство, подкрепяно от Москва, се е разгърнало в Северна Сирия. Чавушоглу каза, че не иска и един боец от Силите за защита на народа да остане в \"зоната за сигурност\" в края на периода на примирие./", "date": "2019.10.20", "title": "Турция и Русия ще обсъдят изтеглянето на\nкюрдските милиции от Манбидж и Кобане"}
{"url": "https://www.24chasa.bg/novini/article/7718739", "text": "Американските сили са се изтеглили днес от най-голямата си база в северната част на Сирия. Това съобщи Франс прес, като се позова на свой кореспондент на терен и на неправителствена организация. Над 70 бронирани автомобила със закачени на тях знамена на САЩ, превозващи военно оборудване и ескортирани от хеликоптери, са преминали през град Тал Тамр, видя кореспондент на АФП. Според Сирийския център за наблюдение на човешките права автоколоната се е изтеглила от базата \"Сарин\", близо до град Кобане, и се е отправила към намиращата се на изток провинция Хасака, предава БТА. По-рано този месец САЩ обявиха, че ще изтеглят своите около 1000 военни от Северна Сирия, а Турция предприе военно настъпление срещу кюрдските формирования, контролиращи региона. \"Това е най-голямата американска военна база в северната част на Сирия и четвърто изтегляне на американски части\", каза директорът на центъра Рами Абдел Рахман. През последните дни американците се изтеглиха от още три бази, включително тази до град Манбидж и още една база до Кобане, близо до турската граница.", "date": "2019.10.20", "title": "Американските сили са се изтеглили днес от най-голямата си база в Северна Сирия"}
{"url": "https://www.24chasa.bg/novini/article/7718760", "text": "Варна развива качествен културен продукт и богат събитиен календар. Това е тенденция, която ще продължим да затвърждаваме, защото от нея печели публиката, но печели и туризмът. Това коментира кандидатът на ГЕРБ за общински съветник Даниела Димова, която ръководи Театрално-музикалния продуцентски център в морската столица, а през изминалия мандат оглавява и комисията по култура към местния парламент. „Градът ни е все по-предпочитана дестинация за културен туризъм. Допълнителен стимул за това би дало и разработването на специален пакет от едно или две културни събития в предложенията на варненските туроператори, така че наред с археологическите обекти, гостите на морската столица да посетят и спектакъл – опера, балет, театър, концерт”, обясни Димова. Най-големият успех за варненската култура дойде само преди няколко седмици, когато първият в България и един от трите най-стари фестивала в Европа – ММФ „Варненско лято“, получи приз за европейско качество на програмата. „Варненско лято“ успя да спечели отличието в жестока конкуренция от 705 европейски фестивала и е единственият у нас, получавал такава престижна награда. „Този приз потвърждава оценката, че във Варна се предлага качествена култура и ни задължава да работим още по-активно“, категорична е Димова. През последните четири години фестивалът реализира над 200 събития, привличайки десетки хиляди зрители. На много висок интерес се радва и Международният фестивал „Опера в Летния театър“ с публика до 30 000 зрители всяка година. „Мотивирани от тези успехи и в желанието си да развиваме Варна, продължихме реновирането на културната инфраструктура. Благодарение на успешно защитен проект от екипа на Иван Портних, в сътрудничество с Министерството на културата, стартирахме цялостната реконструкция на сцена „Филиал“, която не беше ремонтирана от нейното създаване преди 54 г. Проектът е на стойност близо 7,2 млн. лв., от които общинските средства са 1,4 млн. лв., а останалата част е безвъзмездно европейско финансиране. След ремонта филиалът ще разполага с обновени и комфортни за зрителите и артистите сцена, камерна и репетиционни зали. Ще бъде подменена сценичната механизация на оркестрината, изцяло ще се промени интериорът на балкона. Предстои подмяна на ВиК и ел. инсталациите, осигуряване на необходимото осветление и озвучаване, изграждане на климатична и вентилационни инсталации, подобряване достъпа за хора с увреждания. Така Драматичният театър „Стоян Бъчваров“ ще посрещне своя 100-годишен юбилей през 2021 г. с напълно обновен сграден фонд, тъй като основната сцена бе ремонтирана през 2012 г., отново с европейско финансиране, и бе открита лично от премиера Бойко Борисов. С ремонта на сцена „Филиал“ продължава политиката на Община Варна за възраждане на културната памет на морската столица. Така бяха обновени Юнашкият салон, Домът на флота. „Предстои да започне строителството на нова сграда на варненската библиотека, на Музей на създателите на Морската градина“, поясни кандидатът за общински съветник. По-добри условия предстои да бъдат създадени и за малките таланти с нов дом за Общинския детски комплекс. Визията за отваряне на Варна към морето предвижда и много амбициозни проекти – за изграждане на ново яхтено пристанище, опера и експоцентър в пристанищната зона. Димова постави акцент и върху работата на общинския фонд „Култура“, с чиято подкрепа в периода 2015-2019 г. са реализирани 578 проекта на обща стойност над 5 млн. лева. „Видно от цифрите, даден е изключителен тласък за нови творчески търсения. Освен традиционните за града ни фестивали, се появиха и нови събития от всички области на културата. Подкрепиха се и младежки състави. Добрите идеи трябва да бъдат чути и развити, а ние – да ги подпомогнем“, коментира кандидатът на ГЕРБ за общински съветник, като припомни, че градската среда беше обновена с 30 пластични композиции и 10 паметни знака на различни места във Варна, предимно в историческия център. Някои от тях са свързани с известни личности като паметника на кмета Иван Церов, построил варненския театър, на арх. Дабко Дабков, проектирал и участвал в изграждането на повече от 200 знакови сгради в морската столица. Даниела Димова припомни, че общината даде рамо и на мащабното музикално събитие MTV PresentsVarnaBeach, което се проведе две поредни лета във Варна. „Клипът, заснет на Южния плаж, беше излъчен в над 86 страни по света, а това са близо 400 часа реклама за града ни”, каза още тя. „Обогатяването на културния календар ще продължи”, категорична е Даниела Димова. В този контекст тя разкри, че се водят преговори със световни оперни величия като Андреа Бочели и Анна Нетребко за концерти във Варна. Кандидатът за общински съветник отчете също, че оглавяваната от нея комисия по култура и духовно развитие е имала 34 заседания през мандат 2015-2019. „На тях взехме 68 решения, като започнем от наименуването на десетки улици с имена на известни варненци - музиканти, лекари, артисти, спортисти, и стигнем до големи проекти за подобряване и създаване на нова културна инфраструктура“, каза в заключение Димова, която е кандидат в листата на ГЕРБ за общински съветници с номер 43 в бюлетината.", "date": "2019.10.20", "title": "Даниела Димова: Варна развива качествена култура, от това печели и туризмът"}
{"url": "https://www.24chasa.bg/novini/article/7718922", "text": "Здравко Димитров е един изключително успешен областен управител и ще бъде такъв и като кмет. Много е важно кандидатът на ГЕРБ да продължи устойчивото развитие на община Пловдив. Под ръководството на управляващата партия градът се преобрази, превърна се в икономическо средище. Това заяви енергийният министър Теменужка Петкова, която пристигна пред шатрата на ГЕРБ в Пловдив, за да подкрепи издигнатите кандидати за местния вот. \"Здравко Димитров е човекът, който ще гарантира възхода на Пловдив. Гражданите трябва да дадат своя глас за отличния отбор на ГЕРБ\", призова Петкова. От своя страна Здравко Димитров посочи, че като областен управител винаги е работел много добре с Теменужка Петкова. \"На \"Асеновградско шосе\" се наложи да се премества енергийна инфраструктура. Получихме бързо съдействие от страна на министър Петкова и ведомството й и така не се стигна до забавяне на проекта\", каза Зико. Той я придружи при посещението й на Териториалното диспечерско управление - юг в кв. \"Кючук Париж\". Там я посрещна и кандидатът за кмет на район \"Южен\" от ГЕРБ Костадин Язов. Тримата разгледаха заедно командната зала, където се управлява цялата мрежа високо напрежение на Пловдив, Хасково, Стара Загора, Кърджали, Пазарджик, Смолян, Бургас. Директорът на Електроенергийния системен оператор (ЕСО) Ангелин Цачев ги запозна с новия опорен пункт, пети в страната. От тях ще се управляват дистанционно подстанциите у нас. През тази година към пунктовете ще минат 30 такива съоръжения, догодина процесът ще продължи. Така се осигурява допълнителен резерв за енергийната ни система. \"Идеята е в рамките на 5-6 г. да поставим всичките 270 подстанции 110/20 киловолта в опорните пунктове\", обясни Цачев. От своя страна енергийният министър подчерта, че така ще се пестят време и средства, а повредите ще могат да се отстраняват дистанционно. По думите й в дружествата от държавната енергетика се работи за икономия на разходи и те бележат добри финансови резултати. Петкова даде за пример АЕЦ-Козлодуй, който е в топ 10 на най-успешните бизнеси в Югоизточна Европа. \"Проверките в трите частни ЕРП-та приключиха. По предварителни данни те са готови за есенно-зимния сезон\", каза Петкова. Тя призна, че електроенергийната система на страната не би могла да функционира нормално в студовете без централите на въглища. През зимата те дават 60% от необходимия ток. Петкова изрази надежда, че проектът Белене ще бъде реализиран. Подадени са 13 заявления за участие, като 7 са за стратегически инвеститори. В момента тече процедурата по разглеждане на заявленията. След това ще бъде определена кратката листа на дружествата, с които държавата ще води преговори, а те ще стартират след отправяне на покана за обвързваща оферта. \"Надявам се, че този път ще успеем. Сега ситуацията е по-различна от тази отпреди 7-8 или 10 г. Трайната политика на ЕС е да се произвежда беземисионна чиста енергия\", каза Теменужка Петкова.", "date": "2019.10.20", "title": "Теменужка Петкова: Здравко Димитров е успешен областен управител, такъв ще е и като кмет"}
{"url": "https://www.24chasa.bg/novini/article/7718925", "text": "„Не само през последните четири години, а и предишните осем, когато ние управлявахме община Елин Пелин, бяха допуснати много грешки и не е свършена необходимата работа. За това сега виждате изцяло нови хора, почтени и способни да работят за развитието на Общината. Старите ги няма и няма да ги има, защото в ГЕРБ се учим от грешките си.“ Така депутатът Валентин Радев се обърна към присъстващите хора в Нови хан, дошли да чуят програмата за управление на кандидата за кмет на Елин Пелин Стефан Стоилов. Освен приоритетите в програмата и назоваването на проблемите, хората имаха възможност да чуят и възможните решения. Стоилов аргументира всяко едно от своите предложения с множеството срещи с министри и ангажиментите, които те са поели, за да може Общината да се превърне в едно по-приятно място за местните жители. Още през следващата година ще се кандидатства за финансиране за изграждането на водния цикъл на Елин Пелин, гара Елин Пелин и Нови хан чрез ВиК асоциацията на общините в областта. За по-малките населени места ще се търси финансиране по програма ПУДООС. Именно така бе подменена водопреносната мрежа и канализация на съседното село Вакарел в община Ихтиман. За облекчаване на тежкотоварния транспорт през населените места се предвижда поетапното проектиране и изграждане на околовръстен път на гара Елин Пелин и продължаването му около Нови хан. Реализацията на този проект е планирана в дългосрочен план. Кандидатът за кмет на Нови хан Петко Костов даде отчет за свършеното от него, като получи висока оценка от присъстващите. Костов постави като приоритет за следващия мандат разширението на училището.", "date": "2019.10.20", "title": "Валентин Радев в Нови хан: В ГЕРБ се учим от грешките си"}
{"url": "https://www.24chasa.bg/novini/article/7718935", "text": "Всички европейци обичат армиите си, освен българите, сочи проучване в 28-те страни членки на Европейския съюз, отразяващо отношението на европейците към отбраната и поместено във френския в. \"Уест-Франс\". Средно 73 процента от анкетираните заявяват, че имат доверие в армията на своята страна, предаде БТА. Съществуват обаче големи разлики: във Финландия този дял е над 90 на сто, докато България е в дъното на класацията с по-малко от 50 процента. Пет други страни са под прага от 60 процента - Хърватия, Румъния, Унгария, Кипър и Словакия. След Финландия, най-силно е доверието в родната армия в Дания, Ирландия, Белгия, Естония и Франция. Допитването е от юни 2019 година.", "date": "2019.10.20", "title": "Проучване: Всички европейци обичат армиите си, освен българите"}
{"url": "https://www.24chasa.bg/novini/article/7718932", "text": "Конвой, превозващ ранени и бойци от Сирийските демократични сили (СДС), доминирани от кюрдите, напусна днес северния сирийски град Рас ал Аин, обсаден от турските войски и техните сирийски временни наемници, предаде Франс прес. Колоната от над 50 превозни средства, включително линейки, напусна болницата в града, който играе ролята на демаркационна линия между воюващите страни, предаде БТА. След потеглянето на конвоя над болницата се издигнаха пламъци.", "date": "2019.10.20", "title": "Конвой с ранени и кюрдски бойци напусна обсаден град в Сирия"}
{"url": "https://www.24chasa.bg/novini/article/7718943", "text": "В телефонен разговор днес турският президент Реджеп Тайип Ердоган и британският премиер Борис Джонсън са се съгласили да потърсят възможност за четиристранна среща с френския президент Еманюел Макрон и германския канцлер Ангела Меркел, на която да обсъдят ситуацията в Сирия, както и въпроси като борбата с тероризма и миграцията, съобщи Даунинг стрийт 10. По време на разговора Джонсън е приветствал споразумението между САЩ и Турция за временно спиране на боевете след началото на турската офанзива срещу кюрдските милиции в Североизточна Сирия. Той е определил договореността като стъпка в правилната посока и е изразил надежда, че споразумението ще се запази и ще намали до минимум жертвите от всички страни, предаде БТА. Британският премиер обаче е подчертал, че остават сериозни безпокойства около турската операция в региона.", "date": "2019.10.20", "title": "Ердоган и Джонсън плануват четиристранна среща с Макрон и Меркел за Сирия"}
{"url": "https://www.24chasa.bg/novini/article/7718964", "text": "Временно се ограничава движението в двете посоки по път I-4 Велико Търново – Търговище в участъка Кьосевци – Камбурово поради ПТП, съобщиха от пресцентъра на Агенция \"Пътна инфраструктура\". Движението се осъществява по обходен маршрут Изворово – Камбурово.                                                                                                                                                                                                                                                                                                                                ", "date": "2019.10.20", "title": "Катастрофа между Кьосевци и Камбурово затвори пътя Велико Търново – Търговище"}
{"url": "https://www.24chasa.bg/novini/article/7718979", "text": "Президентът на Чили Себастиан Пинера въведе извънредно положение в още три града на страната и прилежащите им общини - Ла Серена, Кокимбо и Ранкагауа заради протестите, породени от повишението на цените на билетите за метрото, прераснали в безредици, предаде ТАСС. Извънредното положение ще е в сила за 15 дни и при необходимост ще бъде удължено, предаде БТА. Извънредно положение заради протестите беше обявено вече в столицата на Чили Сантяго, в провинция Консепсион и в областта на Валпараисо. В Сантяго от снощи е въведен и полицейски час, който продължи от 22 ч. до 07 ч. местно време. Цените на билетите за метро бяха увеличени средно с 30 песо до максимално 850 песо (1,2 долара). Това породи протести, прераснали в насилие между демонстранти и силите на реда. Заради усложнената ситуация президентът Пинера отмени повишението на цените на пътуванията в обществения транспорт.", "date": "2019.10.20", "title": "Президентът на Чили въведе извънредно положение в още три града"}
{"url": "https://www.24chasa.bg/novini/article/7719004", "text": "Около 16.25 часа е получен сигнал за тежък пътен инцидент на пътя София- Варна, в участъка между Омуртаг и с. Антоново, съобщават от пресцентъра на МВР. На място е установен челен сблъсък между два леки автомобила. По първоначални данни петима са загиналите при тежкия инцидент. Движението в участъка временно е ограничено. Обходният маршрут е през селата Антоново- Изворово- Камбурово- двупосочно.", "date": "2019.10.20", "title": "Петима загинаха при катастрофа на пътя Кьосевци - Камбурово (Видео)"}
{"url": "https://www.24chasa.bg/novini/article/7718995", "text": "Вицепремиерът и министър на външните работи Екатерина Захариева замина на посещение в Москва по покана на министъра на външните работи на Руската федерация Сергей Лавров, съобщиха от пресцентъра на Министерство на външните работи. На 21 октомври 2019 г. Екатерина Захариева и водената от нея делегация ще имат разговори с министъра на външните работи Сергей Лавров. По-късно през деня външният ни министър ще се срещне и с българската общност в Москва. Посещението на Екатерина Захариева е първото на външен министър на България в Москва от 2011 г. насам. Тази година България и Русия отбелязват 140 г. от установяване на двустранни дипломатически отношения. Русия е един от основните външнотърговски партньори на България и една от основните държави за входящ туризъм у нас. 511 000 руски туристи са посетили страната ни през 2018 г. , което нарежда Русия на 6-о място по брой туристи в България. По данни на руската страна около 300 000 руски граждани притежават недвижими имоти у нас. Консулската ни служба в Москва годишно издава около 200 000 визи, което е около половината от броя на визите, издавани от всички български задгранични представителства. За 2018 г. двустранният стокообмен с Русия възлиза на 4,144 млрд. долара като е отбелязан спад от 4,1 на сто в сравнение с предходната година. На Русия се падат 5,8 на сто от общия външнотърговски обмен на България. Русия е и основен доставчик на страната ни на нефт, природен газ и ядрено гориво, както и основен партньор в модернизацията на АЕЦ „Козлодуй“.", "date": "2019.10.20", "title": "Екатерина Захариева замина на посещение в Москва, среща се с Лавров"}
{"url": "https://www.24chasa.bg/novini/article/7719012", "text": "Служители на ГДБОП са претърсили в неделя офиси по хотели в зона Запад в Слънчев бряг и ромската махала в Оризаре по сигнали за купуване на гласове. Освен антимафиоти в акцията са участвали и служители на Комисията за противодействие на корупцията. До късния следобяд не бяха обявени нарушения, констатирани при обиските в Несебър, но се очаква утре. Специализираната прокуратура да излезе с подробности. Предния ден ГДБОП претърси и дома на независимя кандидат за кмет Николай Димитров, офиса на съпругата му и още двама съветници от различни партии, които го подкрепят за четвърти мандат. Засега не е ясно какво са търсили антимафиотите в зона Запад в Слънчев бряг. Тази част на курорта обикновено се обитава от персонала на хотелите, част от които са жители на други градове и подозренията са, че може да са регистрирани от някоя партия специално за изборите. В Оризаре пък антимафиотите атакували ромски домове, разкриха запознати. \"Акцията е с политически мотиви\", коментира областният лидер на БСП Стойко Танков. И обясни, че националният предизборен щаб на соцпартията поел ангажимента да излезе с официална реакция. Сред претърсваните домове в Несебър в петък бе и на Петър Хрусанов, кандидат за общински съветник от БСП, която подкрепя Николай Димитров. Другият тършуван бе Георги Георгиев от Политически клуб \"Тракия\", който също застава зад сегашния кмет.", "date": "2019.10.20", "title": "Претърсват Слънчев бряг - Запад и Оризаре за купуване на гласове"}
{"url": "https://www.24chasa.bg/novini/article/7719000", "text": "В основното училище \"Мустафа Кемал Ататюрк\" в Гостивар, в северозападната част на Северна Македония, в което учениците с военен поздрав приветстваха турската офанзива в Сирия, ще бъде извършена проверка и ще бъде взето съответно решение, съобщи министерството на образованието на Северна Македония. От министерството обявиха случая като неприемлив в образователния процес и осъдиха този акт, съобщава в. \"Нова Македония\", цитиран от БТА. Министерството на образованието осъди дейностите, които са били организирани в основното училище \"Мустафа Кемал Ататюрк\" в Гостивар, в които участвали ученици и чрез които е били изпратено политическо послание в подкрепа на военни операции на определена държава, се казва в съобщението. Министерството призова ръководствата на училищата, включително на това училище, да се въздържат от организиране на дейности, които имат политически характер и изпращат политически послания. В страницата на училището във Фейсбук в събота се появи снимка, на която ученици, придружени от учителите и останалия персонал в училището, стоят пред турското знаме, като отправят военен поздрав в подкрепа на турската офанзива в Сирия.", "date": "2019.10.20", "title": "Македонски ученици приветствали турската военна операция в Сирия, проверяват училището"}
