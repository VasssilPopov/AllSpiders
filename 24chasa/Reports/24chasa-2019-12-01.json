{"url": "https://www.24chasa.bg/novini/article/7930759", "text": "С тези думи премиерът Бойко Борисов обяви новата политика на правителството за климата и чистотата на въздуха. Това стана при брифинга му преди заминаването за срещата на ООН за климата в Мадрид. Борисов излетя за испанската столица в неделя вечерта с малкия правителствен самолет “Фолкън”, който даде дефект преди 2 седмици. До този момент българското правителство не говореше за затваряне на въглищни централи заради голямата социална цена и заплахата от синдикални протести. “Ще опитам да защитя въглищните централи и други вредни производства в нашата страна. Но от друга страна, за 5 - 10 хил. души ще намерим работа, а какво правим, когато Старите автомобили, които бълват отрови, хубави ли са за нас? Какво качество на живот искаме? Искаме ли да увеличим продължителността на живот с 5 - 10 години? Ето това изисква обществен дебат, който трябва да започне”, заяви министър-председателят на тръгване към Мадрид. “Европа иска да е лидер в зелените политики и борбата с климатичните промени. И съм убеден, че И централите на въглища няма да са задълго. Ще опитам да го отлагам, но от друга страна, искаме ли да живеем в смог. Заради това ни трябва широк дебат с лекари, еколози, всички”, заяви още той. Първоначално Борисов не е планирал да участва в срещата за климата, организирана от ООН, още повече че тя бе насрочена да е в Чили. България има най-високият кредитен рейтинг на Балканския полуостров. Наравно е, но с по-добри перспективи спрямо Унгария. Това обяви в неделя финансовият министър Владислав Горанов. Той коментира повишението на кредитния рейтинг на страната от агенцията “Стандарт енд Пуърс”, обявено в петък през нощта. Можем в кратки срокове да се присъединим към чакалнята на еврозоната, коментира още той. Оценката на агенцията за повишение на кредитния рейтинг пък отговаряла на критиките на опозицията срещу правителството, категоричен бе премиерът Бойко Борисов. “Отказвам да слушам артисти, пилоти и певци, които тези неща не са ги учили и в училище”, заяви Борисов. И изчете 11 точки, в които “Стандарт енд Пуърс” хвалят постигнатото от правителството. По думите му това са устойчиво развитие, напредък към еврозоната, намаление на дълга, борба с прането на пари, стабилна банкова система, голям валутен резерв, повишение на доходите и пр. “Най-голямата агенция ни казва, че финансовият министър Владислав Горанов е един добър стопанин, а покрай него и аз, разбира се”, обобщи Бойко Борисов. ", "date": "2019.12.01", "title": "Борисов: Време е за дебат-тецове и стари коли или дълъг живот (Обзор)"}
{"url": "https://www.24chasa.bg/novini/article/7930078", "text": "Министър-председателят Бойко Борисов ще участва в 25-ата конференция по изменение на климата на 2 декември в Мадрид, Испания. Очаква се страните по Рамковата конвенция на ООН по изменение на климата да постигнат напредък по редица въпроси, свързани с финансирането на дейности в борбата с изменение на климата в развиващите се държави, с пазарни механизми за сътрудничество, както и докладване на поетите ангажименти заради климатичните промени, съобщават от пресцентъра на Министерски съвет. Държавните и правителствени ръководители на страните по Конвенцията ще изложат позициите си, с които да се даде напредък на преговорите за финализиране на правилата за прилагане на новия пазарен механизъм по чл. 6 от Парижкото споразумение. В него се залага възможността за използването на доброволни механизми за намаляване на емисиите, предназначени за развиващите се държави. На Конференцията министър-председателят Бойко Борисов ще представи позициите на България по важни въпроси и приоритетни теми, свързани с изпълнението и отчитането на целите на Споразумението от Париж. Европейският съюз е отговорен за едва 9% от парниковите емисии в света, затова страната ни застъпва становището, че ЕС не може да се справи самостоятелно с проблема без поне толкова активно участие и на другите големи емитери (Китай, Индия и САЩ). В същото време Европа, благодарение на опита и силно развитите си технологии, играе водеща роля в борбата с климатичните промени. В рамките на форума ще се проведе среща на държавните и правителствените ръководители на ЕС.", "date": "2019.12.01", "title": "Борисов заминава на конференция по изменение на климата"}
{"url": "https://www.24chasa.bg/novini/article/7930104", "text": "Над 10 000 души, живеещи в исторлическия център на Торино, бяха евакуирани днес, за да бъде обезвредена неексплодирала английска бомба от Втората световна война, съобщиха местните власти, цитирани от Франс прес. В \"червената зона\" около Виа Ница, в сърцето на града, обитателите бяха евакуирани директно, а още 50 000 жители бяха помолени да не излизат от дома си от 7,00 ч. сутринта (6,00 по Гринуич) до 16,00 ч. следобед, предава БТА. Кметът Киара Апендино, свързана с Движение 5 звезди, пристигна лично на Виа Ница, а след това ще посети евакуираните, настанени в приемен център в панаирната зона Лингото в периферията на града. Бомбата е 250 килограмова, със сърцевина от 65 кг динамит. По време на операцията по обезвреждането, която ще продължи седем часа, въздушното пространство над града ще бъде затворено за полети, а движението на валковете на гара Порта Нуова ще бъде спряно. Обезвредената бомба ще бъде транспортирана с камион до Чирие, където ще бъде взривена в изоставена кариера. Към 16 часа бомбата бе обезвредена. ", "date": "2019.12.01", "title": "Евакуират 10 000 жители на Торино заради обезвреждане на бомба (Видео)"}
{"url": "https://www.24chasa.bg/novini/article/7930136", "text": "Иракският парламент прие днес оставката на правителството на премиера Адел Абдел Махди, предадоха световните агенции. Франс прес отбелязва, че това е станало, след като над 420 души бяха убити от началото на протестите в страната преди два месеца, които при това са продължили и днес. От всички 329 депутати в залата присъстваха 241. Когато председателят на парламента Мохамед ал Халбуси прочете писмото с оставката на премиера, нито един от тях не се обяви против, съобщи ТАСС, цитирана от БТА. По конституция сега президентът Бархам Салих трябва да възложи в 15-дневен срок формирането на новото правителство на кандидат, предложен от партийния блок, имащ мнозинство в парламента. През това време, но за не повече от 30 дни, кабинетът на Махди ще продължи да изпълнява своите задължения, посочва ТАСС. Освен оставката на правителството, иракският парламент обсъди на извънредното си заседание и обстановката в южната част на страната, където кръвопролитните сблъсъци между силите за сигурност и демонстранти продължават и ситуацията е на ръба на хаоса. Протестите в Ирак започнаха на 1 октомври. Те са насочени срещу влошаването на условията за живот, високата безработица и корупцията.", "date": "2019.12.01", "title": "Иракският парламент прие оставката на правителството"}
{"url": "https://www.24chasa.bg/novini/article/7930226", "text": "Двайсет и двама души загинаха при катастрофа на туристически автобус в Тунис днес, предаде Франс прес, като се позова на властите. 21 човека били ранени. Всички жертви са граждани на Тунис, предава БТА. Катастрофата станала в северозападната част на страната. Автобусът пътувал от столицата Тунис за Айн Драхам. По все още неизяснени причини той излязъл от пътя и се преобърнал.", "date": "2019.12.01", "title": "22-ма загинаха при автобусна катастрофа в Тунис"}
{"url": "https://www.24chasa.bg/novini/article/7930239", "text": "Американците са похарчили рекордните 7,4 млрд. долара онлайн през Черния петък, отчита компанията за пазарни анализи Адоби аналитикс (Adobe Analytics), цитирана от световните агенции, предава БТА. Това е исторически рекорд за покупките, направени в САЩ на този ден през интернет платформи, отбелязва ДПА. Петъкът след Деня на благодарността традиционно дава началото на периода на празничните покупки и е белязан от големи намаления в търговската мрежа. Той е следван през последните години от бум на продажбите през интернет в понеделника след празничния уикенд - т. нар. Кибер понеделник. Обемът на онлайн търговията в петъчния ден, 29 ноември, е с едва 500 млн. долара под разходите за пазаруване в мрежата на Кибер понеделника миналата година. Интернет продажбите през Черния петък са скочили с 20 процента спрямо 2018 година. За изготвяне на статистиката Адоби отчита трансакциите, направени в 80 от 100-те водещи онлайн магазина в САЩ. Сред най-купуваните стоки са били миникуклите ЛОЛ Изненада (LOL Surprise), тематични артикули с героите от филма \"Замръзналото кралство 2\", играта ФИФА 20 (FIFA 20) и игровите конзоли Нинтендо (Nintendo). Анализаторите прогнозират, че рекордът ще бъде надминат утре, на Кибер понеделника, когато потребителите ще похарчат 9,4 млрд. долара. Националната федерация на търговците на дребно в САЩ очаква 69 милиона потребители да се възползват от разпродажбите в интернет утре. Тълпите, които традиционно изпълват търговските центрове на Черния петък, намаляват, тъй като все повече хора предпочитат да издирват изгодни покупки през смартфоните или компютрите си. Продажбите във физическите магазини в петък са намалели с 6,2 процента, сочат първоначални данни на ШопърТрак (ShopperTrak). Онлайн продажбите в Деня на благодарността са достигнали рекордните 4,4 млрд. долара, което е повишение с 20% спрямо миналата година. Близо половината от тези покупки са направени през мобилни устройства.", "date": "2019.12.01", "title": "Американците са похарчили рекордните 7,4 млрд. долара на Черния петък"}
{"url": "https://www.24chasa.bg/novini/article/7930303", "text": "Папа Франциск заяви днес, че следи с безпокойство ситуацията в Ирак, и призова за мир и съгласие, предаде Франс прес. \"Следя с безпокойство ситуацията в Ирак. С болка научих, че демонстрациите през последните дни са срещнали твърда реакция, която е причинила десетки жертви\", каза Светият отец след традиционната неделна молитва на площад \"Свети Петър\" във Ватикана, предава БТА. Франциск заяви, че \"се моли за мъртвите и ранените\", и добави, че е \"близък с техните семейства и целия иракски народ\". Той се помоли \"на Бог за мир и съгласие\" в Ирак. Над 420 души бяха убити и хиляди - ранени, за два месеца на протести в Ирак. Днес иракският парламент прие оставката на премиера Адел Абдел Махди, отбелязва АФП. По-рано през деня папата отслужи специална литургия за католиците от опустошаваната от насилие Демократична република Конго, предаде Асошиейтед прес. Радостни песни и танци от централноафриканската страна оживиха базиликата \"Свети Петър\". Франциск осъди доставчиците на оръжия, че разпалват конфликта в ДР Конго. В последно време бунтовници в източната част на страната взимат на мушка участници в борбата с епидемията от ебола, което затруднява усилията за спиране на разпространението на заразната болест, отбелязва АП. Ройтерс посочва, че вирусът е причинил смъртта на 2200 души в ДР Конго от август миналата година. Днес бе съобщено, че ислямистки бунтовници са убили 14 човека в източната част на страната в петък. Общо над 100 души загинаха, откакто армията започна на 30 октомври операция срещу джихадистката групировка Съюзени демократични сили, която е активна в гъстите гори в района на границата с Уганда. Властите обвиниха ислямистите, че си отмъщават, като взимат на прицел беззащитни цивилни. В петък международни организации предупредиха за опасност за нов подем на разпространението на ебола, след като джихадистите извършиха смъртоносни атаки срещу медицински центрове. Това принуди хуманитарни групи да преустановят своята работа и да изтеглят персонала си от районите, където са последните останали огнища на заразната болест, отбелязва Ройтерс.", "date": "2019.12.01", "title": "Папата призова за мир в Ирак и се помоли за Конго"}
{"url": "https://www.24chasa.bg/novini/article/7930330", "text": "По неофициална информация тялото е на 24-годишният Христо Асенов от с. Росен. Последно следите му се губели от 29 ноември вечерта и близките му започнали издирване. Трупът на младежа бе откаран за аутопсия в Съдебна медицина към УМБАЛ-Бургас, за да се установи причината за смъртта. От полицията не съобщиха дали по тялото му е имало следи от насилие, но униформени отцепиха район в широк периметър около реката да търсят следи за присъствието на друг човек около мястото на трагедията. Разследващи работят по няколко версии като едната е за убийство, но не изключват и самоубийство или инцидент с фатално падане край реката. Преди десетина дни тялото на друг млад мъж бе намерен край бургаския квартал Долно Езерово и впоследстиве се оказа, че е обийство. В началото на ноември пък затворници откриха трупа на 30-годишен край рибарското селище Ченгене скеле.", "date": "2019.12.01", "title": "Труп на млад мъж намерен до река край Созопол"}
{"url": "https://www.24chasa.bg/novini/article/7930336", "text": "При стрелба във Френския квартал в Ню Орлиънс, който е популярна туристическа дестинация са ранени 11 души, като двама от пострадалите са в критично състояние, съобщи местната полиция, цитирана от АФП. Стрелбата е станала около 3:00 часа местно време (11:00 българско време) на оживена търговска улица близо до хотели в историческия квартал, който привлича посетители от цял свят, предава  .  Няма съобщения за загинали и полицията заяви, че бързо са реагирали на инцидента, тъй като допълнителните патрули са били дежурни по време на годишния университетски футболен мач в деня на благодарността. \"Имахме офицери в този район, които са чули и са реагирали на стрелбата\", каза пред репортери полицейският служител Шон Фъргюсън. \"За съжаление, имаше толкова много хора тук, ние не успяхме да определим кой всъщност е стрелял по това време. Не знаем как е започнало.\" Полицейското управление на Ню Орлиънс заяви чрез социалната мрежа „Туитър“, че не са извършвани арести и разследването продължава.", "date": "2019.12.01", "title": "11 ранени след стрелба в Ню Орлиънс (Видео)"}
{"url": "https://www.24chasa.bg/novini/article/7930350", "text": "S&P Global Ratings е най-голямата призната международна кредитна агенция. Нямаше да разяснявам този материал, но той отговаря на много атаки към нас. При всички случаи съм склонен да вярвам на най-добрите професионалисти по света. Това заяви министър-председателят Бойко Борисов пред журналисти по повод повишаването на краткосрочния и дългосрочния кредитен рейтинг на България от Международната рейтингова агенция S&P Global Ratings в чуждестранна и местна валута до 'BBB/A-2' от 'BBB-/A-3'. Това съобщиха от правителствената информационна служба.  Устойчивото икономическо развитие на страната ни без натрупване на макроикономически дисбаланси и стабилен напредък по присъединяването към ERM II са част от причините, които премиерът Борисов посочи за повишаването на кредитния ни рейтинг. Министър-председателят изтъкна и ниския държавен дълг и излишъците по текущата сметка, които осигуряват на България буфери при възникне на външен шок. Премиерът подчерта, че оценката на S&P Global Ratings се дължи и на прилаганата разумна фискална политика. Борисов цитира и прогнозата на агенцията за растеж - с 3,6 % през 2019 г. и средно с около 3 % през 2020-2022 г. главно заради вътрешното търсене и продължаващото увеличаване на заплатите в реалния и в публичния сектор. Министър-председателят Борисов отчете, че банковият сектор в България е стабилен и заяви, че S&P Global Ratings очаква българската икономика да продължи да се развива устойчиво. „Продължаващите структурни реформи в съдебната система биха могли да са от полза за подобряване на бизнес средата – това, което ни препоръчат и от Венецианската комисия, ще го изпълним, за да вървим все по-нагоре и напред“, уточни премиерът Борисов. Той отбеляза, че напредъкът на България в тази област бе признат по Механизма за сътрудничество и проверка на Европейската комисия. Премиерът Борисов обърна внимание, че проектът на новата финансова рамка включва номинално 8 % увеличение на общото финансиране за България. С това повишение на кредитния рейтинг достигаме най-високия кредитен рейтинг на Балканския полуостров, като изпреварваме държави като Румъния, Гърция, Турция, Русия, всички други балкански държави, коментира министърът на финансите Владислав Горанов. По думите му това дава основание за по-голям оптимизъм от страна на инвеститорите и по-голямо доверие в нашата икономика. На журналистически въпрос дали ще възстанови министър Бисер Петков на поста му, както са поискали майките на деца с увреждания, премиерът Борисов заяви, че се отнася с уважение към тях и добави, че е негово право да назначава министрите и също така е негова отговорността за правителството. Много други организации и асоциации се обадиха, че намират за правилно това наше действие, заяви още премиерът Борисов. Той обяви, че Деница Сачева ще бъде предложена за министър на труда и социалната политика. Министър-председателят обви още, че Ирена Соколова ще бъде освободена като областен управител на Перник. С Горанов се видяхме с кмета и сме му казали какво в следващите дни трябва бързо да се направи, мисли се и от къде допълнително може да се водоснабди Перник. Сушата е страхотна из цялата страна, посочи още премиерът Бойко Борисов. По повод участието си в 25-ата конференция по изменение на климата утре в Мадрид премиерът Борисов заяви, че в рамките на форума ще се проведе среща на държавните и правителствените ръководители на ЕС. Министър-председателят посочи, че се очаква страните по Рамковата конвенция на ООН по изменение на климата да постигнат напредък по редица въпроси, свързани с финансирането на дейности в борбата с изменение на климата в развиващите се държави. В рамките на форума ще се проведе среща на държавните и правителствените ръководители на ЕС.", "date": "2019.12.01", "title": "България е с най-високата кредитна оценка на Балканите (Видео)"}
{"url": "https://www.24chasa.bg/novini/article/7930335", "text": "Валя Ахчиева напуска БНТ, съобщи самата тя в едноминутно видео във фейсбук. Журналистката ще продължи да прави разследвания и да ги излъчва в ютюб канала си \"Разследването на Валя Ахчиева\". Тя е подала заявление за напускане до генералния директор на обществената телевизия в петък, 29 ноември. \"С моите колеги и партньори от EuroActive имаме желанието да информираме не само българските, но и европейските граждани за нарушени човешки права, за злоупотреба с власт и с европейски фондове, за корупцията по 3-те етажа на всички власти\", обяснява Ахчиева във видеозаписа. \"Свободната журналистика има нужда от свободни медии. Аз избрах свободата\", казва още тя. Първото й разследване извън телевизията ще бъде излъчено в ютюб в сряда, 4 декември, съобщава Ахчиева. Предаването й \"Открито с Валя Ахчиева\", което се излъчваше по БНТ, бе свалено уж временно от ефира през януари тази година, докато генерален директор на медията беше Константин Каменаров. Тогава телевизията обяви конкурс за разследващо предаване, но до момента все още няма избран победител, нито информация дали конкурсът продължава да тече.   ", "date": "2019.12.01", "title": "Валя Ахчиева напуска БНТ (Видео)"}
{"url": "https://www.24chasa.bg/novini/article/7930411", "text": "Усилията, които се полагат досега в света за борба с климатичните промени, са крайно недостатъчни, предупреди днес генералният секретар на ООН Антониу Гутериш, цитиран от Асошиейтед прес. Точката, от която няма връщане, вече не е отвъд хоризонта, подчерта той. Гутериш говори пред медии в Мадрид преди откриването утре на двуседмична международна конференция в испанската столица, посветена на климата. Светът има научното познание и техническите средства да задържи глобалното затопляне до 1,5 градуса по Целзий, както е предвидено в Парижкото споразумение за климата, но липсва политическата воля за това, каза генералният секретар на ООН, предава БТА. Той призова човечеството да прекрати \"войната срещу природата\" и и изрази убеденост, че това е възможно. Гутериш обяви също така, че гуверньорът на Банк ъв Ингланд (Bank of England) Марк Карни, чийто мандат изтича през януари, от догодина ще стане новият специален пратеник на ООН по въпросите на климата. Карни неколкократно е призовавал финансовия сектор да реформира управлението на климатичните рискове и е заставал начело на редица международни инициативи за подобряване на надзора и отчетността. Очаква се в конференцията в Мадрид, която ще продължи до 13 декември, да участват представители на около 200 държави, включително петдесетина лидери от различни страни.", "date": "2019.12.01", "title": "ООН: Приближаваме точката, от която няма връщане назад за климата"}
{"url": "https://www.24chasa.bg/novini/article/7930424", "text": "\"Както майките защитават Бисер Петков, така много други организации одобряват, че му подписах оставката, заяви още той. Дори министрите в МС вече не искаха да работят с него\", каза още Борисов. \"Назначението на Сачева е консултирано с Валери Симеонов\", допълни той. \"В социалното министерство не са само децата с увреждания, но и пенсиите, болничните, много батаци\", заяви още Борисов. \"В понеделник оставка ще подаде и областната управителка на Перник Ирена Соколова\", потвърди премиерът.", "date": "2019.12.01", "title": "Деница Сачева ще е новият социален министър (Видео)"}
{"url": "https://www.24chasa.bg/novini/article/7930441", "text": "Няма доказателства заподозреният за атаката в петък в Хага да е бил воден от терористични мотиви, предаде Ройтерс, като се позова на полицията в нидерландския град. Тя съобщи в Туитър, че първоначалното разследване не е установило индикации за тероризъм. Полицията продължава да разследва какъв е бил мотивът на нападателя. Вчера тя съобщи, че е задържала заподозрения за атаката, който бе описан като 35-годишен бездомник, предава БТА. Вечерта на 29 ноември, навръх т. нар. Черен петък, мъжът наръга с нож трима тийнейджъри в магазин на централната търговска улица в Хага. Пострадалите - 13-годишно момче и две 15-годишни момичета - не са получили сериозни наранявания и бяха изписани от болница още същия ден. Атаката в Хага бе извършена броени часове, след като мъж, осъждан за тероризъм, уби двама и рани трима души при нападение с нож в Лондон, преди да бъде застрелян от полицията.", "date": "2019.12.01", "title": "Няма доказателства атаката в Хага да е терористична"}
{"url": "https://www.24chasa.bg/novini/article/7930297", "text": "И в наши дни има потомък на Сакскобургготската династия с българска кръв. Това е роденият от българка внук на Мария Луиза Никола Лайнинген, който е наследник на британската и руската корона. Принцът е роден във Филаделфия, Пенсилвания на 25 октомври 1991 г. Той е син на княз Борис фон Лайнинген и първата му съпруга - българката Милена Манова. Той е правнук на цар Борис ІІІ и праправнук на италианския крал Виктор Емануил III. Принцът е и пряк потомък на кралица Виктория и по този начин 120-ти в реда на приемственост на британския трон. По другата линия пък младият княз се явява наследник и на последния руски император Николай IIІІ. Баба му княгиня Мария Луиза е първото дете на цар Борис III и царица Йоанна. Неин кръстник става Александър Малинов. Баща й умира през 1943 г. и на трона се възкачва по-малкият и брат цар Симеон II. След комунистическия преврат през 1944 г. и проведения референдум през 1946 г. царското семейство напуска страната и живее първо в Египет, а след това в Испания. През 1957 г. княгиня Мария Луиза се омъжва в замъка Аморбах за принц Карл Владимир Ернст Хайнрих цу Лайнинген - вторият син на принц Карл фон Лайнинген и Великата княгиня Мария Кириловна. Женят се с православен ритуал в руска православна църква в Кан. От този брак се раждат двама синове: Карл Борис Франк Ларкварт (1960) и Херман (1963). Карл Борис има два брака. Първият е с българката Милена Манова, с която имат син, чието пълно име е принц Никола Александър Карл Фридрих. Майката Милена умира през 2015 г. на 53-годишна възраст в Ню Йорк. В момента според информация в туитър, принц Никола работи в престижна компания, представител на БМВ за Северна Америка. Вторият брак на бащата на Никола е с Черил Риглър – имат син Карл Хайнрих и дъщеря Юлиана. Херман фон Лайнинген е женен, има дъщеря Татяна.", "date": "2019.12.01", "title": "\"168 часа\": Имаме принц с българска кръв, неизвестен у нас"}
{"url": "https://www.24chasa.bg/novini/article/7930458", "text": "Чувствам се добре. Винаги съм се чувствал свободен човек, където и да съм бил. Това каза пред   украинският режисьор Олег Генадиевич Сенцов, задържан от Федералната служба за сигурност на Русия след анексията на полуостров Крим и обвинен в организирането на терористични актове. Той е един от хилядите, които протестират в центъра на Киев след военните действия от страна на Москва в Украйна. Сенцов и адвокатът му категорично отричат обвиненията, въпреки че руските власти твърдят, че е направил пълни самопризнания. През септември 2019 г. Сенцов най-накрая стъпва отново на украинска земя. Част е от група от 35-има украински политически затворници и войници, разменени срещу 35-има руски затворници. Сделката слага края на 5-годишната сага, в която един режисьор беше изпратен в затворническа колония отвъд Северния полярен кръг. Сенцов сподели, че освен лошото време, лагерите отвъд Полярния кръг са построени по начин, който да пречупва физиката и психиката на хората. Той признава, че по време на затворническия си режим е бил местен в различни затвори и лагери. На последното място прекарва 4 години, но не среща нищо по-различно от познатата суровина. Относно арестите, направени по време на протестните действия в Украйна, Сенцов обясни, че са задържали група активисти и арестували някой, който представлява интерес. „Понеже аз бях организатор на много неща, всички ме знаеха и знаеха връзките ми с Майдана. Такъв тип човек беше подходящ за ФСБ и за руснаците да бъде изкаран лидер на политическа група. Това се опитваха да правят властите, да ме представят за лидер”, изтъква режисьорът. По думите му не е имало доказателства, освен насилствено изкарани с изтезания от други арестувани. В своите показания Сенцов отказва да свидетелства срещу лидерите на Украйна. Първоначално получава предложение от 7 години зад решетки, след което те стават на 20 години, именно заради отказа му да сътрудничи. Украинецът обясни, че сред останалите задържани и вече освободени граждани, има хора с психически и здравни проблеми. „Имаше много други като мен. Стотина души все още са зад решетките в руски затвори и в Донбас, в ръцете на паравоенните групировки”, допълни той. Сенцов разказа, че не е имал информация кога ще бъде освободен. Въпреки това получава писма от приятели, че има преговори между двете страни за евентуална размяна на заложници. Разбира, че ще бъде разменен, когато отива в лагера Лабитнаги – специален затвор на ФС. „Нямаше момент някой да дойде да каже „утре сте на свобода\" и да възкликнеш „Уау, супер\". Това се случва само по филмите, в реалния живот не е толкова вълнуващо. Не можех да обеля дума, когато видях дъщеря си. Опитвах се да я успокоя да не плаче”, разказва Сенцов. Украинецът държи да се знае, че неговата страна се бори с Русия и че днешната Русия не е същата онази, която спасява България от Османско иго и държи България по време на Първата световна война. „Това не е Русия, която освобождава света. Днес е страшна държава, действаща като агресор”, коментира той.", "date": "2019.12.01", "title": "Олег Сенцов: Стотина като мен още са зад решетките в руски затвори и в Донбас"}
{"url": "https://www.24chasa.bg/novini/article/7929962", "text": "Албанският премиер призовава международната общност да окаже финансова помощ и експертно съдействие на страната за възстановяване от силното земетересние от 6,4 по Рихтер, което отне живота на 51 души и остави хиляди хора без дом, предаде Асошиейтед прес, цитирана от БТА. Премиерът Еди Рама посочи днес, че правителството прекроява бюджета, но изтъкна, че ще бъде \"човешки невъзможно\" да се направи всичко без подкрепата на международните партньори. При земетресението във вторник, разтърсило адриатическото крайбрежие на Албания, бяха ранени над 3000 души, а хиляди останаха без покрив. Най-силно засегнати от труса бяха пристанищният град и морски курорт Дуръс, на 33 километра западно от Тирана, и разположеинят в близост град Туман. Инженери от страни от ЕС и от САЩ заедно с местни специалисти започнаха да оценяват щетите от земетресението.", "date": "2019.12.01", "title": "Еди Рама призова международната общност за помощ"}
{"url": "https://www.24chasa.bg/novini/article/7929984", "text": "Китайски специалисти установиха, че средната глобална скорост на ветровете се увеличава от 2010 г., съобщи Синхуа, предава БТА. Вятърната енергия е застрашена от спада на скоростта на ветровете в света от 80-те години на миналия век. Учените от китайския Южен научно-технологичен институт анализираха световни данни, които показват, че тенденцията към намаляване на скоростта на ветровете се е обърнала около 2010 г. и на сушата тя вече се увеличава. Темпът на увеличаване на средната скорост на ветровете в света е три пъти по-голям, отколкото на спада преди 2010 г. Най-забележима е промяната в Северна Америка, Европа, Азия. Анализът показа, че вариациите близо до повърхността за десетилетие се определят от големите океански и атмосферни течения, а не от растителността или урбанизацията. Ако увеличаването на глобалната скорост на ветровете продължи още едно десетилетие, вятърната енергия ще се увеличи с 37 процента до 3,3 милиона kWh до 2024 г., прогнозират учените.", "date": "2019.12.01", "title": "Глобалната скорост на ветровете се увеличава"}
{"url": "https://www.24chasa.bg/novini/article/7930011", "text": "\"Напусна ни една от най-ярките личности на парламентаризма, блестящ юрист и изключителен авторитет за нас, българските социалисти - Любен Корнезов. В политиката си остава безспорният ориентир за почтеност, а в човешките отношения - за доброта и великодушие. Поклон. Ще ни липсваш, професоре\". Това написа във Фейсбук председателят на БСП Корнелия Нинова във връзка с  .", "date": "2019.12.01", "title": "Нинова за Любен Корнезов: Напусна ни една от най-ярките личности на парламентаризма"}
{"url": "https://www.24chasa.bg/novini/article/7930024", "text": "Новата Европейска комисия, под председателството на Урсула фон дер Лайен, започва мандата си днес. След най-продължителните досега преговори по състава на комисията, встъпването в длъжност на първата в историята жена на председателския пост е факт. Тя и 26-имата еврокомисари бяха подкрепени от трите големи партии в Европейския парламент - Европейската народна партия, Прогресивния алианс на социалистите и демократите и \"Обнови Европа\", предава  . Мандатът на новата Европейска комисия ще продължи до 31 октомври 2024 г. През седмицата съставът й беше одобрен последователно от ЕП и Съвета на общността. В Европарламента Фон дер Лайен произнесе благодарности за доверието на всички 24 езика в ЕС. Тя благодари първо на български език. \"Трябва да покажем на нашите партньори в ООН, че могат да разчитат на нас като борец за мултилатерализма\", подчерта Фон дер Лайен пред евродепутатите. \"Ние можем да оформим по-добър глобален ред. Това е призванието на Европа и това, което европейските граждани искат... Ние ще инвестираме в съюзи и коалиции за прокарване на нашите ценности.\" - увери тя. \"Това е нестабилен свят, където твърде много сили говорят само на езика на конфронтацията и унилатерализма, но също е свят, където милиони хора излизат по улиците, за да протестират срещу корупцията и с искане за демократична промяна\", подчерта председателката на ЕК. Като приоритет на новата Комисия тя определи борбата с климатичните промени. По думите й, те са екзистенциално предизвикателство. Върховен представител на Европейския съюз за външната политика е Жосеп Борел, който също е един от заместник-председателите на Европейската комисия. Българският еврокомисар Мария Габриел ще отговаря за \"Иновации, изследвания, култура, образование и младеж\". Останалите членове на Комисията са: Тиери Бретон (Франция), Хелен Дали (Малта), Валдис Домбровскис (Латвия), Елиса Ферейра (Португалия), Паоло Джемтилиони (Италия), Йоханес Хан (Австрия), Фил Хоган (Ирландия), Илва Йохансон (Швеция), Вера Йоурова (Чешка република), Стела Кириакидис (Кипър), Инес Ленарчич (Словения), Дидие Рейндерс (Белгия), Маргаритис Схинас (Гърция), Николас Шмит (Люксембург), Марош Шефчович (Словакия), Кадри Симсон (Естония), Виргиниус Синкевичиус (Литва), Дубравка Шуика (Хърватска), Франс Тимерманс (Холандия), Юта Уприлайнен (Финландия), Адина Валеан (Румъния), Оливър Вархили (Унгария), Маргрете Вестагер (Дания), Януш Войчиечовски (Полша).", "date": "2019.12.01", "title": "Еврокомисията на Фон дер Лайен започва мандата си днес"}
{"url": "https://www.24chasa.bg/novini/article/7930045", "text": "Автобус с 43 пътници падна днес от мост в замръзналата река Куенга в Забайкалския край в Сибир, на 60 км от град Сретенск, при което 19 души загинаха и 22-ма бяха ранени, сред които и деца, съобщи регионалното правителство, цитирано от ТАСС. Предна гума на автобуса, пътуващ от Сретенск за Чита, се е спукала и автобусът е излязъл от пътя и паднал в реката, покрита с лед при температура минус 18 градуса в района, предава БТА. Над 70 спасители от министерството на извънредните ситуации, изпратени на мястото на катастрофата, извадиха живи 26 души, блокирани в автобуса, който се обърнал по таван в ледената вода. Два хеликоптера от санитарната авиация евакуираха ранените в болници в Сретенск, Нерчинск и Чита. По последни данни шофьорът е загинал, а в болница остават 19 души, от които трима са в тежко състояние.", "date": "2019.12.01", "title": "Автобус падна в река в Сибир, 19 души загинаха (Видео)"}
{"url": "https://www.24chasa.bg/novini/article/7930010", "text": "\"От един министър се очаква да бъде и политически говорител. Наред с добрите неща, които се случиха, в обществото се разразиха и немалко драми, някои от които не успяха да бъдат изговорени достатъчно адекватно публично, една от тях тече и в момента - създадената почти масова обществена психоза, че някой има намерение да вземе децата на българите и да ги праща не знам къде\". Това заяви вицепремиерът Томислав Дончев пред БНР по повод оставката на социалният министър Бисер Петков. Според него въпреки протестите на майките този път Борисов няма да върне Петков на поста. Дончев е категоричен, че министърът трябва да прави политики и с публични послания. \"Едно добре скроено публично послание има по-голяма публична мощност дори от закон\", каза още вицепремиерът. Той не уточни дали вече е взето решение за наследник на Бисер Петков. \"Не мисля, че има конкретен случай, особено от последните дни, който да е причина за това решение на премиера\", каза Дончев. Според вицепремиера мотивът за поисканата оставка е бил неизпълненото очакване на премиера за по-високо темпо и по-високи резултати в Министерството на труда и социалната политика. Според Дончев тази тема не е била обяснена достатъчно добре не само от социалното министерство, а и от Министерството на образованието, здравното министерство, народните представители и от целия кабинет.  На въпрос за отчетността на главния прокурор Дончев каза: \"Как бих могъл да възразя по отношение на повече отчетност или на повече отчетност на която и да е институция\". На реплика, че новият титуляр на поста Иван Гешев е казал, че няма нужда от такава промяна и че главният прокурор не е всесилен, той каза: \"Не съм чул такова изказване. Едва ли някой съвестен държавник и представител на която и да е институция би възразил за повече отчетност, повече прозрачност. За да стигнем до състезание с един кандидат до голяма степен вина има процедурата. Ако акцент е бил сложен върху състезателността, е трябвало да бъде отворена възможност повече типове институции, дори граждани да излъчват кандидати. Това с алтернативен кандидат, оставен на правителството, е много спорна, да не кажа - опасна, конструкция\", каза още Дончев.", "date": "2019.12.01", "title": "Томислав Дончев: Не вярвам премиерът да върне Бисер Петков"}
{"url": "https://www.24chasa.bg/novini/article/7930474", "text": "Служителите на подразделението на германския авиопревозвач Луфтханза (Lufthansa) за осигуряване на храни и напитки при полет Ел Ес Ге (LSG) започват днес в полунощ местно време 24-часова стачка, в която ще участват и служители от летището във Франкфурт, най-голямото в Германия. Това съобщи синдикатът Ферди (Verdi), цитиран от Ройтерс. Други летища, които ще бъдат засегнати от протестните действия, са тези в Мюнхен, Дюселдорф, Кьолн, Щутгарт и Берлин. Според синдиката предложението на Луфтханза за защита на възнагражденията преди планираната промяна в собствеността на Ел Ес Ге все още не е достатъчно, предава БТА. Луфтханза съобщи по-рано тази седмица, че е в последен етап на преговори за продажба на европейските дейности на подразделението на швейцарската Гейтгруп (Gategroup) като част от плановете да се концентрира върху основния си бизнес. Ферди посочи, че очаква стачката да доведе до отменени и отложени полети във Франкфурт и Мюнхен, като особено засегнати ще бъдат далечните полети. Луфтханза заяви, че работи по план за намаляване на последиците от стачката за клиентите и е подготвила съответните мерки. Засегнатите пътници ще бъдат уведомени възможно най-скоро, допълни авиопревозвачът. Следващият преговорен кръг е планиран за 4 декември, съобщи синдикатът.", "date": "2019.12.01", "title": "Подразделението за кетъринг на Луфтханза планира стачка"}
{"url": "https://www.24chasa.bg/novini/article/7925707", "text": "Дигитални и модерни процеси, които улесняват работата - това се случва постоянно в централния склад на “Кауфланд”. Но едно нещо винаги е на първо място - вниманието към служителите. Централният склад се намира в с. Стряма край Пловдив и отваря през декември 2005 г., няколко месеца преди първия филиал на “Кауфланд” в България да отвори врати. “В момента персоналът само в централен склад е близо 600 човека. Успяваме да ги привлечем заради социалната политика на първо място - имаме осигурен транспорт, ергономично работно облекло, предоставяме здравословна храна, приготвена на място и допълнително здравно осигуряване. Всеки месец служителите получават ваучери за пазаруване в нашите магазини. Разполагаме със спортна площадка със свободен достъп за всички служителите, тъй като нашата компания насърчава активният начин на живот сред служителите. Не на последно място, организираме Другата важна част са уменията за ръководене на хора, които мениджмънтът постоянно развива, за да може да бъде по-близо до нашите служители, да ги предразположи и те да усещат подкрепа от негова страна”, разказва Емил Димитров. Той е ръководител Логистика от 2010 г., когато постъпва в компанията. Преди това е работил в Германия, Русия, Украйна и Молдова за друга верига за бързооборотни стоки. “Кауфланд” го спечелва с модерната си логистика и с възможността за развитие. Има и личен мотив - да се завърне в родината, за да могат двете му дъщери, родени в Украйна, да получат българско образование. “Чувствам се на правилното място, защото имам възможността да помогна на много млади хора да останат в България и да се чувстват добре вместо да заминат в чужбина”, допълва Димитров. От централния склад се доставя стока към всички 59 магазина в България. Той е едно от основните места, където специалисти на компанията прецизно контролират качеството на продуктите, които Kaufland предлага. Плодове, зеленчуци и цветя се съхраняват при температура от 10 градуса. Изключение се прави за бананите - за тях има специално хале с температура 15 градуса. При приема на жълтия плод температурата му се измерва със специален термометър, за да се избегне почерняването му. Качественият контрол на плодовете и зеленчуците започва още от полето и продължава при приемането им в склада. Например краставиците се оглеждат за наранявания, дали са свежи, измерва се дължината и тежестта. Процесът е дигитализиран и всички тези данни се записват в система чрез таблети. Млечните продукти и месото се съхраняват от 0 до 4 градуса, а дълбоко замразените храни при – 22 градуса. В летния период шоколадовите изделия също се поддържат на специална температура, която предотвратява разтопяването им и ги поддържа в оптималното им качество. Тук е и целият сух асортимент храни - консерви, основни храни, захарни изделия и напитки. Всички стоки са разположени във високостелажна система на 80 хил. кв. метра застроена площ. Нехранителните продукти се намират в новия склад, който е в непосредствена близост и отвори врати през март тази година. Той е със застроена площ 30 хил. кв. метра, а общият размер на терена на двете бази е 359 хил. кв. метра. Откриването на новия склад е първото голямо предизвикателство за Атанас Йонов, който от 10 месеца е ръководител на отдел „Нехранителни стоки“. Той е на 25 г. и е един от най-младите мениджъри във фирмата. Преди 3 години започва като трейни в „Логистика“ по програма, предназначена за образовани млади хора с малък или нулев опит, но с желание за развитие. Атанас успява да завърши програмата за 5 месеца, а веднага след това е изпратен в командировка в Хърватия. “Изпратиха ме за 10 дни да помагам в един от складовете там през летния период. Това беше много стряскащо за мен в началото, но се справих отлично и това ми даде силен старт”, разказва Атанас. Сменя още две позиции преди да започне като ръководител на отдел в новия склад. Основна част от работата му е да намери правилните служители за правилното място, да ги мотивира и развива. “Старая се да няма дистанция между мен и служителите, важно е да знам как са и да се чувстват добре. За нас най-важните хора са тези, които идват в магазина и купуват стоки, и тези, които подготвят стоката, за да стигне до магазините, казва той. Мария Игнатова работи в централния склад от 14 г. Също минава през няколко позиции, за да стигне до ръководител на отдел “Стокови потоци и рекламации”. “Мотивира ме това, че фирмата е голяма и дава много възможности да израстваш, има специфични процеси, които са много интересни”, разказва тя, бързайки за обучение на тема как да надградиш ръководните умения с лидерски качества. Обученията са честа практика в компанията, залага се на развитието на служителите. Част от екипа на Мария е дигитализиран информационен център, който координира работата в склада - хората, които опаковат стоката - комисионерите, високоповдигачите, движението на електрокарите, така че всичко да е готово за товарене и доставено навреме в магазините. Комисионерите разполагат с микрофони и слушалки, по които приемат информация от кое място каква стока трябва да вземат. Всички палети разполагат с баркод, чрез който се следи всяко тяхно движение. Складът разполага и с машина, която подменя счупени палети, преди да се складират, които след това се ремонтират. За всички иновации в момента отговаря Иван Господинов – ръководител „Проекти“. Той трябва да измисли и внедри подобренията в работата в склада, като за това много му помага фактът, че е започнал в компанията като комисионер. “За мен това е бонус, защото, когато мисля за оптимизация, се поставям първо на мястото на служителя, който ще извършва съответната дейност”, убеден е Господинов. След последната въведена иновация за доставчиците също има улеснение - документите се приемат централизирано, а на шофьорите се дава телефон, на който да паркират. Има и специално място за почивка, където могат да пият топла напитка и да се информират за пътната обстановка. Организацията на камионите е българска иновация и всички държави, в които “Кауфланд” има дейност, взимат пример от нея. Компанията има изградени връзки и с учебни заведения. Миналият месец например учениците от 11-и клас от Професионалната гимназия по електроника и електротехника в Пловдив са имали възможност да се запознаят с работата в склада, а при желание - да дойдат на практика през лятото. От няколко години имат сътрудничество и с катедра “Логистика и управление на веригата за доставки” в УНСС. “Студентите от 3-и и 4-и курс ни посещават, имаме съвместни мероприятия, участваме на техни конференции, за да може да направят осъзнат избор къде да продължат да се развиват. “В резултат от съвместната ни работа с УНСС е и назначаването на няколко дипломирани специалисти, една от които от началото на август отговаря за нова позиция - управление на рециклиране на отпадъците”, казва Емил Димитров. Опазването на околната среда е един от приоритетите на компанията. Оставащата хартия и фолио се събират и се предават за рециклиране. Скоро това ще започне да се прави и с дървения материал, а до 2025 г. “Кауфланд” си е поставила за цел да намали поне с 20% използването на пластмаса в собствените си марки, като замени опаковките с такива от напълно рециклируем материал или с устойчиви алтернативи като например стъкло.", "date": "2019.12.01", "title": "Българска иновация дава идея как да се управляват камионите на “Кауфланд” по света"}
{"url": "https://www.24chasa.bg/novini/article/7930515", "text": "„Доста глупости прочетох в мрежата по повод срещата между Тръмп и Борисов. Това не е въпрос на демокрация, а на възпитание”. Това заяви вицепремиерът и министърът на отбраната Красимир Каракачанов в студиото на „Неделята на  ”. „Имаше одобрение към дейността на правителството ни. Одобрението на България беше заради политиката ни в сектора на сигурността и отбраната. То беше заради това, че България е една от малкото държави в Европа, които гонят съвестно достигане на 2% средства за отбрана \", каза той. По думите му уволнението на Бисер Петков няма нищо общо с визитата ни в САЩ и срещата с Доналд Тръмп. „Също като вас научих от медиите, че е поискана оставката на Бисер Петков. За мен той е един изключително компетентен, коректен и спокоен колега, който умее да води диалог. Каква е била причината да му бъде поискана оставката, аз не знам. Надявам се на първия коалиционен съвет да разбера\", каза той. „Ще реша дали ще подкрепя оставката на Бисер Петков, когато разбера какви са мотивите за нея. За това,че Деница Сачева е новото предложение на правителството, разбрах преди 5 минути\", заяви министърът на отбраната. „30 години не сме давали пари за армията ни и тя беше докарана в състояние, в което изпълнява задълженията си в недоимък и в затруднения с риск за живота и здравето на хората\", заяви вицепремиерът.  „В САЩ нещата много добре се планират. Тук живеем с идеята, че да планираш, значи да мислиш социалистически. Техните компании обаче имат интерес към изграждане на производство тук. Цяла Източна Европа ще започне да се модернизира, защото в 85% въоръжението им е от времето на Варшавския договор\", каза Каракачанов.  ", "date": "2019.12.01", "title": "Каракачанов: В САЩ имаше одобрение към правителството ни"}
{"url": "https://www.24chasa.bg/novini/article/7930532", "text": "Единият от убитите при терористичната атака с нож в Лондон в петък е бил специализант по право и криминология в университета в Кембридж, занимаващ се с въпроса за рехабилитация на затворниците и връщането им в обществото, предадоха Асошиейтед прес и Франс прес. Това потвърди заместник-ректорът прочутия британски университет Стивън Туп, като добави, че 25-годишният Джак Мерит е бил координатор на курс по програмата \"Обучение заедно\". Другата жертва, чието име все още не се съобщава, е бивша студентка в университета и също е била участничка в програмата. В деня на атентата те били на честване на 5-ата годишнина на програмата, което се провеждало близо до мястото на нападението - известния Лондонски мост на река Темза, предава БТА. Нападателят Усман Хан се оказа осъден терорист, излязъл предсрочно от затвора неотдавна. Той бе застрелян от полицията, след като случайни минувачи успели да го повалят на земята, след което той показал зареден с експлозиви самоубийствен пояс, който се оказал само имитация. \"Това, което трябваше да бъде една щастлива възможност да се отбележат постиженията на тази уникална и социално преобразуваща програма, организирана от Института по криминология, бе прекъснато от един неописуем криминален акт\", каза Стивън Туп. Служител на университета в Кембридж е сред тримата ранени при атаката. 28-годишният нападател е бил освободен условно от затвора миналата година, след като излежал 6 години от присъдата си по обвинения в тероризъм. Според лондонската полиция той е действал сам, замисляйки и извършвайки своята брутална улична атака. Джихадистката групировка \"Ислямска държава\" (ИД) обаче пое отговорност за атаката и заяви, че Хан е \"неин воин\". Самоличността на тримата ранени от терориста все още не е назована от полицията. Стана известно, че един от тях вече е освободен от болницата, а другите двама са в стабилно състояние. Лекарите казаха, че те се справят успешно с физическите си травми, но че може да минат месеци преди да преодолеят психическите. Лондонският мост в центъра на британската столица за втори път става сцена на терористична атака, отговорност за която поема ИД. През 2017 г. на същото място бяха убити 8 души. Британският премиер Борис Джонсън обвини днес политиката на лейбъристите за терористичната атака в петък. Той каза, че нейното предишно \"левичарско правителство\" било виновно за политиката, която позволила освобождаването на \"опасни престъпници\" като Усман Хан. В момента правосъдното министерство спешно преразглежда освобождаването от затвора на 70 терористи и премиерът консерватор обеща да предприеме мерки срещу предсрочното освобождаване на хора, осъдени за сериозни закононарушения.", "date": "2019.12.01", "title": "Жертвите на атентата в Лондон са криминолози от Кеймбридж"}
{"url": "https://www.24chasa.bg/novini/article/7930589", "text": "Американският президент Доналд Тръмп окачестви Румъния като \"безценен съюзник\" на САЩ и НАТО в поздравително послание, изпратено на румънския президент Клаус Йоханис по случай днешния национален празник на страната, предаде Аджерпрес. \"Поздравяваме Румъния за твърдия й ангажимент в споделянето на товара и трансатлантическата сигурност и очакваме с нетърпение да надградим още повече нашето стратегическо партньорство в идните години\", пише Тръмп, чието послание беше публикувано от президентството на Румъния, предава БТА. Хиляди хора присъстваха на военния парад в Букурещ днес по случай националния празник, с който бе отбелязана 101-ата годишнина от обединението на Трансилвания и Румъния и създаването на единна румънска държава. Още от ранните часове на деня хората започнаха да прииждат по маршрута на парада, развявайки знамена и разноцветни балони. Наред с румънските военнослужещи в парада участваха и 500 военни от над 20 страни от НАТО и съюзнически държави. Представени бяха 200 единици военна техника и над 50 летателни апарата. Проявите започнаха на Площада на Триумфалната арка в Букурещ с поклон на президента пред бойното знаме и проверка на почетния строй на представителните роти. След това бе изпълнен националният химн и бяха дадени 21 топовни салюта. Военният парад по случай празника продължи около два часа.", "date": "2019.12.01", "title": "Тръмп: Румъния е безценен съюзник на САЩ и НАТО"}
{"url": "https://www.24chasa.bg/novini/article/7930632", "text": "Турция е посрещнала 40 719 786 чуждестранни туристи през първите десет месеца на тази година, което представлява увеличение с 14,47 процента спрямо същия период на миналата година, предаде турският телевизионен канал НТВ, като се позовава на съобщение на министерството на културата и туризма. На първо място по брой на туристи в Турция през разглеждания период е Русия, като увеличението в броя на руските туристи спрямо същия период на предходната година е 16,94 процента. На второ и трето място по брой на туристи в Турция през първите десет месеца годината са съответно Германия и Великобритания, като броят на германските туристи е нараснал с 11,88 процента, а на британските - с 13,6 процента. На четвърто и пето място през разглеждания период са посетителите от България и Иран, предава БТА. Броят на чуждите туристи в Турция през октомври е нараснал с 14,28 процента спрямо същия месец на предишната година и е бил 4 291 574 души.", "date": "2019.12.01", "title": "41 милиона туристи са посетили Турция за 10 месеца"}
{"url": "https://www.24chasa.bg/novini/article/7930653", "text": "Искането на българската прокуратура имунитетът ми като евродепутат да бъде свален не е изненада за мен. Това обяви в „120” минути\" по   Елена Йончева. Социалистката допълни, че е в неин интерес да бъде без имунитет, за да приключи по-бързо разследването. „Европейският парламент се доверява на националните институции и българската прокуратура, това е практика и рутинна процедура. Аз ще запозная моите колеги в ЕП с фактите, за да разберат те как един български гражданин и политик, който изнася тежки корупционни практики в Българи – как той е наказан за това”, коментира още тя. Тя допълни, че очаква реакцията на новия главен прокурор Иван Гешев във връзка с обвиненията към нея. Тя уточни, че практиката в Брюксел е оставката ѝ да бъде гласувана, а тя само може да поиска ускорена процедура. „В 100% от случаите имунитетът се сваля, защото Европейският парламент няма разследващи функции, той се доверява на българските институции. Внесох жалба в Европейския съд по правата на човека в Страсбург, получих отговор, че жалбата е приета”, допълни тя. Лидерът на европейските социалисти Сергей Станишев обяви, че подкрепя Елена Йончева. Той припомни, че също е минал по този път и е бил със свален имунитет като евродепутат. „Познавайки я от толкова години, аз съм абсолютно убеден в нейната невинност разбирам как се чувства, защото минах в миналия парламент през същата процедура и аз настоявах за ускорена процедура”, посочи Станишев. Относно обвиненията на лидера на БСП Корнелия Нинова, че Йончева няма убедителни резултати в Брюксел, Йончева отговори, че борбата с корупцията не зависи само от нея. „Използвам всички инструменти в Европейския парламент, задавала съм конкретни въпроси към Тимерманс, Веря Юрова в Комисията по правосъдие. Правила съм остри изказвания относно корупцията и свободата на медиите в България. Явно няма достатъчно информация”, каза евродепутатката и допълни, че се е разбрала с Нинова и тя я подкрепя. Станишев коментира, че е изненадан от реакцията на БСП и схващането на левицата, че Елена Йончева е единствената отговорна за борбата с корупцията в партията. Елена Йончева каза още, че по-добрият вариант е мониторинговият доклад над България да отпадне, защото той вече не е ефективен, но се оказва пречка пред приемането на страната ни в Шенген.", "date": "2019.12.01", "title": "Елена Йончева: В мой интерес е да съм без имунитет"}
{"url": "https://www.24chasa.bg/novini/article/7930693", "text": "Премиерът на Малта Джоузеф Мускат, заподозрян в намеса в разследването на убийството на разследващата журналистка Дафне Каруана Галиция и подложен на силен натиск да се оттегли, получи днес подкрепата на управляващата Лейбъристка партия, предаде Франс прес. Хиляди хора обаче преминаха на шествие по улиците на столицата Валета, за да поискат оставката на Мускат, съобщи ДПА. \"Малта се дави в кал\", каза на протеста популярният журналист Рание Фсадни. Той добави, че Мускат е загубил напълно своя авторитет. \"Вие и вашата корумпирана клика убихте Дафне, защото тя беше права. Колко още ще продължите да си криете ръцете, когато всички знаят, че те са изцапани с кръв?\", попита 16-годишната ученичка Ив Бор Борнело, предава БТА. Малтийският премиер вероятно ще остане на поста до средата на следващия месец. Вчера източници от Лейбъристката партия казаха, че левоцентристката формация ще избере нов лидер на 18 януари и Мускат ще се оттегли в същия ден, отбелязва Франс прес. В Малта има практика министър-председател да бъде лидерът на партията, спечелила последните парламентарни избори, тоест в случая лейбъристите. Днес премиерът, който е на поста от 2013 г., събра депутатите и министрите от своята партия на спешна среща. \"Цялата група подкрепи Джоузеф Мускат и му казахме, че той трябва да реши кога да подаде оставка. Изборите (за нов лидер на Лейбъристката партия) ще се състоят от 8 януари до 18 януари и дотогава той ще остане партиен лидер и министър-председател\", каза пред Франс прес източник от управляващата формация. Срещата, която е продължила четири часа, бе свикана спешно, след като вчера на малтийския бизнесмен Йорген Фенек бяха повдигнати обвинения в съучастничество в убийството на Дафне Каруана Галиция на 16 октомври 2017 г. Близки до Мускат, по-конкретно вече бившият началник на канцеларията му Кийт Шембри, са заподозрени за убийството на разследващата журналистка. Премиерът бе обвинен, че се е намесил в разследването, за да защити Шембри, който е неговата \"дясна ръка\" и близък приятел. Делегация на Европейския парламент ще пристигне утре вечерта в Малта, където ще остане до сряда във връзка с въпросите около независимостта на съдебната система и тежките обвинения за корупция на най-високо равнище. Също утре малтийски съд ще се произнесе по искането на Фенек да бъде отзован главния следовател по разследването на убийството на Дафне Каруана Галиция, Кийт Арно, който е заподозрян в близки връзки с Мускат и Шембри.", "date": "2019.12.01", "title": "Хиляди искат оставката на премиера на Малта (Снимки)"}
{"url": "https://www.24chasa.bg/novini/article/7930748", "text": "Политици и експерти в областта на геополитиката, международните отношения и националната сигурност пристигат в България за конференция \"Западни Балкани\". Представители на европейските институции, НАТО, неправителствени организации и българския парламент ще се съберат в София на 7 декември. Конференцията е организирана от Фондацията за европейска реформа New Direction, вицепрезидент на която е членът на EП и групата на Европейските консерватори и реформисти и заместник председател на ВМРО Ангел Джамбазки, и Международния републикански институт (IRI). Участие ще вземе българският еврокомисар Мария Габриел, както и посланикът на Европейския съюз в Косово Наталия Апостолова. На срещата в София ще бъдат обсъдени ключови теми свързани с бъдещето на Западните Балкани като сигурност, миграция и присъединяване към НАТО, регионално сътрудничество и укрепване на трансатлантическия ангажимент, предизвикателства и бъдещи важни решения пред региона.", "date": "2019.12.01", "title": "Политици от Европа идват в София за важна среща за Западните Балкани"}
{"url": "https://www.24chasa.bg/novini/article/7930619", "text": "Лондонският терорист Усман Хан е имал пълна забрана да влиза на територията на Лондон по силата на заповедта за освобождаването му. Надзорниците на 28-годишния пакистанец обаче му дали разрешение да отиде в столицата за ден, за да посети конференция за превъзпитание на затворници, съобщи в. “Дейли мейл”. Веднага след нея той всъщност извърши кървавото си нападение с два ножа, привързани за ръцете му, като уби двама души и рани още трима. Според медиите във Великобритания премиерът Борис Джонсън изпаднал в ярост, когато разбрал, че терористът, заговорничил за серия атентати през 2012 г., е бил освободен предсрочно от затвора. Той разпоредил да се преразгледат всички подобни случаи, защото се оказало, че 74 други терористи също са излезли на свобода, преди да си излежат присъдите. Занапред предсрочното освобождаване няма да е възможно, закани се Джонсън. Той посочи, че ако спечели изборите на 12 декември, ще въведе минимална присъда от 14 г. затвор за престъпления, извършени от терористични подбуди. Междувременно бе идентифицирана една от жертвите на убиеца. Това е 25-годишният Джак Мерит, випускник на Кеймбридж. Той участвал активно в дейностите за превъзпитание на затворници и по ирония на съдбата бил убит от един от хората, които опитвал да върне в нормалния живот. Бащата на Мерит го описа като “красива душа, която винаги е вземала страната на онеправданите”. Самоличността на другата жертва - жена, все още не е разкрита. В неделя един от ранените е излязъл от болницата. “Ислямска държава” пое отговорност за атаката на Хан. Според екстремистката организация това е отговор на призива да бъдат атакувани по цял свят гражданите на антиджихадистката коалиция. ", "date": "2019.12.01", "title": "74 предсрочно пуснати терористи се разхождат по британските улици (Обзор)"}
{"url": "https://www.24chasa.bg/novini/article/7923634", "text": "- Аз съм много емоционален човек и тежко преживявам подобни неща. Но заедно с тези, които ме нападнаха, много хора ме подкрепиха и дори немалко ми се обадиха и ме поздравиха с това, че заслужавам титлата, защото съм я желала отдавна. Благодарение на тях се мотивирам и мога да докажа на останалите, че съм достойна въпреки корекциите. Не знам защо устните ми изглеждат така на снимките. Да, имам хиалуронова киселина, но не знам защо така са излезли. На живо не изглежда така. Отделно това е нещо, което аз съм го направила преди 4-5 месеца и реално досега всичко трябваше да се разгради, но все още има. Другото е, че моите естествени устни също са обемни. Реших да го направя, защото е на мода и е готино. На мен ми харесва, но щом не се харесва на хората, ще се наложи да го преосмисля. Ще се опитам да възвърна нормалния вид на устните си поне до световния конкурс, но след това е лично мой избор как ще изглеждат те. - Не знам дали трябва да се обвинявам, защото, ако не беше това, хората щяха да се хванат за нещо друго. Направих си статистика и през последните 10 години винаги има нещо с миските. Миналогодишната мис е била изключително незабелязана, при тази през 2017 г. е имало отново скандали, при предишните една била стара, другата ниска, третата грозна. Затова си мисля, че А аз много исках да се явя на конкурса, и то отдавна, защото това не е първият ми опит. Когато бях на 17 години, бях на кастинг за \"Мис България\", но отпаднах още в началото. Тогава още беше Жени Калканджиева в организацията. Може би съм била твърде малка. Въпреки това сега се поосвободих от някои ангажименти и реших да се пробвам пак. Този път ме одобриха, стигнах до конкурс и дори до финал. - Нямам други подобрения по лицето. но той е толкова малък, че на повечето жени естественият бюст е по-голям. Реших да пробвам, харесва ми как стои. Друго е, когато жената има съразмерни форми и всичко е наред, поне в моите очи. Просто има дами, които нямат естествен бюст и леко го коригират. Не желая да го налагам това, но на мен ми допада. - Има един тур на конкурса с въпроси, на които отговаряме: ако станем Мис България какво ще правим с тази титла, какво ще правим с екологията, как ще помогнем на деца без родители, как ще помогнем на бездомни хора или животни. Всички имахме мнение, но мисля, че моят отговор беше много пълен и точен и това се е взело предвид. Вероятно това ми е дало пълен брой точки, не знам. а дисциплината и отговорността. Освен това знаете, че много хора от провинцията например имат диалект, който изиграва лоша шега в такива моменти, но не го осъзнават. Аз го нямам, но е важно да говорим правилно. Мен ме съдят за устни, а защо не попитат някого дали говори правилно. - Аз нямам мъж или годеник. Супермлада съм и имам съвсем различни приоритети в живота си. Един ден много бих се радвала да създам семейство, но сега не му е времето. Ако можеше да се купува тази титла, съм сигурна, че хиляди момичета щяха да се възползват от възможността да придобият короната, както блузка от мола. Ако беше толкова лесно, всяка втора щеше да е мис. защото, ако имаш визия, която не подобава, и си купиш подобна титла, ще има доста въпроси как това може да се случи. - Ние живеем в XXI век и има толкова много нови тенденции, като татуировките например. Вече всеки втори човек има. Означава ли, че трябва да го сочим с пръст и да го съдим. Преди не се е гледало с добро око на подобни неща на тези конкурси, но не и сега. Такова ни е обществото. Хората, които ме нападат, не се замислят, че са целите в татуировки, но това означава ли, че шефът в работата им трябва да ги подведе под отговорност и да ги уволни. Затова смятам, че няма как да бъде забранено. По-нелепото е, че и Гледам да не обръщам внимание на коментарите, но най-фрапирашите ги чета. Така например видях един и си помислих, че този човек е изключително морален, и виждам момиче със силикон, устни, изкуствени нокти и мигли. И просто се питам защо те не проявят разбиране, след като сме от една порода суетни дами. - След като спрях да бъда адреналинка, се готвих за държавния си изпит, защото тази година завърших бакалавърската си степен. Отделно се занимавам с биопродукти на основата на алое вера. Даже станах асистент-мениджър. Дистрибутор съм, ходя по събития постоянно и предлагам тези неща на всички, които искат да се грижат за здравето си. Винаги съм на разположение и чрез мен те могат да купят и да научат за тези продукти. Междувременно обаче мисля да започна да се готвя за световния конкурс за красота, където ще представя България, въпреки че има близо година дотогава. Трябва да поддържам формата си и разбира се, естествена визия без излишни натрапвания. В ежедневен ритуал съм превърнала грижата за кожата и тялото си, така че не смятам, че това ще е трудно. Вероятно ще имам нови ангажименти не само около каузата на конкурса, която е за чистия въздух, но и за много други. Просто Искам да отшуми лошото, за да направя добро не само в екологичен аспект, но и за нуждаещите се хора. Ще се опитам. И се обръщам към хората с молбата да бъдат по-добри, защото изгубихме добротата си и не желаем да погледнем отвъд визуалното.", "date": "2019.12.01", "title": "\"168 часа\": Новата Мис България Радинела Чушева: Защо ме критикуват жени със силикон? Нали сме от една порода"}
{"url": "https://www.24chasa.bg/novini/article/7928859", "text": "От години Яха е сочен за кадровика на ДПС в област Шумен. Той е председател на Управителния съвет на \"Североизточно държавно предприятие\" и зам.-директор на ловно стопанство \"Паламара\". На последните местни избори синът му бе единствената номинация за кмет на община Венец, но бе отхвърлен по време на консултациите при Ахмед Доган. Самият Яха е бивш председател на Общинския съвет във Венец и бивш общински лидер на партията там. Яха е изключен по обвинение, че е работил с ГЕРБ по време на последните местни избори и за уронване на авторитета на партията и неспазване на Устава на ДПС. Предложението за изключването му е дошло от областния председател на ДПС Шумен Айсел Руфад. За изключването му от партията е гласувал целият Централен съвет на партията без нито един \"против\" и \"въздържал се\".", "date": "2019.12.01", "title": "ДПС изключи от редиците си един от най-влиятелните активисти в Шумен"}
{"url": "https://www.24chasa.bg/novini/article/7929518", "text": "Малтийското правосъдие повдигна обвинение на бизнесмена Йорген Фенек във връзка с убийството на разследващата журналистка Дафне Каруана Галиция, предаде ДПА, цитирана от БТА. Фенек бе доведен в съдебна зала и обвинен в съучастие в убийството на журналистката, в принадлежност към престъпна групировка и в съучастие в причиняването на експлозия. Петдесет и три годишната Каруана Галиция бе взривена в автомобила си през октомври 2017 г. Трима мъже, заподозрени за детонирането на бомбата в автомобила, очакват разглеждането на делата им в съдебно заседание. Водещият следовател по случая Кийт Арно заяви, че Фенек е бил наблюдаван във връзка с разследването и задържан, когато на 20 ноември се опитал да напусне Малта с яхтата си. Той бе арестуван няколко пъти заради сложния характер на разследването, изтъкна Арно. По-рано  , но искането му бе отхвърлено. Фенек бе посочен като собственик на тайна офшорна компания на име \"17 Блек\", създадена с цел да прави парични преводи по сметките на двама високопоставени малтийски служители срещу неуточнени услуги. Осем месеца преди смъртта си Дафне Каруана Галиция написа в своя блог за разследваща журналистика, че \"17 Блек\", спомената в така наречените Панамски досиета, е свързана с малтийски политици, отбелязва Асошиейтед прес.", "date": "2019.12.01", "title": "Повдигнаха обвинение на бизнесмена Фенек за убийството на Дафне Галиция"}
{"url": "https://www.24chasa.bg/novini/article/7929540", "text": "Китай напредва в реализирането на целта да изгради своя космическа станция и медицинските експерти провеждат обширни изследвания, за да подготвят тайконавтите за предстоящата им мисия, каза в интервю за \"Чайна дейли\" Ду Дзичън, който е член на Международната академия по астронавтика в Париж и директор на болницата на аерокосмическия център в Пекин, предава  . „В момента се фокусираме върху въздействието на дългосрочния престой в космоса върху здравето на астронавтите. Искаме да проучим как специалната среда в космическата станция, особено безтегловността, ще повлияе на мозъчните функции\", каза Ду Дзичън. Предишни проучвания показват, че средносрочният или дългосрочен престой в космоса засягат предимно мускулно-скелетната и нервната системи. Според професора продължителните мисии се отразяват и на имунната, кръвоносната, дихателната и пикочната система. Учените работят и върху методите за наблюдение на дългосрочните ефекти върху здравето на астронавтите след завръщането им от космическата мисия. Според плановете на китайското правителство страната ще изведе в космоса с ракетата-носител „Чанджън-5В\" основния модул на станцията в орбита през 2020 г., след което останалите компоненти и астронавтите. Очакванията са тя да бъде завършена и да започне да функционира около 2022 г. Станцията ще бъде в експлоатация 15 години, заявиха учените. В момента Китай подготвя своите астронавти за бъдещите им мисии, като всяка от тях ще бъде с продължителност шест месеца.", "date": "2019.12.01", "title": "Здравето на тайконавтите е от основно значение в предстоящите им мисии в космоса"}
{"url": "https://www.24chasa.bg/novini/article/7929566", "text": "Пожарът в \"Пирогов\". Първият екип пожарникари е тръгнал към болницата на 40-тата секунда след подаването на сигнала за пожара. Равносметката на огнеборците показва, че 20 минути по-късно ситуацията е била овладяна и опасност за хората в горящото отделение не е имало, предава  . Ангел Димитров е пожарникарят, който влиза първи в отделението. \"Един дълъг коридор, който беше силно задимен, и в дъното на коридора беше горящата стая. Ако беше настъпила паника и бяха започнали тези хора да излизат в този коридор, в който има страшно много токсични газове, може би щеше да е по-различно\", каза Ангел Йорданов, пожарникар в 1 РС на СД ПБЗН - МВР. Оперативен дежурен по град е един от най-опитните служители, налага му се да вземе светкавичното решение, че гасенето на пожара и евакуацията трябва да бъдат едновременни. Пламен Радев разделя екипа на две групи - едната започва веднага да гаси, а другата да спасява.  \"Най-важната задача беше да спасим, да евакуираме хората, които в случая бяха трудно-подвижни\", каза ст. инсп. Пламен Радев, оперативен дежурен по град в СД ПБЗН - МВР. \"Хората, които евакуирахме, бяха почти в безпомощно състояние. На легло, не можеха да се придвижват сами, поради техните заболявания. И са евакуирани с помощта на легла, носилки, дюшеци, одеяла\", каза Павел Лицов, н-к дежурна смята в 1 РС на СД ПБЗН - МВР. Веднага са локализирани и пламъците в горящата стая, за да не излязат от помещението и да не застрашат другите болни в отделението. \"Ние пожара го загасихме в рамките за 3 минути от нашето пристигане\", допълни ст. инсп. Пламен Радев. Огнеборците казват, че са успели и благодарение на помощта от колегите си от полицията и жандармерията, както на лекарите и служителите от \"Пирогов\".", "date": "2019.12.01", "title": "Пожарникарите, гасили в \"Пирогов\": Хората бяха почти безпомощни"}
{"url": "https://www.24chasa.bg/novini/article/7929583", "text": "Деветима души загинаха и трима бяха ранени при самолетна катастрофа в американския щат Южна Дакота, предаде Асошиейтед прес, цитирана от БТА. Самолетът Пилатус PC-12 с 12 души на борда се е разбил вчера, малко след като е излетял от Чембърлейн. Самолетът е имал за дестинация щата Айдахо. Местни медии съобщиха, че по време на самолетната катастрофа в района на Чембърлейн и в централните и южните части на Южна Дакота е имало виелица. Националната служба за транспортна сигурност на Съединените щати ще разследва разследва случая.", "date": "2019.12.01", "title": "9 души загинаха при самолетна катастрофа в Южна Дакота"}
{"url": "https://www.24chasa.bg/novini/article/7929611", "text": "В 22 без 5 в събота поредно земетресение е разлюляло Албания, като този път то е било с магнитуд 4,2 по скалата на Рихтер, показва справка в Европейския средиземноморски сеизмологичен център (ESMC), предава  . Епицентърът е бил на 23 километра от Дуръс на дълбочина от 10 километра. И този трус предизвика ужас сред гражданите на Дуръс, които по най-бързия начин напуснаха домовете си. Трусът е бил усетен слабо и от жителите на западна Македония.", "date": "2019.12.01", "title": "Нов трус с магнитуд 4,2 разлюля Албания (СНИМКИ)"}
{"url": "https://www.24chasa.bg/novini/article/7929553", "text": "Посланикът на Китай в Канада Цун Пейу посети главния финансов директор на китайския технологичен гигант „Хуауей\" Мън Уанджоу в четвъртък във Ванкувър и призова Отава да коригира грешката си и да предприеме мерки за решаването на проблема възможно най-скоро, предава  . Китайското правителство е решено да защитава справедливите и законни права и интереси на своите граждани и предприятия, подчерта посланикът. Мън бе задържана на 1 декември 2018 г. на летището във Ванкувър по искане на САЩ, които настояват за нейното екстрадиране по обвинения в измама. Мън и „Хуауей\" многократно отрекоха всякакви неправомерни действия.", "date": "2019.12.01", "title": "Китайският посланик в Канада призова Отава да „поправи грешката\""}
{"url": "https://www.24chasa.bg/novini/article/7929596", "text": "5,9 млн. долара е сумата, за която на търг в Абу Даби беше продадено Ferrari F2002 – автомобилът, който Михаел Шумахер кара по време на сезона, в който печели петата си титла във Формула 1, съобщава БГНЕС. Събитието, организирано на писта „Яс Марина“ от аукционна къща „Сотбис”, беше определено като първото по рода си за колекционери на коли в Близкия изток. По време на търга на вниманието на колекционерите бяха предложени още няколко стари спортни автомобила от Формула 1. Ferrari 126 C2 от 1982, карано от Марио Андрети, също смени собственика си срещу 1,9 милиона долара. Автомобил Benetton B192, шофиран от Шумахер през 1992 година беше продаден за 725 000 долара. Aston Martin One-77 смени собственика си срещу 1 275 000 долара, а камион Mercedes AMG G63 6x6 беше продаден срещу 660 000 долара. Изненадващо най-скъпият автомобил на аукциона се оказа единственият по рода си 2017 Pagani Zonda Aether, който беше продаден за 6 050 000 долара.", "date": "2019.12.01", "title": "Продадоха шампионското \"Ферари\" на Шумахер за 5,9 млн. долара (Видео)"}
{"url": "https://www.24chasa.bg/novini/article/7929734", "text": "Близо 11 милиарда лева е стойността на ВиК инфраструктурата в България. Това показва оценката на ВиК активите публична държавна и публична общинска собственост, която се прави за първи път. Активите, за които е събирана информация, са водоизточниците – каптажи, речни водохващания, пречиствателни станции, водопроводна мрежа, включително съоръженията по нея, помпени и хлораторни станции и други специфични съоръжения, канализационна мрежа (главни и второстепенни канализационни колектори в населено място и извън него), дъждопреливници, канализационни помпени станции, електрически съоръжения, измервателна апаратура и оборудване, както и сгради, които се използват от ВиК дружествата, съобщават от пресцентъра на МРРБ. Техническите параметри на подземната инфраструктура, която е над 90 хиляди километра, са оценени въз основа на наличната документация за тях, без допълнително обследване със специализирано оборудване. Оценката е направена по проект „Подпомагане регионалното инвестиционно планиране на отрасъл ВиК“, финансиран от Оперативна програма „Околна среда 2014- 2020 г.“, и е на база на унифицирани Инструкции за оценка на публични ВиК активи. Те са разработени от Световната банка през 2015 година, отново с финансиране по ОПОС, но от предишния период – 2007-2013 година. В рамките на сключения договор от Министерството на регионалното развитие и благоустройството е изготвена оценка на всички ВиК активи, представляващи публична собственост, които се стопанисват, поддържат и експлоатират от 39 ВиК оператора. Това са всички дружества с държавно участие в капитала, плюс част от общинските оператори, които към датата на обявяване на обществената поръчка през 2018 г. са взели решение да се присъединят към обособената територия, обслужвана от държавен ВиК оператор в съответната област. Съгласно условията на сключения договор оценката на публичните ВиК активи е извършена към дата 31.12.2017 г. 2 Такава оценка на публични ВиК активи се извършва за първи път в България и е мащабно начинание. Оценени са над 160 хиляди актива. Събирани са голям обем технически данни, прегледани са всички списъци с публични активи, които са част от договорите между асоциациите по ВиК и ВиК операторите в 39 обособени територии. В рамките на 4 месеца инженерни екипи са обходили територията на страната, за да направят обследване на място на по-съществените активи, които се използват от съответния ВиК оператор. В резултат на извършената оценка текущата балансова стойност на публичните ВиК активи в обследваните територии, която е 3 310 577 000 лв., нараства близо три пъти до 10 890 658 000 лв. Съгласно приложената методика за оценка е получена нова възстановителна (справедлива) стойност на публичните ВиК активи (прибл. 11 млрд. лв.), която показва какво би ни струвало да построим тези активи днес, които биха носили същите ползи за ВиК операторите и потребителите на услугите. Целта на тази оценка е да подпомогне по-ефективното финансово управление, отчетност и контрол върху съществуващите ВиК системи и съоръжения от страна на собствениците на публичните активи и ВиК операторите.", "date": "2019.12.01", "title": "ВиК инфраструктурата в България струва 11 млрд. лв."}
{"url": "https://www.24chasa.bg/novini/article/7929814", "text": "Тази седмицата се навършиха 100 години от подписването на Ньойския мирен договор, който слага край на участието на България в Първата световна война. Това е един от най-пагубните договори в българската история, който буквално разделя семейства от двете страни на границата. През 1918 г. България излиза от първата световна война, но на страната на победените. Сключен е мирен договор в Ньой сюр Сен, Франция, в резултат на който страната ни губи територия над 11 000 кв. км., а близо 2 милиона българи остават зад граница. Семействата от около 25 български села от западните покрайнини остават разделени. Едно от разкъсаните села е Стрезимировци – днешният контролно пропускателен пункт между България и Сърбия, предава  .  „В мое дясно и леко нагоре е къщата, която е останала – нейната основна част, сградата на територията на България, а дворът и стопанските помещения, които са зад мен и леко в дясно са останали на територията на Сърбия. Границата е прокарана по такъв изкуствен начин, че не се съобразява ни най-малко със спецификите на даденото населено място, с територията, където е създадено това населено място, с имотите, с нивите, със собствеността върху гори, върху пасища, върху ливади”, обясни Ангел Динев директор на Общински исторически музей – Трън. Получава се, че къщата и двора са на две различни територии. „Хората имат къща, обаче дворното място им остава в другата държава – те съгласно тогавашните договори им трябва виза, за да отидат в другата държава да си обработват двора. Сами разбирате какво безумие се създава и какво тотално объркване. Оттук насетне се създава и така наречения проблем с двувластниците, защото тази нива и тези стопански помещения, които остават в Сърбия – те са собственост на нашите българи, които си остават тук и къщата им остава тук, но те трябва да плащат данъци за тези имоти и за тая нива, останали в Сърбия на новата държава, въпреки че не могат да ги обработват, защото им трябва виза, за да преминат граница. В същото време те трябва да плащат и на нашия фиск данък за същата нива, защото спрямо българското законодателство те се водят собственици на нивата, която остава там и оттук възниква така наречения проблем с двувластниците по сръбски”, поясни още Динев. Той добави, че това не е обикновен договор: „Няма свободно договаряне и свободно преговаряне между българската делегация и делегациите на страните победителки, напротив – договорът е представен на българската делегация като свършен факт и тя е трябвало да го подпише, защото в противен случай пред заплахата да остане за неопределено време окупирана от чужди военни сили”, каза той. Отнетите земи не са единствената причина за страданията на българите по това време. Съгласно клаузите на България е наложено да изплаща парично обезщетение в размер на почти 2 млр. и половина златни франка. Наложени са и тежки репарации в натура.  „България се задължава да предаде определен брой едър рогат добитък в продължение на 10-20 години по 50 000 тона черни каменни въглища с високо качество, добивани тук в Пернишка област и други. Най-тежките клаузи, най-унизителните - касаят състоянието на българските въоръжени сили и състоянието на българската армия след Ньойския мирен договор. На България й е забранено да има задължителна наборна военна служба. На практика тя е лишена от възможността да изгражда въоръжение сили по собствено желание и усмотрение. Налага се на България с Ньойския договор доброволческа система за набиране на армия и то в размер на 20 000 души. Забранено е на България е да развива каквито й да е за времето модерни за времето си военни технологии”, обясни още директорът на Общински исторически музей – Трън.  Ньойският мирен договор е сред основните причини населените места в района на сръбско-българска граница постепенно да се обезлюдяват. „С тази изкуствена граница и малкото икономически възможности, които хората са имали до 1919 г. сега ги губят. Почти на 100%, а що се отнася до западните покрайнини, защото все пак това се отнася до тези, които остават на Сърбохърватското кралство – там те катастрофата не е икономическа, а хуманитарна”, обясни Ангел Динев. Четири от селата в Трънско и до днес пазят спомена на разделението, защото границата минава на една ръка разстояние. В тези села днес има средно по 5-ма жители, а в някои от тях дори вече няма никого. Местните в района разказват, че някога границата минавала буквално през стаите на къщата. Заради ужаса на семейството, което живеело по това време там, със специалното разрешение на френския посланик у нас границата била преместена с един метър и така днес тя минава по стената на къщата.", "date": "2019.12.01", "title": "100 години от Ньойския мирен договор: Българските села обезлюдяват"}
{"url": "https://www.24chasa.bg/novini/article/7929838", "text": "Албания има нужда от нашата солидарност след разрушителното земетресение от 6,4 по Рихтер във вторник, което взе десетки жертви и предизвика значими материални щети. „Завършили сме дейностите по спасяване. Крайният баланс е много трагичен: 51 жертви, сред които и 7 деца от 2 до 8 години, повече от 1200 къщи са разрушени и повече от 5200 души са без покрив”, каза посланика на Албания у нас Доника Ходжа в студиото на „Тази неделя”, предава  . Тя изрази своята благодарност за съпричастността на българския народ, както и на правителството ни към нейната страна. „Бих искала да изразя благодарността си към българското правителство и към народа на България. От сутринта на земетресението премиерът на България се е обадил на министър-председателя ни, за да изрази своята солидарност”, разказа Ходжа. Българският външен министър се обади на албанския външен министър, за да изрази своята солидарност, а вътрешният министър се е обадил на своя колега и му предложил помощ. Българското правителство отпусна 200 000 лв. и 4 автомобила с хуманитарна помощ за Албания. Доника Ходжа разказа и как българи, живеещи във Франция, са предложили своята къща на пострадала албанско семейство, а българската общественост се е организирала и е изпратила парични преводи. „Не искаме тези, които са загубили домовете си, да живеят така завинаги и особено по коледните празници”, каза посланикът на Албания и сподели, че страхът на хората продължава да е голям, защото продължават вторичните трусове със сила от 4 и 5 по Рихтер. Албания се е обърнала а помощ към много стани. Това, което е нужно за първата фаза на възстановяването, са инженери, които да оценят състоянието на сградите и кои от тях са годни за живеене и могат да бъдат реновирани. Втората фаза ще бъде изграждането на временни убежища, за тези, които са останали без дом. Доника Ходжа сподели, че се чувства в България като у дома и е благодарна за гостоприемството на българите, които са много близки до албанците.", "date": "2019.12.01", "title": "Посланичката на Албания: Благодаря на България за помощта"}
{"url": "https://www.24chasa.bg/novini/article/7929852", "text": "След като България остана без медицински хеликоптер, сега се предвижда купуването на нова машина за спешни случаи. Средствата ще бъдат осигурени от оперативна програма „Региони в растеж”. Планира се хеликоптер да има още следващата година, предава  . Доктор Максим Митев от „Спешна помощ” е готов веднага да смени линейката с хеликоптер. Според него машината би била най-полезна при инциденти с много пострадали като катастрофата в Своге, през миналото лято. „Тогава би било хубаво да се използва хеликоптер, за да можем да се придвижим по-бързо и по-ефективно към мястото на инцидента. Ще можем да окажем най-ефективно доболнична спешна помощ”, обясни д-р Максим Митев. У нас медицински хеликоптер имаше до юли. Тогава фирмата-собственик го продаде в Грузия. Той беше използван редовно при над 20 спасителни акции от Планинската спасителна служба. „Всяка година сме правили по 5-6 акции, които са налагали употребата на хеликоптер. Бяхме достигнали до едни чудесни резултати. За съжаление, това вече не е налично”, каза директорът на Планинската спасителна служба Емил Нешев. България остана единствената държава в Европейския съюз без въздушна линейка. Пари за нова обаче вече са намерени – 20 млн. лв. ще дойдат по програмата „Региони в растеж”. „За да имаме по-качествено здравеопазване и повече спасени животи хеликоптерът и това, което изпълняваме като пилотна инициатива с Министерство на здравеопазването, е много важно”, обясни зам.-министърът на регионалното развитие и благоустройството Деница Николова. „Хеликоптерът ще се отрази прекрасно върху качеството и бързината на оказване на помощ на тежко пострадали в трудни условия”, допълва Нешев. „Това оборудване, което ние го използваме в линейките е абсолютно същото и в хеликоптера. Вече сме научени и запознати как да работим спокойно с тази апаратура. Можем да действаме ефективно”, заявява д-р Митев. Заложено е дейността на хеликоптера да е под контрола на здравното министерство. След като бъде купена първата машина ще се търси вариант и за още. „Разграфяването на държавата трябва така да се направи така, че да се гарантира оказване на помощ във всяка една точка на страната, в рамките на 15 минути”, заключи Емил Нешев.", "date": "2019.12.01", "title": "България ще закупи нов медицински хеликоптер"}
{"url": "https://www.24chasa.bg/novini/article/7929865", "text": "България ни измъкна от тоталната изолация. Никола Груевски възстанови най-мрачната антибългарска пропаганда на бивша Югославия. Истинско историческо отклонение беше наследникът на ВМРО да се чувства по-близък до Белград, вместо до София. Липсата на пътна инфраструктура между София и Скопие ни пречи да излезем от тази мъгла и да осъзнаем и осмислим историческите факти. В Скопие имате десетки сръбски медии и нула български. Не искам и да чувам за някаква 4-та Югославия. На този етап “малкият Шенген” е в структурна безпомощност. Това са само част от посланията на македонския президент Стево Пендаровски в интервю за БГНЕС, което е и първото телевизионно интервю за българска медия. Неотдавна изразих личните си резерви по отношение на „Малкия Шенген“. За нас те са преди всичко в областта на европейската интеграция. Идеята за „Малкия Шенген“ беше обявена официално на 11-12 октомври в Нови Сад, само няколко дни преди отрицателната позиция на френския президент Еманюел Макрон и по същество на целия Европейски съвет за започване на преговори с Европейския съюз за членство. На пресконференция на 18 октомври той обясни решението си и ни нарече „съседи“, но институционално ние не сме съседи. Съседите на ЕС са страните от „Източното партньорство“, като Молдова и страните от Северна Африка. Ние сме част от Европа и когато един ден изпълним критериите, ще станем пълноправен член на тази Европа. Когато видях идеята за „Малкия Шенген“ забелязах, че тя съдържа основните принципи на така нареченото Европейско икономическо пространство. Ако това е един вид обезщетение за това, че не станахме членове на ЕС, ще кажа – не, благодаря за тази инициатива. Всички политически лидери в Македония, включително премиерът Зоран Заев, който участва в двете срещи, посветени на „Малкия Шенген“, се съгласихме, че няма да приемем тази инициатива, ако тя е компенсация или алтернатива на членството ни в ЕС. „Малкият Шенген“ има структурни слабости и не трябва да бъде нова Югославия. В политиката, особено в международната политика, правило номер едно e, ако една организация или голяма държава остави празно място, друга ще го запълни. В нашата ситуация, ако ЕС остави това пространство - не говоря само за Македония, а за целите Западни Балкани, ще се образува стратегически вакуум. Той ще бъде запълнен за много кратък период от време от други страни, дори и да не искате. Смятам, че ЕС схвана грешката си, която направи през октомври. Ако ЕС и на срещата на върха в Загреб на 6 май, която е планирана по време на хърватското председателство, по някаква причина не вземе политическо решение за започване на преговори, тогава проблемът ще стане още по-голяма, защото ще стане ясно, че ЕС няма намерение да се разширява бързо със Западните Балкани. Не е преувеличение квалификацията, която Зоран Заев често дава за ролята на Бойко Борисов и настоящото българско правителство през последните две години, според която българският премиер заедно с Ципрас са помогнали да излезем по-бързо от международната изолация. Наистина смятам, че договорът за приятелство с България, колкото и да изглежда, че е нещо обикновено трябва да подчертая, че когато ние го подписахме, ние току-що бяхме се освободили от един тежък авторитарен режим на Никола Груевски, а това не бе просто един антизападен режим, но и антиалбански и с антибългарско настроение. По онова време всичко, което идваше от София, напомняше на най-лошите времена от комунизма. Когато се разказваха вицове за българите, когато се подигравахме с българския народ чрез пропагандата на комунистическия режим. Груевски на практика реставрира тези времена и е исторически парадокс той, който твърди, че е наследник на историческото ВМРО, задълба в такава антибългарска риторика и поведение. Трябва да знаете, че за Никола Груевски България като държава не съществуваше… Не искам да се задълбочавам надълго и нашироко от тази позиция, на която съм. По-рано като експерт и професор съм казвал това. И така това беше най-голямата историческа девиация Белград да бъде по-близък от София на лидера на историческото ВМРО. Тук спирам. Договорът за добросъседство беше подписан на 1 август 2017 г. само два месеца и половина след съставянето на правителството на Зоран Заев. Атмосферата беше все още такава, каквато беше по-рано, не беше променена. Ние нямахме време да кажем, че хората там на Изток от нас не са наши врагове. България е страна-член на ЕС от дълго години, а също така и на НАТО, и че, като изключим солунското пристанище, е нашата най-близка врата към Европа. Признаването на независимостта на Македония през 90-те години на миналия век беше категорична заслуга на президента Желю Желев и помощта, която ние получихме, след като Гърция наложи ембарго в продължение на година и половина. Тогава, според данните на Световната банка, нашата икономика загуби около 60% от БВП. Не можем да забравим приятелската помощ на България и Турция, която те ни оказаха тогава по Коридор №8, който никога не се направи докрай и това е наша грешка, не ваша. И искам да кажа, че в такава атмосфера не беше никак лесно да се направи такъв договор. Беше тежко. И въпреки, че този договор беше на 90% същият договор от времето на премиерите Любчо Георгиевски и Иван Костов през 1999 г., беше тежко от политическа гледна точка да се обясни на нашата общественост, която беше свикнала да чака само неприятелски действия от София. В това се състои голямата заслуга и на Борисов, и на Заев в този момент. Ако двата коридора заработят на 100% от капацитета си, това ще допринесе значително за икономическото развитие на страната. Гарантирам ви. Не оспорвам аспекта на сигурността. През 1992-1994 на нас ни бяха наложили блокада. Без помощта на приятелските държави, щяхме да умрем в икономически смисъл и като държава щяхме да бъдем сериозно дестабилизирани. В икономически план ние нанасяме големи щети на нас, защото вие имате други коридори, по които се свързвате с останалата част на света, включително с Европа, които ние нямаме. Ние нямаме излаз на море. През изминалите 30 години нещо беше започнато, но не е завършено. Това е срамно за всички нас, които бяхме на власт в Скопие през последните 30 години. Дълги години съм се занимавал с въпросите на сигурността и ще ви кажа, че НАТО не ни приема заради страх от нашите съседи, а заради новите заплахи. През последните години сме подложени на страшна политическа пропаганда с всички тези фалшиви новини, един нов феномен или така наречените хибридни заплахи. Не можем да се отбраняваме, ако нямаме помощ от съюзниците. Не говорим за традиционни войни. Никой няма да ни нападне. Около 140-150 наши граждани се сражават по бойните полета в Сирия, Ирак и Близкия изток. Обменяме информация със страните от НАТО, които ни информират за това с какво оръжие и навици ще се завърнат тези бойци. Обмяната на информация с нашите съюзници от алианса вече се осъществява на по-високо ниво, отколкото през миналата година. Не бих искал да говоря надълго и нашироко по тази тема. Не съм вчерашен в политиката на Македония. Не за пръв път заемам пост. Между впрочем съм имал щастието и привилегията да работя и с Борис Трайковски, и по-късно с Бранко Цървенковски, т.е. на най-високо политическо равнище, мога да ви кажа, че стереотипите са по-силни от политическата реалност. Не искам да излезе така, че чета на някого лекции. Аз съм последния, който трябва да го направи това. Ние за първи път със Зоран Заев и Бойко Борисов получихме нестандартни политици, без исторически товари и емоции. Аз мога да кажа, че става въпрос за гигантски товар от комунистическото време, който за съжаление през този дълъг и мъчителен преход не бе прочистен и преди всичко в образователния процес. Може да говорите и с Любчо Георгиевски и с други премиери, но аз твърдя, че нашите учебници по история не само по отношение с България, но и по отношение на Запада са същите. Пропагандата в бивша Югославия, която твърдеше, че ние имаме най-съвършената система. Днес ние имаме хора на средна и по-стара възраст, които за съжаление “учат” и по-младите, че е лошо да си богат, че всички богати на Запад са престъпници. Аз съм потресен, че след толкова години като професор в университета, видях, че дори и сред по-младото поколение съществува този колективизъм като дух, а те са специфични за комунизма. За съжаление и в двете държави тези комунистически матрици са много силни, включително и комунистическата историография до 90-та година, те са мощни и при вас и при нас. В Скопие никъде не можете да си купите нито един български вестник. Няма нито един български канал, включително и по сателита. Още преди пет години писах, че в София се провеждат панаири на книгата, които са пет пъти по-големи от Солунския и Белградския. Малко хора знаят, дори и най-младите, че в близост до София има филмови студия, в които се снимат филми и копродукции с най-големите холивудски актьори. Броят на филмите, които се снимат там е по-голям, отколкото на цялата филмова продукция в Централна и Югоизточна Европа. Е сега, защо нашите хора не знаят това? Защо ние политиците не правим така, че това да бъде достъпно до македонските граждани, който искат да четат книги, който искат да гледа филми, който иска нека да отиде в София. Аз говоря за обикновените хора от двете страни на границата, които не могат да разберат, че от едната страна имаме само врагове, а от другата само приятели, така както внушаваше югославската пропаганда десетилетия на ред. Защо нямаме ЖП линия, защо нямаме магистрала, пътуваме три часа и половина, за да минем 220 км. от София до Скопие. Не знам дали знаете, но същото е разстоянието от Скопие до Солун, но то се минава за по-малко от час и половина. Това е грешката на политиците. Аз съжалявам, че днес македонската младеж знае всички сръбски футболисти, чалга звезди, а не знае за нито един български артист и спортист. Те не знаят за нито един гръцки артист или спортист, също. И да не говорим за Косово и Албания. Това е грешката на политиците. Не може да твърдим, че не е време. За да дойде времето ти като политик трябва да създадеш средата, а ние не сме я направили до момента… с малки изключения. И Любчо Георгиевски имаше нестандартно мислене, но не направи нестандартни политически ходове. Политиците трябва да създадат среда, за която да се запиташ: Абе защо не сме били в София. За тези 30 години ние не построихме инфраструктура към България, Македония няма магистрала и до Прищина. Ние не създадохме и човешката инфраструктура, нито новата историческа инфраструктура, защо? Защото имахме политици каквито ги описахме до момента. Ако бяхме направили модерна магистрала до София, ние по-дълбоко щяхме да задълбаем при разчистването на историческите мъгли. Имаше скромни опити за реабилитация, за които комунистическата пропаганда твърдеше, че са били чужди шпиони, а всъщност те са били борци за македонската кауза. За първи път през 2000-та година имаше опит за отварянето на архивите на комунистическата държавна сигурност. Тогава започна с много ограничения процесът на лустрация, но само след година всичко приключи. А досиетата бяха предадени в архива на Македония, със зачеркнати и заличени имена на доносниците, включително и на полицейските служители създавали тези досиета. По времето на Груевски, това се превърна в борба срещу политическите опоненти. На практика по негово време бяха укривани истинските доносници, близки до семейството му. На практика истинските борци за македонската кауза, бяха представени за доносници, а истинските агенти бяха скрити под чадъра на ВМРО – ДПМНЕ. Той на практика компрометираше самата идея за лустрация. В една светска държава аз няма как да бъда най-компетентния по църковния въпрос. Лично следя този въпрос доста отдавна. Да припомня и за една среща на починалия бивш президент Борис Трайковски и неговия разговор с Вселенския патриарх Вартоломей през 2002 г. Тя бе една много интересна среща, която продължи 1 час и 45 минути. На нея се говореше за статута на Македонската православна църква /МПЦ/. Кое бе необичайното на тази среща? Трайковски каза на патриарха – аз съм протестант, но искам да помогна на моята църква и той се бореше лъвски за нея. Да кажа открито днес имаме един пробив в тази посока и отчасти направихме крачка напред с Преспанския договор. Днес имаме нови хоризонти, не само с евентуална подкрепа от страна на Българската православна църква, а въобще в православния свят. Всички знаем, че имаме противопоставяне от страна на Сръбската православна църква /СПЦ/ срещу нас. През всички тези години и десетилетия зад СПЦ стоеше Гръцката православна църква и спора за името. Имам покана от българския президент Румен Радев да посетя София. С него имаме принципно съгласие и той знае моята позиция. Съвместната историческа комисия не работи с желаното от двете страни необходимо темпо. Решихме да изчакаме – да видим евентуални положителни развития на тази комисия и след това да имаме с какво да се похвалим. След София аз искам да посрещна Радев в Скопие. Трябва да ви кажа, че и в двете държави работим интензивно за създаването на атмосфера за по-свободно и пълно зачитане на историческите факти. Но, ние не може да работим вместо историците.", "date": "2019.12.01", "title": "Пендаровски: Борисов ни помогна да излезем от международната изолация"}
{"url": "https://www.24chasa.bg/novini/article/7929876", "text": "Тази вечер от 18.00 ч. в парка пред НДК ще бъдат запалени светлините на Коледната елха на София. След това небето над София ще бъде озарено от празнична заря, съобщава Столична община. Томбола с награди ще зарадва децата. В празника ще участват вокалните групи \"Радиодеца\" и \"Пламъче\", квартет \"Славей\", група от школата на Мими Иванова и Развигор Попов, фолклорен ансамбъл \"Люлин\", стипендианти на фондация \"Стоян Камбарев\", Хайгашод Агасян, Дони и Нети. От 11:00 ч. до 14:00 ч. ще се движи ретро трамвай по маршрут: пл. \"Възраждане\" - бул. \"Христо Ботев\" - \"Петте кьошета\" - НДК - пазар \"Иван Вазов\" и обратно. Актьори от Театър \"Сириус\" ще забавляват пътниците с песни и театрални етюди, както и ще подаряват книжки на децата.", "date": "2019.12.01", "title": "Тази вечер палят светлините на коледната елха в София"}
{"url": "https://www.24chasa.bg/novini/article/7929886", "text": "Земетресение с магнитуд 4 по Рихтер е регистрирано в 09.07 часа тази сутрин в турския окръг Карс /Североизточна Турция/, предаде Анадолската агенция, като се позовава на Дирекцията за управление при бедствия и извънредни ситуации, цитирана от БТА. Епицентърът на труса е бил в района на Саръкамъш. Земетресението е била на дълбочина около 7 км. Трусът не е причинил жертви, нито материални щети, съобщи валията на Карс Тюркер Йоксюз.", "date": "2019.12.01", "title": "Трус с магнитуд 4 в Североизточна Турция"}
{"url": "https://www.24chasa.bg/novini/article/7929908", "text": "Неизвестни крадци са задигнали 10 000 лв. от офис на фирма на ул. \"Тодор Светослав\" в центъра на Велико търново. Крадците разбили входната врата на помещението на метри от полицията. Претършували стаите и открили парите, прибрани в чекмедже. Офисът не бил оборудван със сигналноохранителна техника и собствениците разбрали за кражбата едва в съботния ден, когато се озовали пред разбитата врата.Те алармирали полицията. На местопрестъплението е извършен е оглед от криминалисти. Авторите на крупната взломна кражба се издирват.", "date": "2019.12.01", "title": "Свиха 10 бона от фирмен офис във Велико Търново"}
{"url": "https://www.24chasa.bg/novini/article/7929923", "text": "Членовете на комисията по разузнаване към Камарата на представителите на САЩ ще започнат в понеделник, 2 декември, да разглеждат доклада от разследването за опитите на президента републиканец Доналд Тръмп да притисне Украйна да започне разследване срещу негови политически противници демократи. Според вътрешния график на комисията този ключов елемент от процедурата за импийчмънт ще продължи 24 часа, пише \"Политико\", предава БТА. Във вторник, 3 декември, се очаква да бъдат одобрени заключенията в доклада - вероятно чрез гласуване по партийна линия, след което предстои той да бъде изпратен в правната комисия. Тя на свой ред трябва да подготви през следващите седмици проект и да определи клаузите за импийчмънт. Председателят на комисията по разузнаване Адам Шиф, продължава \"Политико\", уведоми писмено колегите си по-рано тази седмица, че докладът на неговата комисия ще бъде готов \"скоро\", но не уточни срок. Той даде знак, че комисията все още има готовност да изслуша други свидетели или показания, докато работи по проекта на доклада. Но не стана ясно дали е постъпила някоя нова информация, преди законодателите да излязат в едноседмичната ваканция за Деня на благодарността. Правната комисия към Камарата вече заяви, че в сряда, 4 декември, ще се състои нейното първо заседание за изслушвания по процедурата за импийчмънт, на което специалисти по конституционно право ще обяснят точно какви действия могат да водят до отстраняване на президент от поста. Да присъства и участва в изслушванията е поканен адвокат (юридически съветник) на Тръмп. Председателят на правната комисия Джери Надлър е дал на Тръмп срок до 6 декември да даде знак дали ще присъства, но още няма отговор от Белия дом, припомня \"Политико\".", "date": "2019.12.01", "title": "\"Политико\": Утре се обсъжда доклада за импийчмънт на Тръмп"}
{"url": "https://www.24chasa.bg/novini/article/7930877", "text": "Столичният съдебен изпълнител Милен Бъзински насрочи публична продан за всички търговски наименования на вестник „Стандарт нюз“. Тя ще се проведе до края на работния ден на 18 декември т.г. в Софийския районен съд. Информацията за това е публикувана на  , пише Биволъ. От обявата става ясно, че се продават търговската марка на вестника, всички вариации с нея и други наименования, които изданието някога също е регистрирало. Купувачът ще бъде обявен на 19 декември в 11:00 часа. Вестник „Стандарт“ от години е в тежко състояние и се раздели с над 90% от служителите си. В момента той излиза като седмичник, но не е ясно колко точно човека работят там. Според бивши журналисти от редакцията, сега тя се състои от едва 4 души. Много от тях са успели да осъдят някогашния си работодател за неизплатени заплати и осигуровки, но почти никой не си е получил парите.", "date": "2019.12.01", "title": "Съдебен изпълнител продава \"Стандарт\""}
{"url": "https://www.24chasa.bg/novini/article/7930896", "text": "Неизвестен откри стрелба по колата на депутата от Киевския областен съвет, известния украински бизнесмен Вячеслав Соболев. Той остана невредим, но куршумът попадна в 3-годишния му син, намирал се в колата. Детето почина в линейка на път за болницата, съобщи пресслужбата на киевската полиция, цитирана от ТАСС. В украинската столица веднага започна полицейска спецоперация по издирване на стрелеца. Следователите квалифицират случая като умишлено убийство и започнаха наказателно производство, предава БТА. Преди 15 години Соболев е бил заместник-кмет на източния украински град Донецк, после е работил в украинския Съвет за национална сигурност и отбрана. Бил е и заместник-шеф на управителния съвет на украинската енергийна компания \"Нафтогаз\". От 2015 г. е депутат в Киевския областен съвет от Блока на Петро Порошенко - бившия президент на Украйна.", "date": "2019.12.01", "title": "При покушение срещу украински\nполитик бе убит 3-годишният му син"}
