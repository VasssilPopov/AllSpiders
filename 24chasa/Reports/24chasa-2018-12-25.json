{"url": "https://www.24chasa.bg/novini/article/7215713", "text": "Десетки домакинства от столичния район „Овча купел“ останаха без ток на Коледа заради авария. На студено останаха жители на „Овча купел“, Овча купел 1 и 2“, бул. „Монтевидео“, ул. „Промишлена“, вилна зона „Горна Баня – Овча купел“, предаде NOVA. Малко след 16,30 часа беше възстановено захранването и в с. „Владая“, където токът беше прекъснат за 1 час заради паднало дърво върху жиците.", "date": "2018.12.25", "title": "Жители на квартал \"Овча купел\" в София останаха без ток на Коледа"}
{"url": "https://www.24chasa.bg/novini/article/7215627", "text": "\"Българската Коледа\" не е просто дарителска кампания, тя е нещо повее. Тя ни дава вярата, че живеем в цивилизовано общество, което се гради върху хуманни ценности. Усилията ни бяха насочени в подкрепа на спасения човешки живот. Това заяви президентът Румен Радев в словото си преди началото на спектакъла \"Българската Коледа\".  С усилията на всички българи миналата година бяха събрани над 2,6 млн. лева. Целта на кампанията, която откриваме, е да се достави нова високотехнологична апаратура и да има комплексна подкрепа за децата в нужда и техните семейства, каза още Радев.", "date": "2018.12.25", "title": "Радев: Целта на \"Българската Коледа\" е да доставим високотехнологична апаратура"}
{"url": "https://www.24chasa.bg/novini/article/7215643", "text": "Президентът на САЩ Доналд Тръмп каза днес, че спирането на работата на част от правителствените служби ще продължи, докато не бъдат изпълнени исканията му за финансиране на строежа на стената по границата с Мексико, предаде Ройтерс. Американското правителство частично спря работа в събота заради спор около средствата, които да бъдат предвидени в бюджета за стената с Мексико. Тръмп поиска 5 милиарда долара, демократите са против, предаде БТА. \"Не мога да ви кажа кога ще заработи отново правителството\", каза днес Тръмп в Белия дом след видеоконферентен разговор по случай Коледа с американските войски в чужбина. \"Мога да ви кажа, че няма да заработи отново, докато не построим стена, ограда, както и да го наричат. Ще го нарека, както те искат, но това е едно и също. Това е преграда пред хората, които прииждат в страната, преграда пред наркотиците\", каза Тръмп и добави, че ако няма стена, правителството няма да поднови работа. Засега няма изгледи да се постигне компромис и е възможно т.нар. затваряне на правителството да продължи и през новата година. Тръмп днес отново разкритикува Управлението за федерален резерв, което миналата седмица увеличи с четвърт процентен пункт основната си лихва. Те прекалено бързо вдигат лихвения процент, това е моето мнение, каза Тръмп. За да успокои пазарите, министърът на финансите на САЩ Стивън Мнучин заяви в края на миналата седмица, че президентът не планира да уволни шефа на Федералния резерв Джероум Пауъл, както заявиха източници на агенция Блумбърг. Въпреки усилията на Мнучин вчера индексите на фондовите борси продължиха да спадат, като индексът на Дау Джоунс намаля с близо 3 на сто, а индексът на Стандард енд Пуърс изгуби около 2,5 на сто. Тръмп заяви днес, че това, което става в САЩ, е \"позор\", но пожела на всички \"Весела Коледа\", предаде ДПА.", "date": "2018.12.25", "title": "Тръмп: Правителството няма да заработи, докато не се постигне споразумение за стената"}
{"url": "https://www.24chasa.bg/novini/article/7215646", "text": "Русия и Беларус трябва, започвайки от 2020 година, да изработят предложения за формиране на цените на газа. Това съобщи първият вицепремиер на Русия и министър на финансите Антон Силуанов след състоялите се днес разговори между президентите на двете страни - Владимир Путин и Александър Лукашенко, предаде ТАСС. От началото на 2016 г. Беларус преговаря с Русия за намаляване на цената на газа. Спорът бе уреден през април 2017 г., \"Газпром\" намали за Беларус цените на газа за 2018-2019 г. Цената на руския газ за Беларус независимо от конюнктурата на цените през 2018 г. е 129 долара за хиляда кубика, а през 2019 г. - 127 долара, предаде БТА. Сега Минск и Москва продължават да преговарят за подготовка до 1 юли 2019 г. на документ, предвиждащ механизъм за формиране на цените на руския природен газ за Беларус, създадени са работни групи, които да подготвят предложение за промени в ценовото споразумение от 2011 г. Беларус се надява до 2025 г. да се създаде единен пазар на газ в рамките на Евразийския икономически съюз, което ще му позволи да купува газ по вътрешноруски цени, отбелязва ТАСС. Срещата днес между Путин и Лукашенко е продължила почти четири часа с малки прекъсвания и в различни формати, включително разширен. Обсъждани бяха промени, които ще бъдат направени догодина в руското данъчно законодателство, плановете за промени в данъчното облагане на нефтения и газов сектор, каза Силуанов. Договорихме се за сближаване на позициите по всички тези направления, посочи той.", "date": "2018.12.25", "title": "Руският финансов министър: Беларус и Русия да решат как ще се формират цените на газа"}
{"url": "https://www.24chasa.bg/novini/article/7215648", "text": "Огромно дърво се сгромоляса върху кооперация в центъра на Пловдив. То е подпряло балконите и фасадата, като е срутило част от мазилката. Инцидентът е станал рано тази сутрин, предаде NOVA. Дървото е видимо изсъхнало и преминало санитарна сеч на короната. Нанесени са щети по етажите на жилищната кооперация. Смачкан е парапета на терасата на втория етаж, разрушена е и част от фасадата. Според хората от района, причина за падането на дървото е приключилият наскоро ремонт на улицата. Все още обаче не е ясно кой ще поеме отговорността. Потърпевшите ще подадат жалба в общината след коледните празници.", "date": "2018.12.25", "title": "Дърво падна върху кооперация в центъра на Пловдив"}
{"url": "https://www.24chasa.bg/novini/article/7215650", "text": "По стародавна традиция истанбулските българи отпразнуваха днес най-светлия християнски празник Коледа в Екзархията, този най-български дом в сърцето на мегаполиса, в квартал Шишли. Празничното богослужение по случай Рождество Христово се състоя в църквата \"Свети Йоан Рилски\" в екзархията. Храмът бе изпълнена с миряни от всички възрасти от общността на цариградските българи. Тук бе генералният консул на България в Истанбул Ангел Ангелов, много българи, живеещи и работещи в мегаполиса, гости. Празничното богослужение бе изнесено от свещеника на българските църкви в Истанбул отец Ангел Велков. Службата бе изключително тържествена. Четоха се текстове от Светото Евангелие. С прочувствени думи отец Ангел Велков поздрави и благослови миряните с раждането на света на Богомладенеца Исус Христос, подчертавайки величието на безграничната и жертвена Божия любов. Църковният хор на българската общност с диригент Киряко Лязе изпълни църковни песнопения и коледни песни. Присъстващите отправиха молитви за здраве, мир и благоденствие, запалиха свещи, черкуваха се и се поздравяваха със светлия празник, разменяха си пожелания. След коледната служба в представителния салон на Екзархията се състоя традиционното коледно тържество за децата на българската общност,организирано от женското дружество \"Радост\". Децата изпълниха песни и стихотворения. Дядо Коледа раздаде подаръци. Коледният празник продължи с музика, хора и ръченици, на които се хванаха и възрастни, и млади.", "date": "2018.12.25", "title": "Истанбулските българи отпразнуваха Рождество Христово в Екзархията"}
{"url": "https://www.24chasa.bg/novini/article/7215673", "text": "\"Ако има нещо по-тъжно от това един човек да бъде болен, то това е неговото дете да бъде болно. Тази инициатива променя детските съдби. Всичката тази високотехнологична апаратура е част от промяната на тези детски съдби. Тя помага на малките герои да се възстановят по-бързо\". Това каза неврологът д-р Неделя Щонова за инициативата \"Българската Коледа\", чийто ежегоден благотворителен концерт тече в момента в Народния театър \"Иван Вазов\". \"Децата на \"Българската Коледа\" са част от всички нас. Високотехнологичната иновативна апаратура помага на децата да се оправят по-бързо, лекарите да са по-спокойни, както и родителите\", допълни още д-р Щонова. Всеки може да дари средства за кампанията със есемес на номер 1117 на стойност 1 лев. Даренията се приемат целогодишно и не приключват тази нощ. Допълнителна информация за \"Българската Коледа\", както и начините, по които може да бъде направено дарение, са посочени на интернет-страницата на благотворителната инициатива: www.bgkoleda.bg.", "date": "2018.12.25", "title": "Д-р Неделя Щонова: \"Българската Коледа\" променя детските съдби"}
{"url": "https://www.24chasa.bg/novini/article/7215535", "text": "Бившият член на Съвета на директорите Грег Кели бе освободен днес от ареста по решение на Токийския окръжен съд, след като внесе гаранция от 70 милиона йени (635 600 долара) , съобщиха ТАСС и Асошиейтед прес. Кели е обвинен, че е съдействал на шефа си - бившия ръководител на френско-японския автомобилостроителен концерн Карлос Гон да укрие истинските размери на възнагражденията си като председател на Съвета на директорите на \"Нисан\" (Nissan) от 2010 до 2015 година. И Гон, и Кели са обвинени в нарушаване на японските финансови закони, предаде БТА. Кели прекара в ареста 37 дни. До съда той е длъжен да остане в Япония, в определено жилище, движението му из страната е ограничено, няма право да общува със сътрудници на \"Нисан\". Той отрича всички обвинения. Карлос Гон остава зад решетките. В петък, вече в затвора, той отново бе арестуван от Токийската прокуратура, по ново подозрение - че като ръководител на \"Нисан\" е прехвърлил върху нея свои лични загуби от финансови операции в размер на повече от 1,8 милиарда йени (над 16 милиона долара). Арестуването на Гон и Кели привлече вниманието на света към японската практика на продължителни задържания. Tокийската прокуратура е критикувана и затова, че не допуска на разпитите адвокатите на Гон.", "date": "2018.12.25", "title": "Освободиха под гаранция бившия член на Съвета на директорите на \"Нисан\" Грег Кели"}
{"url": "https://www.24chasa.bg/novini/article/7215543", "text": "Осем души бяха убити и 22 ранени днес в град Лунян, провинция Фуцзян, Югоизточен Китай, след като автобус бе отвлечен от въоръжен с нож мъж и се вряза в пешеходци на една от улиците на града, съобщиха ДПА и ТАСС. Похитителят, който седнал зад волана, изминал с автобуса около 300-400 метра, помитайки всичко по пътя си, блъскайки се в коли, велосипеди и заграждения. Не е ясно колко от жертвите са пътници в автобуса и колко са пешеходци, предаде БТА. Мъжът е бил задържан на място по информация на китайската държавна телевизия. Полицията съобщи, че това е 48-годишен местен жител, безработен. Според телевизията действията му може би са били мотивирани от спор с чиновник от местния жилищен комитет, който отишъл в дома му. Мъжът го нападнал с нож и отвлякъл автобуса.", "date": "2018.12.25", "title": "8 убити и 22-ма ранени при заложническата драма с автобус в Китай"}
{"url": "https://www.24chasa.bg/novini/article/7215578", "text": "Интензивен е трафикът за товарни автомобили на изход на ГКПП „Капитан Андреево“, съобщиха от „Гранична полиция“, цитирани от Информацията за трафика на граничните пунктове е към 18.00 часа. На границата с Гърция, Македония, Гърция и на Румъния трафикът е нормален на всички гранични контролно-пропускателни пунктове.", "date": "2018.12.25", "title": "Интензивен трафик на ГКПП „Капитан Андреево“"}
{"url": "https://www.24chasa.bg/novini/article/7215580", "text": "Премиерът Нарендра Моди откри днес най-дългия комбиниран железопътен и автомобилен мост в Индия, предаде ДПА. Дългият 4,9 км мост \"Богибил\" над река Брахмапутра свързва два окръга в щата Асам, който граничи с щата Аруначал Прадеш - територия, към която Китай има териториални претенции, предаде БТА. \"Богибил\" е не просто мост, а е жизненоважна връзка за стотици хиляди хора в региона. Той увеличи свързаността между Асам и други части на страната\", каза Моди. Мостът, построен от индийските държавни железници, включва трилентов автомобилен път отгоре и двойна железопътна линия отдолу. Цената му е 59 милиарда рупии (840 милиона долара). Той съкращава времето за пътуване с кола между двата щата с четири часа. Влаковете ще взимат разстоянието от Делхи до град Дибругарх в щата Асам с три часа по-бързо. Министърът на железопътния транспорт Пиюш Гоял заяви в \"Туитър\", че мостът ще улесни бързото предислоциране на войници в североизточната част на Индия, което е добре за \"стратегическите интереси\" на страната. Източници от държавните железници казват, че мостът е от голямо значение за отбраната на Индия, тъй като конструкцията е достатъчно здрава, за да издържи преминаването на танкове и може да бъде използвана за кацане на изтребители.", "date": "2018.12.25", "title": "Откриха най-дългия комбиниран железопътен и автомобилен мост в Индия"}
{"url": "https://www.24chasa.bg/novini/article/7215598", "text": "Германската полиция започна разследване, след като в участък от железопътна линия в Берлин е била установена повреда на контактната мрежа, причинена умишлено. Близо до мястото по информация на в. \"Билд\" е намерено знаме на групировката \"Ислямска държава\", предаде Франс прес. Полицията уточни, че разследва \"подозрения за опасна намеса в железопътния транспорт\" и евентуален \"политически мотив\" за това, предаде БТА. Според \"Билд\", който цитира федералната полиция, знаме на джихадистката групировка и 60-ина пропагандни брошури с текстове на арабски са били намерени в периметър от 300 метра около повредената контактна мрежа. На мястото е открито и приспособление с куки. Националната железопътна компания \"Дойче бан\" е уведомила тази сутрин федералната полиция за повредена контактна мрежа в югоизточната част на Берлин, откъдето преминават предимно влакове от и до предградията и влакове на дълги разстояния. Движението на влаковете по тази линия е било спряно, а специалисти по криминология са отишли на терен да направят снимки и да вземат веществени доказателства, посочи полицията.", "date": "2018.12.25", "title": "Повредена контактна мрежа на жп линия край Берлин, подозират джихадистка група"}
{"url": "https://www.24chasa.bg/novini/article/7215612", "text": "Голяма част от държавните лечебни заведения имат просрочени задължения, най-вече към доставчици на медикаменти и консумативи, предаде Според последните данни на здравното министерство задълженията на държавните болници са 137 милиона лева. И все пак се отчита намаление от 24 милиона лева или 15 на сто, спрямо същия период на миналата година. От 62 държани болници у нас, от министерството отчитат, че 20 са без задължения.", "date": "2018.12.25", "title": "Българските болници с просрочени задължения"}
{"url": "https://www.24chasa.bg/novini/article/7215618", "text": "В подкрепа на децата с тежки заболявания и увреждания започна тазгодишният благотворителен концерт на „Българската Коледа“. Това е шестнадесетото издание на инициативата, която се провежда под патронажа на президента Румен Радев. Благодарение на добри българи 15-ото издание на „Българската Коледа“, което бе в подкрепа на спасения детски живот, успя да събере 2 600 000 лв. Със сумата от близо 700 000 лева са подпомогнати 505 деца за осъществяване на лечение и рехабилитация. Закупена е медицинска апаратура за 22 лечебни заведения от цялата страна – университетски и многопрофилни болници, рехабилитационни центрове и домове за медикосоциални грижи на обща стойност 1 790 000 лв. Всеки може да дари средства за кампанията със есемес на номер 1117 на стойност 1 лев и да дари надежда на болно дете. Даренията се приемат целогодишно и не приключват тази нощ. Допълнителна информация за \"Българската Коледа\", както и начините, по които може да бъде направено дарение, са посочени на интернет-страницата на благотворителната инициатива: www.bgkoleda.bg. Водещи на тазгодишният благотворителен концерт са Лиляна Боянова и Владимир Пенев от сцената на Народния театър „Иван Вазов“. В залата са и президентът Румен Радев заедно със съпругата му Десислава Радева, председателят на Народното събрание Цвета Караянчева, зам.-шефът на парламента Явор Нотев, лидерът на БСП Корнелия Нинова и Весела Лечева. Участие в концерта пък ще вземат известните български изпълнители Михаела Филева, група \"Фондацията\", Графа, Миро, Поли Генова, Орлин Павлов, Тони Димитрова, Орлин Горанов, Еделина Кънева, Теди Кацарова, Богдана Петрова, Детския радиохор на Българското национално радио, както и възпитаниците на Национално училище за танцово изкуство в София, детска вокална група \"Бон-Бон\", Латида и хора към Национален фолклорен ансамбъл \"Филип Кутев\". Актрисата Албена Павлова, волейболистите Владимир Николов и Теодор Салпаров, актрисата Ралица Паскалева, боксьорите Кубрат и Тервел Пулеви, волейболистките Нася Димитрова и Христина Русева, баскетболистите Деян и Калоян Иванови, футболисти от отборите \"ЦСКА\", \"Левски\" и \"Славия\", актьорът Стефан Щерев, лекоатлетката Ивет Лалова, акробатите Мариела Костадинова и Панайот Димитров, световната и европейска шампионка по борба Тайбе Юсеин, лекоатлетката Мирела Демирева и плувецът Петър Стойчев също ще са сред застъпниците, които ще призоват за съпричастност и подкрепа на децата с тежки заболявания и увреждания.", "date": "2018.12.25", "title": "„Българската Коледа“ набира средства в подкрепа на децата с тежки заболявания (Снимки)"}
{"url": "https://www.24chasa.bg/novini/article/7215465", "text": "Бум на фалшиви пари около празниците. Експертите предупреждават, че при голямото пазаруване по Коледа и Нова година има най-голям риск да се окажем с фалшиви банкноти в портфейла. Според БНБ най-често се засичат неистински двайсетолевки, предаде  Централната банка започна с подмяна на левовете с нови по-защитени серии. Първо това ще се случи със столевката. За първите 9 месеца на годината са засечени седем фалшиви фалшиви банкноти от 100 лева. В над 70% от случаите – фалшивите банкноти са от 20 лв. – спрени са над 400 банкноти. Валутните касиери споделят, че през декември и в летните месеци, рискът от фалшиви пари е най-голям. Те допълват, че рядко хората знаят откъде са получили фалшификат. Само преди два месеца беше разбита най-голямата печатница за фалшиви банкноти за последното десетилетие – в Слънчев бряг. В следващите три години БНБ ще подмени всички банкноти с нови по-защитени серии. „Технологиите се развиват, това дава предимство, както на тези които искат да фалшифицират, така и възможности на тези, които правят истински пари, коментира Калин Христов, подуправител на БНБ. От банковият сектор заявяват, че въпреки трудностите, се фалшифицират и монети. От БНБ съветват да разглеждаме монетите и банкнотите внимателно. Да не се концентрираме само върху един от защитните елементи. При съмнение – да сравним банкнотата с друга и ако продължим да не сме сигурни да отидем да проверим парите в най-близката банка или обменно бюро.", "date": "2018.12.25", "title": "Бум на фалшиви банкноти по празниците"}
{"url": "https://www.24chasa.bg/novini/article/7215469", "text": "В Сливен стотици хора се събраха на църковната служба, за да се поздравят с Рождество Христово и да отправят своите молитви за здраве и благоденствие. След празничната литургия пред църквата бе раздаден празничен курбан, предаде  С пожелание за душено и телесно здраве, мир, любов и разбирателство, сливенският митрополит Йоаникий благослови хората от епархията: „Братя и сестри, бъдете добри, бъдете учтиви, не оскърбявайте, не унижавайте, не отмъщавайте - тогава ще почувствате една тиха радост и ще имате спокойна съвест и ще кажете „Слава Бога на всичко!“. Пред общината кметът на Сливен Стефан Радев поздрави сливналии, а след това празникът продължи с народни хора и коледарски песни: „Пожелавам на всички много здраве, много любов, семейно щастие, късмет и много успехи. Светли празници на всички и на добър час!“. Десетки християни присъстваха на празничната Света литургия в катедралата „Св. Св Кирил и Методий“ в Ловеч, която беше отслужена от митрополит Гавриил за Рождество Христово. Ловчанлии си пожелаха здраве, късмет, смирение и благоденствие за всички. В кюстендилските църкви беше отслужена Света рождественска литургия. Десетки кюстендилци влязоха да запалят свещ в храмовете и да се поклонят пред Спасителя. В централния храм \"Св. Богородица\", който е на 202 години, още не са свалени железните подпори до колоните, сложени аварийно от строителна фирма, след като някои от колоните подадоха. Свещениците се надяват скоро да бъдат осигурени средства и да бъде изготвен проект за укрепване и реставрация. Утре тържествената служба ще оглави Белоградчишият епископ Поликарп. Дядо Поликарп е роден в Кюстендил и често е при съгражданите си. Цялостен ремонт се прави в храма \"Св. Мина\", в който също влязоха десетки да се помолят. Всяка година асистент-диригентът в \"Ковънт Гардън\" варненецът Мартин Георгиев присъства на богослуженията в катедралния храм \"Успение на Света Богородица“ във Варна. \"В родния град имаме този прекрасен храм, в който богослужението отслужи нашият митрополит Йоан. За нас е голямо щастие да се пречистим и да усетим радостта на празника в този светъл ден\", каза той. Брат ми се възстановява от заболяване, посочи Георгиев и добави: „Бяхме много щастливи да го видим за първи път да служи след дълго възстановяване. Дай Боже, Господ така да го укрепи и да помага на служението\". \"На Светата литургия е най-важното това, което чухме - благовестието за божието раждане. Да пожелаем това, което чухме от ангелите в нощта на Рождеството - слава във висините на Бога, на земята мир, а между човеците благоволение\". Десетки подаръци раздаде Дядо Коледа в Търговище. Децата и техните родители се бяха събрали около коледната елха в центъра на града. Добрият старец очакваше от децата да кажат стихотворение или да изпеят песничка.", "date": "2018.12.25", "title": "Празнични литургии огласиха храмовете в страната"}
{"url": "https://www.24chasa.bg/novini/article/7215418", "text": "Цяло училище помогна на ученик да продължи да посещава класната стая. 16-годишният Петър страда от мускулна дистрофия и за да излиза от дома си, му трябва специална количка. Неговите съученици и учители събраха парите за нея, разказа  Разбирайки за нуждата, цялото училище започва да събира пари с базар и лични средства.  \"Тази количка е по-удобна, защото той порасна много. Проблемът с болестта е, че разви сколиоза и тази количка му държи фиксиран гърба. Съответно е ортопедична седалка и това му позволява да изкарва часовете в клас. Което е много сериозно предимство”, обяснява бащата на Петър – Георги Ведричков. Училището събира необходимата сума от 10 000 лева за кратко време. „Благодаря на децата от сърце! И на техните родители, че са ги възпитали на такива добро качества, като съпричастност, като доброта! Благодаря!”, споделя Десимира, майката на момчето. Той сбъдва мечтата си – да продължи да посещава училище. Иска да стане автомобилен инженер и обещава да учи усилено за това.", "date": "2018.12.25", "title": "Цяло училище помaга на ученик да продължи да посещава класната стая"}
{"url": "https://www.24chasa.bg/novini/article/7215420", "text": "Турция отправи предупреждение към Франция заради нейната подкрепа за кюрдските милиции в Сирия, съобщава Франс прес, цитирана от БТА. \"Не е тайна, че Франция подкрепя Силите за защита на народа (СЗН). Френският президент Макрон се е срещал с техни представители\", е казал турският външен министър Мевлют Чавушоглу днес на среща с турски журналисти, цитиран от Анадолската агенция. \"Ние нямаме информация за изпращане на нови френски военни, но присъствието им продължава. Ако те останат, за да допринесат за бъдещето на Сирия, тогава сме им благодарни, но ако остават, за да защитават СЗН, това няма да бъде от полза за никого\", е заявил Чавушоглу. В края на миналата седмица френският президент Еманюел Макрон изрази дълбоко съжаление по повод решението на американския си колега Доналд Тръмп да изтегли войниците на САЩ от Сирия. Френският президент подчерта важната роля на Сирийските демократични сили, доминирана от кюрдите коалиция, в борбата срещу групировката Ислямска държава в Сирия. \"Призовавам всички. . . не забравяйте какво им дължим\", апелира Макрон. Силите за защита на народа (СЗН) са острието на терена на международната коалиция, водена от Вашингтон срещу Ислямска държава, но са смятани за терористична организация от Анкара заради връзките им с Кюрдската работническа партия (ПКК), припомня Франс прес. Вчера говорителят на турския президент Ибрахим Калин заяви, че по време на разговора си с американския президент Доналд Тръмп на 14 декември, след който Тръмп е взел решението за американското изтегляне от Сирия, турският президент Реджеп Тайип Ердоган е заявил ясно, че Турция и САЩ не се нуждаят от СЗН в борбата срещу Ислямска държава. Турският външен министър Мевлют Чавушоглу е казал днес още, че Турция и САЩ са се споразумели да завършат прилагането на пътната карта за Манбидж преди края на американското изтегляне, съобщава Анадолската агенция. Според източници, цитирани от агенцията, изтеглянето се очаква да завърши в срок от 60 до 100 дни. \"Турция има силите да неутрализира самостоятелно ДАЕШ (Ислямска държава) в Сирия\", е заявил Чавушоглу.", "date": "2018.12.25", "title": "Турция предупреди Франция за подкрепата й за кюрдските милиции в Сирия"}
{"url": "https://www.24chasa.bg/novini/article/7215441", "text": "Папа Франциск отправи днес коледните си благопожелания в традиционното си послание \"Урби ет орби\" (\"Към града и към света\") за братство между хората с различна вяра, раса и идеи. Той призова света да остави настрана \"пристрастните интереси\", за да се намери политическо решение на войните в Сирия и Йемен и на конфликтите в Украйна и на Корейския полуостров, предадоха Асошиейтед прес и ДПА. Обръщайки се към десетки хиляди туристи, поклонници и римляни на площад \"Св. Петър\", светият отец каза, че всеобщото послание на Коледа е, че \"бог е добър баща и всички сме братя и сестри\", предаде АП, цитирана от БТА. Без братство, каза папата, \"дори най-добрите ни планове и проекти рискуват да бъдат бездушни и празни\". Той добави, че \"нашите различия не са вредни или опасни, а са източник на изобилие\". Франциск отправи призива си докато тенденциите към национализъм, подхранващи подозрителност към мигрантите и бежанците, стават движеща сила в много европейски държави. Папата се спря също на преследваните християнски малцинства и на населението, което е жертва на \"идеологически, културни и икономически форми на колонизация\" или на което не достига храна или достъп до здравеопазване и образование, предаде ДПА. Папата изрази и надежда, че израелците и палестинците ще възобновят диалога и като поемат по пътя на мира ще сложат край на седемдесетгодишния конфликт, а сирийските бежанци ще се върнат по домовете си, предаде Франс прес. 82-годишният аржентински папа призова също за социална хармония в Никарагуа и Венецуела, държави, измъчени от вътрешнополитически конфликти, предаде Ройтерс. Мерките за сигурност около Ватикана бяха засилени, в подстъпите към него бяха паркирани военни джипове, а туристите и багажът им бяха проверявани с детектори. Посланието \"Урби ет орби\" предлага и опрощаване на греховете, ако присъстваш лично на церемонията или я следиш от разстояние по радиото и телевизията, уточнява ДПА.", "date": "2018.12.25", "title": "Папа Франциск: Оставете пристрастните интереси, намерете решение за войните"}
{"url": "https://www.24chasa.bg/novini/article/7215449", "text": "44 нелегални мигранти и двама предполагаеми трафиканти е задържала тази сутрин гръцката полиция в Солун, съобщава агенция АНА-МПА. Полицаи от Отдела за управление на миграцията на Дирекцията за чужденците в Солун са установили паркиран товарен автомобил пред изоставен склад в града. От склада е излязъл и е бил задържан 34-годишен чужд гражданин, а малко по-късно е бил открит и 27-годишен негов сънародник, съучастник в незаконния превоз на мигрантите, предаде БТА. Във вътрешността на склада полицията е открила 44 чуждестранни граждани, за които разследването е установило, че са влезли в Гърция в последните дни през гръцко-турската граница, а днес сутринта са били превозени с товарния автомобил, за което са платили парична сума.", "date": "2018.12.25", "title": "Задържаха 44 нелегални мигранти и двама трафиканти в Солун"}
{"url": "https://www.24chasa.bg/novini/article/7215458", "text": "Първото допитване до общественото мнение, след като беше обявено, че в Израел ще има предсрочни избори, предрича поредна убедителна победа за премиера Бенямин Нетаняху, предаде Асошиейтед прес. Резултатите от допитването, публикувани днес във всекидневника \"Маарив\", показват, че управляващата партия \"Лукуд\" на премиера Нетаняху със сигурност ще има 30 места в 120-местния Кнесет и той ще разполага с мнозинство за десния си националистически блок, предаде БТА. На второ място, според анкетата, с 13 места, е все още хипотетичната партия начело с бившия военен ръководител Бени Ганц, който предстои да обяви дали ще се яви на изборите. Левите и центристките партии остават далеч назад. Левоцентристката партия Йеш Атид (\"Има бъдеще\") начело с Яир Лапид вероятно ще получи 12 места, при 11 в сегашния състав на парламента, посочва Ройтерс. Допитването е проведено сред 502 израелски евреи и араби и допустимата грешка е 4,3 процентни пункта. Нетаняху обяви предсрочни избори през април, подготвяйки терена за тримесечна кампания, помрачена от поредица разследвания за корупция срещу него, подчертава АП. Нетаняху ще спечели с лекота изборите на 9 април, съобщи Ройтерс и допълва, че те ще му помогнат да устои на възможни обвинения в корупция. Премиерът е разследван по три дела за подкупи, но отрича да е извършил нещо нередно. Той очаква решението на главния прокурор дали да приеме полицейската препоръка да бъдат повдигнати обвинения срещу него. Възможното предявяване на обвинение се очаква в рамките на няколко седмици, но според израелски медии главният прокурор може да предпочете да отложи решението си, за да не се отрази то на изборните резултати. Министерството на правосъдието съобщи вчера, след обявяването на предсрочните избори, че работата по делата ще продължи, \"независимо от политическите събития\". В коментар на резултатите \"Маарив\" отбелязва, че ако Нетаняху спечели, ще може да изпълни обещанието си, дадено вчера, да сформира дясно правителство, подобно на това, което оглавява в момента. Според допитването, Нетаняху, които в момента е четвърти мандат министър-председател, може да разполага с поне 63 места, с две повече, отколкото има сегашната му коалиция, посочва Ройтерс. В последните си изказвания Нетаняху се концентрира върху това, което смята за свои главни постижения - справянето със заплахите за сигурността, идващи от Иран и палестинските бойци, изграждането на силна икономика и дипломатическите контакти с арабски държави в Персийския залив, които споделят загрижеността на Израел по отношение на Иран.", "date": "2018.12.25", "title": "Допитване: Нетаняху ще спечели с лекота предсрочните избори"}
{"url": "https://www.24chasa.bg/novini/article/7215460", "text": "Председателят на македонския парламент Талат Джафери е уверен, че конституционните промени, които се изискват от Преспанското споразумение на страната му с Гърция, ще бъдат завършени до средата на януари, съобщава агенция МИА. Джафери е казал на пресконференция днес, че след това законът за ратифициране на споразумението и законът за езиците ще могат да бъдат дадени за публикуване в македонския държавен вестник и без подписа на президента Георге Иванов, предаде БТА. \"Заседанието за промените в конституцията е насрочено за 9 януари. Ние очакваме, че процедурата ще бъде завършена до 15 януари с приемането на промените. Като се вземат предвид и по-ранните дебати, обсъждането не би трябвало да продължи повече от 5-6 дни, но доколкото опозицията е заявила, че няма да присъства, дискусиите може да завършат по-рано. Във всеки случай въпросът трябва да бъде приключен до средата на януари, което отваря пътя за изпращането на двата закона за публикуване в държавен вестник\", е казал Джафери. По отношение на отказа на президента Иванов да подпише законите, Джафери каза, че той е длъжен да го направи, защото волята на парламента не може да бъде възпрепятствана. Председателят на парламента отново заяви, че законите ще бъдат публикувани с неговия подпис. Запитан за идеята президентът да бъде избиран от парламента, Джафери каза, че подобна идея изисква нова процедура за промяна на конституцията и засега президентските избори остават.", "date": "2018.12.25", "title": "Шефът на македонския парламент: Ще завършим конституционните промени до средата на януари"}
{"url": "https://www.24chasa.bg/novini/article/7215471", "text": "Президентите на Русия и Беларус Владимир Путин и Александър Лукашенко започнаха нов кръг преговори в Кремъл, предаде ТАСС. В дневния ред са редица спорни въпроси, поставяни и от двете страни. Става дума за ценообразуването на руския природен газ. Беларуската страна е обезпокоена и от въпроса за компенсациите на спадащите приходи поради данъчната мярка на Москва, а руската страна - от въпроса за периодичното нарушаване на митническия режим между Беларус и Русия, предаде БТА. Както по-рано каза прессекретарят на руския президент, лидерите на двете държави ще обсъдят и нюанси, свързани с действията на Русия в нефтената сфера. Освен това, лидерите \"ще си сверят часовниците по целия комплекс двустранни съюзни отношения\", включително по тематиката на развитие на съюзната държава на Руската федерация и Беларус, каза прессекретарят Дмитрий Песков. При откриването на срещата си с Лукашенко Путин обяви, че ще бъдат обсъдени спорни енергийни въпроси.", "date": "2018.12.25", "title": "Президентите на Русия и Беларус започнаха нов кръг преговори в Кремъл"}
{"url": "https://www.24chasa.bg/novini/article/7215475", "text": "Косовският президент Хашим Тачи заяви, че Косово и Сърбия трябва да последват примера на Република Македония и Гърция, който те дадоха с Преспанското споразумение, съобщава агенция МИА, цитирана от БТА. В интервю за телевизия Клан Косова Тачи каза, че международната общност очаква двете страни да постигнат споразумение, като Косово не трябва да предизвиква трудности за този процес. \"Ние не трябва да предизвикваме трудности и да изненадваме ЕС и САЩ. Сърбия също не трябва да прави диалога труден. Този процес изисква отдаденост\", заяви Тачи. Той подчерта, че \"много вода ще изтече\", преди лошите чувства между Косово и Сърбия преминат. Тачи добави, че Косово трябва да се съсредоточи върху стратегическата си цел - членство в НАТО и ЕС.", "date": "2018.12.25", "title": "Хашим Тачи: Косово и Сърбия трябва да последват примера на Преспанското \nспоразумение"}
{"url": "https://www.24chasa.bg/novini/article/7215482", "text": "Голямо находище с над десет вкаменелости от животни, живели преди 2 до 9 милиона години, е открито в Югозападна Турция, съобщава Анадолската агенция, като се позовава на изследователи. Мала Азия, която лежи на кръстопътя между Европа, Азия и Близкия Изток, е и мястото, където са намерили покой останките на много хора и животни, живели през хилядолетията, разказва Ахмет Ихсан Айтек, антрополог от университета \"Мехмет Акиф Ерсой\" в окръг Бурдур. Айтек е ръководител на 14-членен екип, в който участват палеонтолози и геолози и който започна проучвания в окръг Денизли през миналата година, предаде БТА. \"През тази година имахме много успешен сезон. В Денизли открихме фосили, които принадлежат на 14 различни видове животни\", каза Айтек и добави, че откритията са важни за осветляването на историята на региона. Изследователят обясни, че находките принадлежат към две различни геологически ери - към миоцена (преди 5 до 23 милиона години) и плейстоцена (преди около 2,6 милиона години). От миоцена учените са открили два различни вида жирафи (по-едри от днешните, но без характерния дълъг врат), два вида носорози (подобни на днешните), два вида ранни коне, два вида хиени (един от тях по-едър от днешните) и фосил на слон, морфологически подобен на днешните хипопотами. Останалите три фосила принадлежат на рогати животни, подобни на съвременните антилопи, и един все още некласифициран фосил. Според Айтек животните са живели преди около 9 до 7 милиона години. От плейстоцена турските учени са открили фосили на кон и лисица. \"Останките на лисицата от особено голямо значение, защото са едни от най-старите, откривани досега в Мала Азия\", каза Айтек.", "date": "2018.12.25", "title": "Откриха голямо находище на древни животни в Югозападна Турция"}
{"url": "https://www.24chasa.bg/novini/article/7215479", "text": "Иранският президент Хасан Рохани представи днес пред парламента проектобюджет в размер на 4700 трилиона риала. Той заяви, че американските санкции ще засегнат живота на иранците и икономическия растеж, но няма да поставят на колене правителството, предаде Ройтерс. Американският президент Доналд Тръмп изтегли САЩ от многостранното ядрено споразумение с Иран през май и наложи отново санкции на Иран, включително върху петролната му промишленост. \"Целта на Америка е да постави на колене иранската ислямска система. . . Тя няма да успее, но санкциите несъмнено ще засегнат живота на хората, развитието на страната и икономическия растеж\", заяви Рохани пред парламента. Речта му бе предадена пряко по държавната телевизия. По думите му проектобюджетът за следващата година по иранския календар, която започва на 21 март 2019 г., ще бъде в размер на 4700 риала. По неофициалния обменен курс това се равнява на около 47 милиарда щатски долара, предаде БТА. Рохани каза, че държавните служители ще получат 20-процентно увеличение на заплатите. Бюджетът включва субсидии в размер на 14 милиарда долара за предоставяне на по-евтини продукти от първа необходимост като храна и лекарства. В тазгодишния бюджет тази сума бе 13 милиарда. Официални лица казаха, че бюджетът е насочен към задоволяване на основните нужди на хората с нисък доход, включително държавни служители и пенсионери, за подкрепа на производството, заетостта и за подновяване на хиляди държавни проекти, които с помощта на частни инвеститори да бъдат извадени от задънената улица, в която се намират, отбеляза Ройтерс.", "date": "2018.12.25", "title": "Иранският президент Хасан Рохани \nпредстави проектобюджета за 2019 г."}
{"url": "https://www.24chasa.bg/novini/article/7215510", "text": "Суданската полиция използва днес сълзотворен газ и стреля във въздуха, за да разпръсне хиляди протестиращи, които се опитваха да се придвижат до президентския дворец. Демонстрантите искат Омар Башир, който е държавен глава от 29 години, да се оттегли, предаде Асошиейтед прес като се позова на активисти и видеоклипове, публикувани онлайн. Силите за сигурност са застреляли през последните дни поне 37 души, предаде ДПА, като се позова на \"Амнести интернешънъл\". Видеоматериалите показаха групи от по няколкостотин души, които се събират на странични пътища и се насочват към двореца на брега на Сини Нил в центъра на столицата Хартум, предаде БТА. Те пееха патриотични песни и скандираха \"Свобода\", \"Мирно да се борим с крадците\", както и \"Хората искат да свалят режима\". Това беше най-популярният лозунг по време на бунтовете от Арабската пролет през 2010 и 2011 г. Големи групи от силите за сигурност бяха разположени в Хартум в очакване на похода, а войници обхождаха района с високопроходими машини. Полицията удряше демонстрантите с палки, за да ги разпръсне, но хората се събираха отново и се опитваха да продължат след схватки с униформените. Протестът беше организиран от няколко независими профсъюзи и подкрепен от най-големите политически партии в страната. Организаторите искат да внесат петиция с настояване Башир, който дойде на власт през 1989 г. с военен преврат, да се оттегли. Протестиращите са на улиците вече цяла седмица, след увеличение на цените, което утрои цената на хляба. Миналата сряда суданското правителство обяви извънредно положение в две източни провинции заради продължаващите протести в цялата страна. По същата причина имаше протести и през януари, когато полицията разпръсна стотици демонстранти в Хартум. Подобни протести имаше и през 2016 г., след като правителството ограничи дотирането на горивата. Икономиката на богата на петрол държава пострада след разделянето с Южен Судан през 2011 г. Правителството на президента Башир се бори и с няколко бунтовнически групи.", "date": "2018.12.25", "title": "\"Амнести интернешънъл\": 37 убити при антиправителствени протести в Судан"}
{"url": "https://www.24chasa.bg/novini/article/7215516", "text": "Турски военни самолети отново са нарушили днес гръцкото въздушно пространство, като са прелетели над островите Мегисти (Кастелоризо), Ро и Стронгили, съобщава \"Катимерини\", цитиран от БТА. Формация от два турски бойни самолета Ф-16 е навлязла днес в 15,04 часа в зоната за полетна информация на Атина, прелетяла е над островите Кастелоризо и Стронгили и е напуснала зоната. Три минути по-късно други два турски изтребители Ф-16 са прелетели над остров Ро.", "date": "2018.12.25", "title": "Турски военни самолети за пореден път нарушиха гръцкото въздушно пространство"}
{"url": "https://www.24chasa.bg/novini/article/7215394", "text": "Полицията на босненската Република Сръбска е арестувала Давор Драгичевич, чиято кампания за изясняване на обстоятелствата около смъртта на сина му Давид предизвика антиправителствени протести през последните месеци, съобщава Асошиейтед прес, цитирана от БТА. Според полицията Давор Драгичевич е бил арестуван, след като не се е явил за разпит. Арестувани са били още няколко души, сред които и бившата съпруга на Драгичевич. Видеоматериали от централния площад в Баня Лука, столицата на Република Сръбска, показват полицаи да влизат в конфликт с граждани, докато арестуват някои от тях днес. Адвокатите на Давор Драгичевич твърдят, че той е бил наранен при ареста. Задържаните са членове на движението \"Справедливост за Давид\", което настоява да бъде разкрита истината за смъртта на 21-годишния Давид Драгичевич през март т.г. В началото полицията съобщи, че младежът се е самоубил, но семейството смята, че той е бил убит, а полицията прикрива престъплението. След арестите днес специални полицейски части бяха разположени на площада в Баня Лука, а властите премахнаха мемориала в памет на Давид Драгичевич, където босненци в продължение на месеци палеха свещи и поставяха цветя пред снимките му. Десетки хора се събраха на мястото, като някои от тях плачеха. Делегацията на Европейския съюз в Босна и Херцеговина изрази \"дълбоко безпокойство\" заради арестите и поиска обяснения от босненската сръбска полиция. \"Ние следим отблизо развитията в Баня Лука и призоваваме всички да останат спокойни и да се въздържат от насилие. Днешните събития в Баня Лука изпращат негативен и обезпокоителен сигнал за състоянието на върховенството на закона\", се казва в изявление на делегацията и специалния пратеник на ЕС. Протестите на \"Справедливост за Давид\" станаха повод за по-широко недоволство от корупцията по високите етажи на властта и несигурните икономически перспективи на Босна и Херцеговина.", "date": "2018.12.25", "title": "Арестуваха бащата на младеж в Република Сръбска, чиято смърт предизвика протести (Обновена)"}
{"url": "https://www.24chasa.bg/novini/article/7215296", "text": "Най-малко трима души са убити, а десет са ранени при нападение срещу либийското външно министерство в Триполи, предадоха Франс прес и Асошиейтед прес, цитирайки представители на службите за сигурност. Според новинарския сайт \"Либия ахбар\", цитиран от ТАСС, в нападението са участвали поне четирима души, включително атентатор-самоубиец с кола бомба и друго камикадзе, което се е самовзривило в сградата на министерството, посочва БТА. Трети нападател е загинал при експлозията на куфар, който носел, а четвъртият, който също носел взривно устройство, е застрелян от силите на реда. Засега не е поета отговорност за нападението.", "date": "2018.12.25", "title": "Терористична атака срещу външното министерство на Либия (Обновена)"}
{"url": "https://www.24chasa.bg/novini/article/7215306", "text": "Във всички храмове в страната беше отслужена света литургия. Патриарх Неофит оглави богослуженията за Рождество Христово в храм-паметника „Св. Александър Невски“ в София и благослови миряните. На нея присъства и президентът Румен Радев. С молитва за здраве патриарх Неофит прекрачи прага на патриаршеската катредрала. Вътре стотици вярващи възпяха раждането на Божия син. По-рано днес главният секретар на Светия синод - Мелнишкия епископ Герасим прочете от църковния амвон в патриаршеската катедрала \"Св. Александър Невски\" патриаршеското и синодално послание за Рождество Христово. Рождество Христово поражда в нашите души неизказана духовна радост, която ни дава сили и надежда да преодоляваме предизвикателствата на нашето време, се казва в Рождественското послание , отправено към вярващите на празничното богослужение в патриаршеската катедрала.", "date": "2018.12.25", "title": "Патриарх Неофит със света литургия за Рождество, на нея присъства и президентът"}
{"url": "https://www.24chasa.bg/novini/article/7215309", "text": "Турция е отправила призив към страните членки на Организацията за ислямско сътрудничество (ОИС) контактната група за йеменския конфликт да се събере в Истанбул за преговори, е съобщил турският външен министър Мевлют Чавушоглу, цитиран от ТАСС и БТА. \"Ние призовахме контактната група на ОИС да проведе на 10 януари в Истанбул среща за регулиране на кризата в Йемен\", е казал Чавушоглу. В началото на декември в Швеция бяха проведени консултации между страните в конфликта в Йемен под егидата на ООН, в резултат на които хусите и правителството постигнаха споразумение за пристанището Ходейда, което предвиждаше спиране на бойните действия и постепенно изтегляне на въоръжените групировки от града. За тази цел под ръководството на ООН беше създаден координационен комитет с участието на враждуващите страни. В петък Съветът за сигурност на ООН единодушно прие резолюция, предложена от Великобритания, за разполагане на допълнителни сили на световната организация в Йемен за контрол на спазването на сделката. Примирието официално влезе в сила в полунощ във вторник, макар че още от първите минути бунтовниците и правителството се обвиниха многократно в нарушаването му.", "date": "2018.12.25", "title": "Турция призова за среща в Инстабул за регулиране на кризата в Йемен"}
{"url": "https://www.24chasa.bg/novini/article/7215105", "text": "Турски съд постанови освобождаването от ареста на австрийски студент, активист и журналист, арестуван преди три месеца в Турция. Той обаче ще трябва да остане в страната в очакване на развоя на делото срещу него, съобщи адвокатът на австриеца, предаде Ройтерс, цитирана от БТА. Двама турски граждани, задържани във връзка със същия случай, също бяха освободени. 29-годишният Макс Цирнгаст, който е студент по политически науки и пише за крайноляво онлайн издание, беше задържан през септември. Тогава австрийският канцлер Себастиан Курц потърси обяснения от Анкара. Адвокатът на Цирнгаст - Муряд Илмаз, каза пред Ройтерс, че клиентът му е обвинен в членство в лява терористична организация като резултат от много статии, които е за Турция и за демонстрациите в страната. Съдът е постановил, че процесът срещу Цирнгаст ще започне на 11 април и дотогава той е пуснат на свобода, но ще трябва да остане в Турция.", "date": "2018.12.25", "title": "Турски съд освободи от ареста\nавстриец, няма право да напуска страната"}
{"url": "https://www.24chasa.bg/novini/article/7215107", "text": "Русия гарантира доставката на природен газ за Европа дори в случай на липса на договореност с Украйна за транзита. Това заяви руският министър на енергетиката Александър Новак в интервю за в. \"Комерсант\", предадоха ТАСС и БТА. \"При каквито е да е обстоятелства ние гарантираме доставката на руски газ според подписаните от \"Газпром\" дългосрочни договори. В този смисъл европейските потребители ще бъдат осигурени с необходимите обеми\", заяви министърът. По думите му негативно влияние върху преговорите за транзит през Украйна има съдебният спор между руската Газпром и украинската Нафтогаз. Освен това Новак каза, че Русия е готова да обезпечава транзита на газ през Украйна и след 2019 г., ако той бъде изгоден в сравнение с други маршрути. В края на 2019 г. изтичат подписаните през 2009 г. договори между Газпром и Нафтогаз за доставка на газ на Украйна и за транзит на газ през територията на страната към Европа. Въпросът за съхранение на транзита на руски газ след 2019 г. се обсъжда и в контекста на планираното строителство на газопровода Северен поток 2 от Русия за Германия, който заобикаля транзитните страни.", "date": "2018.12.25", "title": "Русия: Гарантираме доставката на природен газ за Европа, независимо от обстоятелствата"}
{"url": "https://www.24chasa.bg/novini/article/7215109", "text": "\"Нечувано тайнство днес се извършва - Бог става човек и естеството се обновява\" (Стихира, гл. 8) Възлюбени в Господа чеда на светата ни Църква, Църковното богослужение изобилства с похвални песни, които откриват вечната, непреходна и спасителна истина. Истина, която повече от 2000 години разкрива смисъла и назначението на дивното и спасително събитие на Боговъплъщението. Преди повече от 2000 години ангелите изпяха дивната песен: \"Слава във висините Богу, и на земята мир, между човеците благоволение\" (Лука. 2:14), и тази песен никога не заглъхва в нашите църковни богослужения. Това се казва в Патриаршеското и Синодалното Рождественско послание, съобщиха от Светия синод. Рождество Христово е нечувано тайнство, което обновява човешката природа и цялото тварно естество; тайнство, което беше предвъзвестено още на праотците (Бит. 3:15). Богоизбраните мъже на ветхозаветния Израил трепетно очакваха изпълнението на това обещание. И днес се прекланяме пред Великата Тайна на благочестието: \"Бог се яви в плът\" (1 Тим. 3:16). Изпълниха се дните на дългоочакваното Рождество на Богомладенеца и вече \"с нас е Бог\" (Ис. 8:10). Нашата надежда (1 Тим. 1:1) отдалечи всяка скръб и безнадеждност. Отдалечи се непроницаемият мрак, защото днес изгря вечната светлина, и затова радостта ни е пълна, и цялата Църква тържествено възглася: \"Твоето Рождество, Христе Боже наш, озари света със светлината на познанието\" (Тропар на Рождество Христово, гл. 4). Щедро огрени от тази духовна светлина, ние отново и отново се прекланяме и величаем безмерната Божия любов, защото Синът Божий заради нас и заради нашето спасение стана Син Човечески, за да освети падналата човешка природа, като даде възможност на повярвалите да възстановят нейната първоначална красота, и както припомня нашето православно богослужение - \"падналия преди образ\" (Тропар, гл. 2). Непонятно е за човешкия ум това Божие дело, което се извърши чрез Въплъщението на Самия наш Бог и Творец. Изминаха повече от две хилядолетия от Рождество Христово и Църквата ни напомня, че ние като вярващи православни християни трябва да бъдем \"синове на светлината и синове на деня: ние не сме синове на нощта, нито на тъмнината\" (1Сол. 5:5). Знаем, че е преходен образът на този свят (1Кор. 7:31), но ни очаква Вечното Божие Царство при нашия любящ Небесен Отец. Господ Иисус Христос живя сред човеците и ни остави Своето спасително учение, и ни даде достоен пример за жертвена любов, затова в деня на Неговото Рождество, заедно с ангелското войнство отново и отново пеем и прославяме Всемилостивия Бог, и от дълбините на сърцата си възкликваме: \"Слава във висините Богу, и на земята мир, между човеците благоволение!\" (Лука. 2:14). Възлюбени в Господа, Рождество Христово поражда в нашите души неизказана духовна радост, която ни дава сили и надежда да преодоляваме предизвикателствата на нашето време. Господ Иисус Христос ни посочва единствения път на спасението, от който да не се отклоняваме \"ни надясно, ни наляво, а да постъпваме благоразумно във всичките си предприятия\" (Иисус Навин 1:7). Затова в този свят и пресветъл ден светата Православна църква ни призовава, като подражаваме на Всещедрия и Всемилостив Бог, и ние щедро да отворим нашите сърца, и да сторим всичко, което е по силите и възможностите ни, та между нас да няма никой самотен и без надежда. Днес за всички нас се ражда Спасителят Христос Господ, Който като ни призовава да стоим непоклатно във вярата, ни учи: \"Вие сте светлината на света\" (Мат. 5:14). Поздравяваме всички наши духовни чеда в пределите на Родината и извън нея със светлия празник на Христовото Рождество и отечески им благопожелаваме здраве, духовни успехи, мир в семействата, училищата, държавните институции, та да има повече благост, търпение, добра воля и любов. Благодатта и мирът на раждащия се днес Богомладенец, и общението в Светия Дух да бъдат с всички нас! ЧЕСТИТО РОЖДЕСТВО ХРИСТОВО! ПРЕДСЕДАТЕЛ НА СВ. СИНОД НЕОФИТ ПАТРИАРХ БЪЛГАРСКИ И МИТРОПОЛИТ СОФИЙСКИ ЧЛЕНОВЕ НА СВ. СИНОД: Сливенски митрополит ЙОАНИКИЙ, На САЩ, Канада и Австралия митрополит ЙОСИФ, Великотърновски митрополит ГРИГОРИЙ, Плевенски митрополит ИГНАТИЙ, Ловчански митрополит ГАВРИИЛ, Пловдивски митрополит НИКОЛАЙ, Доростолски митрополит АМВРОСИЙ, Западно- и Средноевропейски митрополит АНТОНИЙ, Варненски и Великопреславски митрополит ЙОАН, Неврокопски митрополит СЕРАФИМ, Русенски митрополит НАУМ, Старозагорски митрополит КИПРИАН, Врачански митрополит ГРИГОРИЙ, Видински митрополит ДАНИИЛ", "date": "2018.12.25", "title": "Вижте посланието на Църквата за Рождество Христово"}
{"url": "https://www.24chasa.bg/novini/article/7215111", "text": "Военните от Северноамериканското военновъздушно-космическо командване (НОРАД) са вдигнали във въздуха изтребители, за да контролират полета на вълшебния впряг на Дядо Коледа, предаде ТАСС, като се позова на съобщение на НОРАД. От НОРАД съобщават, че шейната на добрия старец вече е прелетяла над почти всички страни по света и сега е влязла във въздушното пространство на Северна Америка в района на остров Нюфаундленд, посочва БТА. Два изтребителя СF-18 съпровождат вълшебния впряг над източните части на Канада, а в западната част щафетата от тях ще приемат други два подобни изтребителя. След преминаването на границата със САЩ за безопасността на пътешествието на шейната на Дядо Коледа ще се грижат американските военновъздушни сили. НОРАД започна да следи пътуването на Дядо Коледа на 24 декември в 02,01 ч. източноамериканско време (07,01 ч. българско време). Първи подаръци са получили жителите на Австралия и Нова Зеландия, а после радари на НОРАД са регистрирали полета на шейната над Япония, Китай, Индия, Африка, Близкия изток, Европа, Латинска Америка, Гренландия и Русия. Досега са били раздадени 4,7 милиарда подаръци. Полетът на шейната се следи от 47 радара, разположени в северните и източните райони на САЩ и Канада, а също и от спътници със инфрачервени датчици, за които се твърди, че реагирали на топлинното лъчение от червения нос на елена Рудолф, теглещ шейната на Дядо Коледа. Информация за маршрута на шейната може да се получи на сайта на НОРАД www.noradsanta.org или в социалните мрежи, където командването има акаунти, както и на безплатния телефонен номер 1-877-446-6723. Традицията с проследяването на маршрута на шейната на Дядо Коледа датира от 1955 г., когато вестник публикува реклама с телефонен номер, който уж бил на добрия старец. Номерът обаче се оказал на Континенталното военновъздушно командване, предшественика на НОРАД. Въпреки първоначалната изненада военните започнали да отговарят с удоволствие на питанията на децата къде се намира Дядо Коледа. Всяка година в отговарянето на въпроси се включват и знаменитости, в това число и президентът на САЩ и половинката му.", "date": "2018.12.25", "title": "Изтребители контролират полета на шейната на Дядо Коледа над САЩ и Канада"}
{"url": "https://www.24chasa.bg/novini/article/7215090", "text": "Три нови модела разработени в Китай високоскоростни влакове от серията „Фусин\" с варираща максимална скорост, направиха своя дебют вчера. Според експертите те ще предложат повече възможности на потенциалните чуждестранни клиенти, предава  Цялата серия влакове „Фусин\" бяха пуснати от Китайския национален център за изпитване на железници в Пекин, включително и новите варианти , които са един по-дълъг влак и два с по-ниска версия на скоростта. Най-дългият за сега влак в Китай „Фусин\" е с дължина 440 м и места за 1 238 пътника. Той развива максимална скорост от 350 км/ч. Другите два модела се очаква да достигат максимална скорост от 250 км/ч и 160 км/ч. Главният инженер на Китайската академия за железопътни науки Джао Хунуей каза, че за разлика от предишната серия високоскоростни влакове „Хъсие\", които бяха разработени с помощта на чуждестранни технологии, сегашните използват изцяло местни основни технологии и следват унифицирани китайски стандарти. „Повече от десетилетие Китай се учи от развитите държави как да строи високоскоростни железопътни системи от световна класа. Днес страната притежава пълни права върху интелектуалната собственост.\", каза Джао. Въпреки късното си появяване на световната сцена, в момента Китай притежава най-голямата в света високоскоростна железница, която до края на 2018 г. достигна обща дължина от 29 000 км. Сун Джан, професор в Университета Тундзи в Шанхай, каза, че произведените в Китай влакове и технологии вече са си прокарали път в над 100 държави, сред които Турция, Индонезия, Русия, Иран и Индия. Освен модернизирането на китайската железопътна система, последните модели с различната си максимална скорост и цена могат да предложат повече възможности за износ, убеден е той. Най-дългият модел „Фусин\" и този с максимална скорост от 160 км/ч ще бъдат пуснати в употреба на 5 януари, за да облекчат натоварването по време на пиковия 40-дневен период на пътувания за Китайската нова година, когато се очаква да бъдат направени над 413 милиона пътувания с железниците. С по-големите си седалки, повечето електрически контакти и USB изходи и други удобства за пътниците, всички модели от серията „Фусин\" са по-удобни от по-старите и бавни влакове, твърдят експертите, добавяйки, че 160-километровият им вариант постепенно ще замени старите влакове в някои региони.", "date": "2018.12.25", "title": "Китай с три нови модела високоскоростни влакове от серията „Фусин\""}
{"url": "https://www.24chasa.bg/novini/article/7215126", "text": "Турция възнамерява да навлезе възможно най-скоро в сирийските райони източно от река Ефрат, заяви турският външен министър Мевлют Чавушоглу, цитиран от ТАСС и Ройтерс. \"Ще координираме със САЩ изтеглянето на войските им (от Сирия). Възнамеряваме възможно най-скоро да се придвижим източно от Ефрат\", заяви Чавушоглу, цитиран от БТА. \"Турция работи по това след изтеглянето на САЩ в Сирия да не се образува вакуум, който да се запълни от терористични организации\", добави той. Вчера говорителят на турския президент Реджеп Тайип Ердоган Ибрахим Калин съобщи, че Турция ще увеличи координацията си в Сирия и с Русия, включително за районите източно от река Ефрат. На 12 декември Ердоган обяви, че в скоро време ще започне турска операция срещу кюрдските формирования в Северна Сирия източно от река Ефрат.", "date": "2018.12.25", "title": "Турция иска да навлезе възможно най-скоро в Сирия източно от река Ефрат"}
{"url": "https://www.24chasa.bg/novini/article/7215129", "text": "Бургаският фоторепортер Борислав Пенков преди година беше нападнат от известния в града Петър Биберов – Кюфтето, докато снима изгоряло заведение в Морската градина. Делото приключи с извънсъдебно споразумение и една година пробация на Биберов. „Те тогава ми казаха, че ми е бедна фантазията и какво ще ми случва оттук нататък”, сподели след инцидента журналистът. По-късно пред входната врата на фоторепортера беше запалена автомобилна гума, която нанесе щети на целия вход. За Пенков това вече „не е опит за сплашване, това е опит за убийство”. Задържани са трима, сред които Биберов, сочен за подбудител. Точно преди Коледа съдът го пусна срещу парична гаранция от 3000 лева, предаде \"Самият факт, че те заплашват по този начин показва, че ти трябва да имаш вътрешни спирачки да отразяваш един или друг случай\", коментира Силвия Шатърова, главен редактор на в.\"Черноморски фар\" - медията, за която Пенков работи. Пораженията по входа бяха възстановени от общинска фирма. А фоторепортерът още не е приключил с ремонта на апартамента си. Борислав Пенков няма да покани децата си и внучето в опожарения дом тази Коледа. Иска да приключи първо с ремонта и се радва на снимките им.", "date": "2018.12.25", "title": "Кюфтето - соченият за подбудител на палежа срещу бургаския фотограф, е на свобода"}
{"url": "https://www.24chasa.bg/novini/article/7215136", "text": "86-годишната акушерка Мария Колева от ботевградското село Врачеш се срещна с първото бебе, което е изродила - днес 60-годишната Христина Джундрова, разказа  . Пред очите ѝ са се родили стотици деца. И до днес тя продължава да помага на родилките в околността. Христина споделя, че чувството да се срещнат след толкова много години, е много приятно, защото Мария й е като майка. Двете се срещат често. Акушерката разказва, че бащата на новороденото тогава бебе, бил малко разочарован, защото вече имал две дъщери и очаквал момче. Мария споделя, че нямат брой децата, които е изродила. Досега не е отказала на никого да даде помощ. Казва, че все още може, обича и майките и децата. Израждала е не само в родилния дом, но и в къщите на хората. Сама е родила първото си дете, заедно със свекърва си вкъщи. Има отличие за почетен гражданин на Ботевград.", "date": "2018.12.25", "title": "86-годишна акушерка се срещна с първото бебе, което е изродила"}
{"url": "https://www.24chasa.bg/novini/article/7215178", "text": "Председателят на парламента Цвета Караянчева направи обръщение във фейсбук за Рождество Христово. Тя пожела вълшебни празници и хубави емоции, здраве, сила и успех, щастие и споделеност. Цялото й послание може да видите във видеото, което до момента е гледано 725 пъти.                                                                                                                                                                                                                                                                                                                       ", "date": "2018.12.25", "title": "Цвета Караянчева пожела вълшебни празници с видео във фейсбук"}
{"url": "https://www.24chasa.bg/novini/article/7215186", "text": "През изминалото денонощие в страната са станали седем катастрофи, осем души са пострадали, съобщиха от МВР. В София са регистрирани 17 леки и едно тежко пътнотранспортно произшествие. Един човек е ранен.                                                                                                                                                                                                                                                                                                                       ", "date": "2018.12.25", "title": "Седем катастрофи в страната през изминалото денонощие"}
{"url": "https://www.24chasa.bg/novini/article/7215189", "text": "Премерът Бойко Борисов поздрави сънародниците си с Честита Коледа. \"Бъдете здрави, обичани и щастливи. Пожелавам мир, любов и благоденствие. Нека бъдем по-добри и смирени\", написа министър-председателят в профила си във фейсбук.                                                                                                                                                                                                                                                                                                                       ", "date": "2018.12.25", "title": "Премиерът Борисов: Честита Коледа! Нека бъдем по-добри и смирени"}
{"url": "https://www.24chasa.bg/novini/article/7215191", "text": "Регионалните прединвестиционни проучвания вече са готови, 13 от тях са одобрени от Министерство на регионалното развитие и благоустройството и са предадени на ВиК операторите, които трябва да подготвят формулярите си за кандидатстване по Оперативна програма „Околна среда“ 2014-2020 г. Финансирането е в размер на 1.2 млрд.лв, съобщиха от МРРБ. Крайният срок за подаване на проекти в Министерството на околната среда и водите(МОСВ) е 23 април 2019 г., но първите формуляри ще бъдат внесени в МОСВ много по-рано – още през февруари. Проектите ще се изпълняват на територията на 51 агломерации с над 10 000 еквивалент жители, като от подобрената инфраструктура ще се възползват над 2 млн. българи. Определените за изграждане ВиК обекти включват 800 км водопроводна мрежа, както и канализационни колектори, пречиствателни станции, съоръжения за третиране на утайки, автоматизирани системи за управление на ВиК системите и др. Предвижда се да бъдат обявени над 190 обществени поръчки. Вече е обявена първата от тях – за строителство на пречиствателната станция за питейни води на Шумен. В момента МРРБ изпълнява 2 проекта по Оперативна програма „Околна среда 2014-2020“. Първият - „Подпомагане регионалното инвестиционно планиране на отрасъл ВиК”, е на стойност близо 58 млн.лв. В рамките на проекта са сключени 23 договора, като част от тях са за разработване на регионални прединвестиционни проучвания (РПИП) за ВиК системите в 14 административни области (Бургас, Шумен, Сливен, Пловдив, Ямбол, Кърджали, Добрич, Варна, Силистра, Русе, Видин, Враца, Перник и Стара Загора). С РПИП са определени ВиК обектите, които ще се финансират по програмата за постигане на съответствие с директивата за отвеждане на отпадъчни води в 51 агломерации над 10000 е.ж., както и за устойчивост на водоснабдяването в съответните населени места. Вторият проект е „Подпомагане ефективността, управлението и институционалния капацитет в отрасъл ВиК” на общата стойност 16 млн.лв. Дейностите по него са свързани с изпълнение на предварителни условия към Споразумението за партньорство с Европейския съюз за периода 2014 -2020, изготвяне на финансова стратегия за отрасъла, развитие на нормативната уредба, изграждане на специализирани информационни системи за ВиК услугите и водностопанската инфраструктура, обучения за ВиК операторите и асоциациите по ВиК и др.", "date": "2018.12.25", "title": "800 км водопроводна мрежа изграждат по \"Околна среда\" 2014 – 2020"}
{"url": "https://www.24chasa.bg/novini/article/7215195", "text": "Вчера китайският производител на мобилни устройства „Сяоми\" (Xiaomi) представи последния си модел смартфон \"Play\", съобщи Новият смартфон е с вътрешна памет 128 GB. Очаква се цената му на дребно да е около 1 700 юана (246 щатски долара).", "date": "2018.12.25", "title": "„Сяоми\" с нов модел смартфон"}
{"url": "https://www.24chasa.bg/novini/article/7215200", "text": "Албания е обявила в интернет данните за разузнавачите си в различни точки в Европа, пише британският вестник \"Индипендънт\". Страната, която e член на НАТО, случайно е публикувала класифицираната информация - имена, типове автомобили, регистрационни номера, идентификационни номера, номера на паспортите, оперативни класации, подробности за пътуването, заплати и ежедневни навици. Това е предизвикала сериозна тревога в НАТО, защото ако някой може да влезе в албанската система, той влиза в системата на НАТО, пише британското издание. Всички тези подробности са публикувани на уебсайта на албанското министерство на финансите в рамките на доклада за финансовото състояние на албанската разузнавателна службата ШИШ. Тя работи в страната и в чужбина и отговаря пряко на премиера Еди Рама. Има пет организационни структури - оперативна, външно разузнаване, контраразузнаване, служба за борба с организираната престъпност и антитерористично звено.  НАТО обяви тревога от най-висока степен не само защото агентите трябваше да бъдат спешно изтеглени от местата, където оперират, но и поради страха, че шпионската им мрежа е била открита в други части на света. \"Всички тези данни са публикувани, тъй като ШИШ е предоставила списъка на заплатите. Те не би трябвало да поставят такива чувствителни данни сред редовни сметки\", коментира източник на министъра на финансите в Албания.", "date": "2018.12.25", "title": "НАТО с най-висока степен на тревога, след като Албания обяви шпионите си в Европа"}
{"url": "https://www.24chasa.bg/novini/article/7215212", "text": "Президентът Румен Радев пожела коледните празници да донесат в домовете ни още повече топлина и любов. В профила си във Фейсбук държавният глава пише още: \"Нека сме здрави, щастливи и станем по-добри. За да творим по една малка добрина всеки ден - усмивка към непознат, подадена ръка към близък или просто към човек в нужда\".", "date": "2018.12.25", "title": "Румен Радев: Нека да творим по една малка добрина всеки ден"}
{"url": "https://www.24chasa.bg/novini/article/7215217", "text": "На 24 декември Постоянният комитет на ОСНП изслуша работен доклад за развитието на морската икономика, в който се посочва, че през последните години тя поддържа сравнително високи темпове на от около 7,2%, предаде  През 2017 г. общият обем на морската икономика е бил 7,76 трилиона юана и тя е заела 9,4% от БВП на страната. От 2012 г. насам средният ръст на китайската морска икономика надхвърля средния за страната, тъй като освен бързото развитие в нея се подобрява и оптимизира индустриалната структура.", "date": "2018.12.25", "title": "Морската икономика на Китай с годишен ръст от 7,2%"}
{"url": "https://www.24chasa.bg/novini/article/7213142", "text": "години звездата на Би Би Си Зоуи Боул прави много фатална грешка по време на служебно коледно парти. Известната водеща на развлекателни програми целува по-младия с 23 години от нея начинаещ певец Тай Тай Старс. Действието се развива в нощен клуб, но всички присъстващи са шокирани, тъй като по това време Зоуи е омъжена за Фетбой Слим, един от най-влиятелните диджеи на световната сцена. Снимка на греховната целувка бързо изтича към британските таблоиди и около най-високоплатената водеща на Би Би Си, за която се твърди, че получава над 1 млн. паунда годишно, се завихря скандал. Макар да се появяват съобщения, че Фетбой Слим ѝ е простил, 18-годишният им брак приключва само след три месеца. Ако се вярва на няколко скорошни проучвания в Англия, много хора постъпват като Зоуи. Над половината от анкетирани 2000 души по поръчка на марка за дамско бельо признават, че са целували колега по време на коледно парти, а 40% са правили секс. Най-често това се случвало на работещите в ИТ сектора и в отдели “Човешки ресурси”. Местата за секс с колега след служебен купон са кола, зала за конференции, на бюро в офиса, а 16% са използвали и кабинет на шеф. Друго проучване по поръчка на британския вестник “Сън” показва, че един на всеки трима англичани изневерява на своя партньор по време на коледен купон. Две трети от анкетираните признават, че това се дължи на твърде много погълнат алкохол, като мъжете по-често се оказват в такава ситуация. 90 на сто твърдят, че техните половинки никога не са разбирали истината, макар 46% от изневерилите да продължават да се виждат интимно със своя колега и след празничния период. “Обикновено става въпрос за единични инциденти от хора, които са в щастливи и здрави семейни взаимоотношения. Ако обаче сте направили такова нещо, все пак проверете дали няма някакво напрежение, което започва да расте във вашата връзка. Бъдете готови да се поучите от случилото се и чак тогава тръгвайте да го загърбвате”, казва Дейдри Сандърс, консултант по човешки взаимоотношения на “Сън”. Тя твърди, че всеки декември имейлът ѝ е препълнен с писма от хора, които са кръшкали на половинките си по време на коледните празници или пък са разбрали, че те са сторили това. Има и немалка част, които са станали жертви на сексуално насилие, тъй като са били пияни и не са можели да контролират поведението си. Като цяло обаче се наблюдава масово падане на задръжки през това време от годината, което крие редица рискове. Затова в много страни се правят специални разяснителни кампании по въпроса. В Австралия например полицията пусна специален клип, чиято цел е да разбие някои митове, свързани със сексуалните посегателства през тази част от годината, и да насърчи хората да бъдат активни, когато стават свидетели на подобни случки. Във видеото се обяснява, че жертвите на сексуално насилие не бива да се смятат за виновни само защото неразумно са употребили повече алкохол. “Когато хората са много пияни, те не могат да дадат съгласие за сексуален контакт. Така че посланието, което искаме да изпратим, е, че жертвата никога не може да бъде виновна за едно сексуално нападение и че ако ни сигнализират какво се е случило, ние ще им повярваме и ще предприемем нужните действия”, казва детективът Дарън Бентли от полицията в Мелбърн. По думите му сексуалните нападения се увеличават 2-3 пъти през декември, тъй като това е времето, когато сексуалните маниаци дебнат за лесни жертви. Обикновено те ги търсят в клубове, където се правят офис партита с консумация на много алкохол. Набелязват лица, които са прекалили с пиенето, и първоначално играят ролята на загрижени хора, които искат да им помогнат да се приберат вкъщи. “Трябва да създадем култура, че е добре да се намесваме в такива ситуации. Ако видите човек, който изглежда уязвим на бара, отидете и го попитайте дали е добре. Ако видите някого, който, залитайки, слиза от такси или пък е набутван в кола, отидете и питайте дали знае къде отиват. По този начин може да предотвратите сексуално нападение и вредата и болката, които то ще донесе”, казва Бентли. В Австралия има стотици полицаи, специализирани в разследване на сексуални престъпления, и опитът им показва, че хората много малко знаят как да се предпазват. Причина за това е и погрешното схващане, че сексуалният нападател е неизвестен, който изниква в нищото на някоя тъмна алея. Статистиката показва, че много от сексуалното насилие по време на коледните купони се извършва от хора, които жертвите познават и на които вярват. В такива случаи докладването на престъплението става доста трудно, тъй като пострадалите се страхуват, че това може да се отрази зле на отношенията им с други познати. В подобна ситуация се е оказала 30-годишнага австралийка Ева. Тя е била изнасилена от мъж, с когото я запознал приятел. На първата им обща среща насилникът бил представен като добър човек, на когото може да се вярва. “Беше чаровен, уверен и много истински, но всичко това се промени, когато ме нападна в тъмна стая в неговата къща. Най-плашещото за мен бе, че не получих никакви предупредителни сигнали, че общувам с опасен човек”, казва младата жена, която все още лекува психическите травми от това нападение. Във Великобритания пък общественото здравеопазване предприе кампания, чиято цел е да се насърчат хората да практикуват безопасен секс по време на празниците, за да не се зарязят с инфекции, предавани по полов път, или пък да се изправят пред непланирана бременност. Освен традиционните листовки по въпроса на много места се раздават презервативи и има възможност да си поръчаш да ти доставят по пощата безплатен тест да се изследваш дали не си пипнал хламидии като коледен подарък.", "date": "2018.12.25", "title": "Рисковете от  секс в сезона на купона"}
{"url": "https://www.24chasa.bg/novini/article/7215042", "text": "Мъж беше задържан пред Белия дом заради противообществена проява, след като разголил интимните си части, предаде Франс прес, цитирана от БТА. Инцидентът станал пред северния вход на Белия дом. Петима души се снимали посред нощ там. Един от мъжете от групата в даден момент се обърнал към президентството и започнал да сваля панталона си, а после и бельото си. Намиращ се наблизо полицай го забелязал и го задържал. Засега не е ясно дали нарушителят е прекалил с пиенето или просто е искал да демонстрира по този нетрадиционен начин несъгласието си с политиката на обитателя на Белия дом - Доналд Тръмп.", "date": "2018.12.25", "title": "Мъж остана без гащи пред Белия дом, задържаха го"}
{"url": "https://www.24chasa.bg/novini/article/7215048", "text": "Съд във Вашингтон осъди днес Северна Корея да плати 501 милиона долара заради нейната отговорност за смъртта на американския гражданин Ото Уормбиър, предадоха световните агенции, цитирани от БТА. Съдът прецени, че студентът е бил жертва на мъчение по време на задържането си в Северна Корея. \"Едно американско семейство - семейство Уормбиър, се сблъска директно с бруталността на Северна Корея, когато режимът в Пхенян задържа техния син, за да го използва като пионка в машинациите на тази тоталитарна държава и на нейната конфронтация със САЩ\", каза съдийката Берил Хауъл, сезирана от семейството на младия мъж, който прекара 18 месеца в севернокорейски затвор и който почина през юни 2017 г. след репатрирането в родината си. Двадесет и две годишният студент изпадна в кома по време на задържането си в Северна Корея. Според съдебен лекар от Охайо, извършил аутопсията му, смъртта му се държи на липсата на кислород и на кръвоснабдяване в мозъка. \"Севера Корея носи отговорност за мъчение, взимане на заложник и извънсъдебното убийство на Ото Уормбиър\", каза днес съдийката Берил Хауъл. Пхенян твърдеше, че ботулизъм и поглъщане на хапчета за сън са причината за смъртта на младия американец и отхвърли твърденията, че той е бил измъчван. Уормбиър учеше в университета на щата Вирджиния, когато посети Северна Корея като част от туристическа група. Той беше арестуван и осъден на 15 години тежък физически труд през март 2016 г. по обвинения в кражбата на пропаганден постер. Съдебното решение срещу Северна Корея, постановено днес, е до голяма степен символична победа по случая, защото няма механизъм, който да принуди Пхенян да изплати наложената от съдията сума.", "date": "2018.12.25", "title": "САЩ: Едно наше семейство се сблъска директно с бруталността на Северна Корея"}
{"url": "https://www.24chasa.bg/novini/article/7215050", "text": "Главата на Римокатолическата църква папа Франциск призова в своята литургия за Бъдни вечер хората да забравя материализма, ненаситността и трупането на вещи и да се фокусират върху посланието на празника Рождество Христово, което е послание за любов, за скромност и за милосърдие, предадоха световните агенции и електронното издание на \"Кориере дела сера\". За шести път Франциск отслужва литургията за Бъдни вечер в базиликата Свети Петър във Ватикана, посочва БТА. В своята проповед към събралите се богомолци папата каза, че неутолима ненаситност бележи цялата човешка история, дори и в наши дни, когато парадоксално малцина похапват охолно, докато прекалено много хора са лишени от ежедневната си дажба от хляб, нужен им за оцеляване. Папата призова богомолците да разберат, че животът се подхранва не от предметите, които човек притежава, а от любовта, не от ненаситността, а от милосърдието, не от изобилието, с което да се парадира, а от простота и скромността, която да се брани. \"Трябва де прекрачим отвъд върха на егоизма, не трябва да се плъзгаме в урвите на светското и на консуматорското\", пледира още Франциск. \"Нека се запитаме: Имам ли действително нужда от много неща, от сложни рецепти за живот? Ще успея ли да изкарам без толкова излишни предмети, за да водя един обикновен живот? Нека се запитаме: На Коледа ще споделя ли моя хляб с онзи, който е лишен от него?\", допълни папата. Утре папата ще отправи рождественото послание \"Към Града и Света\" пред богомолци, събрали се на площад Свети Петър във Ватикана. И докато папата отслужваше литургията във Ватикана, ватиканският държавен секретар Пиетро Паролин беше в Ирак, за да отпразнува Коледа с общността на халдейските католици. Те бяха сред религиозните малцинства, пострадали от вдъхновеното от Ислямска държава насилие в Ирак, прокудило десетки хиляди хора от домовете им. В Багдад Паролин се срещна с премиера на Ирак Адел Абдел Махди. Предстои негова визита до Северен Ирак за среща с кюрдските лидери в Ербил, както и посещение в провинция Ниневия, където той ще отслужи литургия в град Каракош. В коледната си литургия по повод Рождество Христово най-високопоставеният представител на Римокатолическата църква в Светите земи - архиепископ Пиербатиста Пицабала, призова християните да останат в градовете, в които Христос се е родил, живял и е умрял и да не ги изоставят, предаде ДПА. Литургията беше отслужена в църквата Света Екатерина, която е в съседство с Базиликата на Рождество Христово във Витлеем. На нея присъстваха палестинският президент Махмуд Абас и палестинският премиер Рами Хамдала, както и много богомолци, допълва Асошиейтед прес, цитирана от БТА. \"Исус е роден във Витлеем. Това не е само историческо-географска индикация, а божествен избор. Да бъде роден тук, на специално място, в град от тази земя, е онова, което Бог е искал винаги, тъй като обича градовете на човеците\", каза архиепископът. \"В тази нощ, празнувайки Рождеството на Христос във Витлеем, ние възвестяваме заедно с ангелите любовта към тази земя, към нейните градове. Ние искаме да отговорим на призванието, дадено ни да бъдем тук като архитекти на мира, като пророци на надеждата, убедени и убеждаващи свидетели на споделянето и на диалога\", допълни той. \"С Исус ние искаме да обитаваме тази земя, не да я изоставяме, защото нашите градове без християни ще бъдат много по-бедни, а нашите християни без техните градове рискуват да изгубят пътя\", предупреди Пицабала. Преди да започне месата архиепископът сподели, че е разгледал реставрираните мозайки в базиликата на Рождество Христово. Той заяви: \"Мозайките бяха невероятни, но покрити със слой мръсотия. Когато се изчисти мръсотията, човек може да види красотата на онова, което е отдолу\". Той направи паралел с нарасналото насилие между израелците и палестинците. \"Тази година беше ужасна. Така, че ние сме склонни да мислим, че всичко е мръсно. Но ако махнете този слой от мръсотия, ние виждаме колко невероятни са мозайките\", каза Пицабала. \"Тъй като е Рождество Христово, трябва да бъдем позитивни\", добави той. По повод празника мерките за сигурност във Витлеем бяха затегнати. Градът се намира в контролираната от палестинците зона на Западния бряг и по-голяма част от него е разположена зад израелската разделителна бариера.", "date": "2018.12.25", "title": "Папата: Да забравим материализма, ненаситността и трупането на вещи"}
{"url": "https://www.24chasa.bg/novini/article/7215058", "text": "При пожар в австрийски бежански лагер в разположения западно от Виена град Мелк бяха ранени осем души, предаде ДПА. Пострадалите са трима възрастни (сред които мъж със сериозни наранявания) и пет деца, посочва БТА. За причина на пожара се смята допусната в бежанския лагер техническа грешка. Властите на Мелк обявиха, че ще преместят бежанците на друго място.", "date": "2018.12.25", "title": "Пожар в австрийски бежански лагер, 8 души са ранени"}
{"url": "https://www.24chasa.bg/novini/article/7215060", "text": "Двама мъже, на възраст 21 и 27 години, бяха осъдени на една година затвор за нападение над полицаи по време на протест на \"жълтите жилетки\" във френския град Нанси, съобщава електронното издание \"Експрес\", цитирано от БТА. Двамата са били арестувани в събота в момент, в който са замеряли полицаи с различни предмети. Същевременно сайтът \"Енфо Норманди\" съобщава, че шофьор на камион с българска националност се паникьосал при вида на пътна блокада близо до Руан и се опитал да я пробие. Първоначално шофьорът спрял на блокадата край град Сент Етиен дю Рувре. Но забелязал, че един от протестиращите се опитва да изтегли кабел от ремаркето на камиона. Шофьорът се изплашил и потеглил, принуждавайки демонстрантите да се отстранят от пътя. Те обаче започнали да го замерят с камъни и топки за петанк и едното стъкло на камиона се счупило. При преминаването през блокадата, камионът закачил обаче подпалена от демонстрантите палета, която пък подпалила негова гума. Камионът бил преследван за известно време от две коли на демонстрантите, но когато бил засечен от полицейски патрул, демонстрантите избягали. Шофьорът е подал оплакване и е започнало разследване за повреждане на имущество и предумишлено насилие.", "date": "2018.12.25", "title": "Протестиращи във Франция замерят български шофьор на камион с камъни"}
{"url": "https://www.24chasa.bg/novini/article/7215066", "text": "Губернаторката на мексиканския щат Пуебла Марта Ерика Алонсо и нейният съпруг, който е бивш губернатор на същия щат - Рафаел Морено, са загинали при хеликоптерна катастрофа, предадоха световните агенции, цитирани от БТА. Машината се разбила недалеч от столицата на щата Пуебла. Засега няма информации за причините за катастрофата. Президентът на Мексико - Андрес Мануел Лопес Обрадор изрази съболезнования към близките на жертвите, предаде ТАСС.", "date": "2018.12.25", "title": "Губернаторка на мексикански щат загина при хеликоптерна катастрофа"}
{"url": "https://www.24chasa.bg/novini/article/7215086", "text": "За интензивен трафик на граничния пункт „Капитан Андреево” предупреждават от Гранична полиция, предаде  . Сериозни колони от автомобили и камиони има там. Нормално става придвижването през останалите пропускателни пунктове по българските граници с Румъния, Сърбия, Македония и Гърция.", "date": "2018.12.25", "title": "Интензивен трафик на ГКПП „Капитан Андреево”"}
{"url": "https://www.24chasa.bg/novini/article/7215088", "text": "Предстоящите почивни дни около новогодишните празници събуждат страстта на младите китайци за екскурзии, сочат данни от скорошна анкета на китайската онлайн платформа за туристически услуги Tuniu.com, предаде  Повечето от ваканционните туристи са родени през 80-те и 90-те, като тези на възраст между 19 и 35 години са 65% от общия им брой, сочат резултатите от допитването. То показва също, че почти 70% от анкетираните ще пътуват повече от три дни, като някои предпочитат да комбинират официалните почивни дни за Нова година с годишната си отпуска. Според резултатите от анкетата младото поколение предпочита да пътува с приятели или родителите си вместо да се прибере по родните места, за да е заедно с роднините в новогодишната нощ. От транспортните средства резервациите за круизи тази година са се увеличили с 30%, докато високоскоростните влакове са най-предпочитания транспорт за повечето китайци. Новата тенденция за посещение на минерални извори и спа центрове в градовете Ханджоу, Чанджоу и Нинбо показва, че хората са мотивирани да водят по-здравословен начин на живот. Очаква се увеличение и на екскурзиите в чужбина с по-голямото желание на китайците за екзотични дестинации. Според Tuniu, страните, които привличат най-много китайските туристи са Япония, Тайланд, Сингапур, Виетнам, Малайсия, Франция, Италия, Швейцария, Индонезия и Германия. Европейските държави се възприемат като най-интересни по време на коледните празници, докато слънчевите и чисти плажове на Югоизточна Азия са силно привлекателни особено след вдигането на таксите и пускането на електронни визи за китайските туристи. Северните страни като Финландия, Норвегия, Исландия и Дания се радват на голяма популярност сред младите китайци заради северното сияние. Имайки предвид, че повечето части на Китай са студени през зимата, много туристи предпочитат да летят до южното полукълбо, за да прекарат няколко горещи дни в Австралия, Нова Зеландия и Мавриций, където лятото едва започва.", "date": "2018.12.25", "title": "Все повече китайци предпочитат екскурзиите по новогодишните празници"}
{"url": "https://www.24chasa.bg/novini/article/7215094", "text": "Утре - 26 декември, от 14 ч. до 20 ч. се ограничава движението на камионите над 12 тона по автомагистралите и най-натоваренитe пътища, съобщи пресцентърът на агенция \"Пътна инфраструктура\". Целта е повишаване на безопасността и увеличаване на пропускателната способност на инфраструктурата в края на петте почивни дни за Коледа. Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на \"Пътна полиция\", която следи и предприема необходимите действия за организацията на движението. Агенция \"Пътна инфраструктура\" призовава шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата. Ограничено ще е преминаването на камионите над 12 тона по следните участъци от републиканската мрежа: - автомагистралите; - път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; - път I-1 - от Благоевград до ГКПП \"Кулата\"; - път I-4 п. в. \"Коритна\" - Велико Търново - Шумен; - път I-5 Русе - Велико Търново; - път I-8 ГКПП \"Калотина\" - София; - път I-9 Варна - Бургас; - път II-18 Околовръстен път на град София; - път II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел \"Даскалово\" до кръстовище \"Драгичево\". По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ \"Люлин\". Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.12.25", "title": "Утре спират движението на тировете над 12 тона"}
{"url": "https://www.24chasa.bg/novini/article/7215097", "text": "Водещият индекс на Токийската фондова борса Никкей-225 закри сесията със силен спад от 5,01 процента заради поскъпването на йената и след понижените котировки на Уолстрийт заради несигурната обстановка във Вашингтон и спада на цените на петрола, предаде Франс прес, цитирана от  БТА. Никкей изгуби 1010,45 пункта и закри на ниво 19 155,74 пункта, а разширеният индекс Топикс спадна с 4,88 процента, или 72,64 пункта, и слезе до 1415,55 пункта.", "date": "2018.12.25", "title": "Силен спад на индекса Никкей на Токийската фондова борса"}
{"url": "https://www.24chasa.bg/novini/article/7215101", "text": "Някои от обитателите на небостъргач с апартаменти в Сидни получиха разрешение да се върнат там,  , предадоха световните агенции, цитирани от БТА. Небостъргачът Опал има 36 етажа и беше открит преди четири месеца. Изграждането му струваше 116 милиона долара. Той е една от петте кули, които ще се издигнат на мястото, на което беше олимпийското градче за игрите в Сидни през 2000 г. В кулата Опал има 392 апартамента. До евакуцията на около 3000 души от небостъргача и района около него се стигна, след като обитатели на сградата сигнализираха за тътен, за пропуквания и за врати, които внезапно не могат да се отворят. След обстойна проверка пукнатини бяха открити в стените на десетия етаж и петдесет и един апартамента бяха обявени за небезопасни. Техните обитатели бяха ескортирани да си вземат необходимите вещи и после отново изведени оттам. Обитателите на останалите жилища получиха разрешение да се приберат у дома. Инженерите и строителите на сградата продължават да следят внимателно ситуацията.", "date": "2018.12.25", "title": "Обитателите на небостъргача в Сидни се връщат след евакуацията (Видео)"}
{"url": "https://www.24chasa.bg/novini/article/7215103", "text": "Турският президент Реджеп Тайип Ердоган е поканил американския президент Доналд Тръмп да посети Турция през 2019 г., заяви говорителят на Белия дом Хоган Гайдли, предаде Ройтерс. \"Нищо конкретно не е планирано засега, но президентът е отворен към идеята за потенциална среща (с Ердоган) в бъдеще\", каза говорителят, цитиран от БТА. Вчера говорителят на Ердоган - Ибрахим Кълън, съобщи, че Тръмп искал да посети Турция през 2019 г., но дата още не била фиксирана. Той каза, че поканата е била отправена от Ердоган към Тръмп в телефонния разговор, в който двамата са говорили за американското изтегляне от Сирия, предаде Асошиейтед прес.", "date": "2018.12.25", "title": "Ердоган поканил Тръмп да посети Турция през 2019 г."}
{"url": "https://www.24chasa.bg/novini/article/7215226", "text": "Броят на загиналите от вълна цунами, ударили крайбрежните райони на индонезийските острови Ява и Суматра, достигна 429 души, близо 1500 са ранени, а 154 са изчезнали, съобщи днес представител на властите, цитиран от ДПА. Вълната, която заля обширни райони от индонезийския бряг около Зондския пролив, разделящ Ява и Суматра, е била непряко предизвикана от изригвания на вулкана Анак Кракатау, на около 50 км от брега, е заключението на експерти, посочва БТА. Разрушенията, причинени от цунами, обхващат пет района на двата острова, като Пандегланг, на западния бряг на Ява, е най-силно пострадал. Индонезийската агенция по метеорология, климатология и геофизика предупреди днес за опасност от поява на високи вълни в много райони, включително в Яванско море и море Сулавеси, в периода до 27 декември, предаде ТАСС. В съобщението се посочва, че вълните може да достигнат 4 метра височина, затова морските съдове трябва да са особено внимателни. По-рано ръководителката на агенцията Двикорита Карнавати предупреди за изключително неблагоприятни метеорологични условия в близките дни в крайбрежните райони около Зондския пролив. Прогнозите са за бурен вятър и поройни дъждове.", "date": "2018.12.25", "title": "429 станаха жертвите в Индонезия, вулкан предизвикал цунамито (Снимки)"}
{"url": "https://www.24chasa.bg/novini/article/7215261", "text": "38 души са подали досега молби за амнистия по няколко дела за събитията на 27 април в македонския парламент в Скопие, съобщава агенция МИА. Срокът за подаване на молби изтича днес, посочва БТА. Молбите могат да бъдат подавани лично или по пощата. След това съдът и прокуратурата ще имат срок от още пет дни да вземат решение кой има право да получи амнистия. Македонският парламент прие закона за амнистията миналия вторник. Според закона амнистията няма да включва организаторите на нападението срещу парламента, извършителите на насилие и онези, които са носили оръжия и взривни устройства, както и длъжностните лица, които са надхвърлили своите правомощия. По делото за събитията от 27 април 2017 г. са обвинени 33 души, от които 31 са обвинени в терористична заплаха за конституционния ред в държавата.", "date": "2018.12.25", "title": "38 с молби за амнистия за събитията на 27 април 2017 г. в Скопие"}
{"url": "https://www.24chasa.bg/novini/article/7215311", "text": "Семейство от американския щат Ню Йорк си направи огромен снежен човек, съобщиха американските издания. Той се намира в селцето Върмонтвил и е висок 5 метра и половина. Носи името Франклин - на окръга, в който семейството живее. Във фейсбук има създадена страница \"Приятелите на Франклин\". От нея става ясно, че огромният снежен човек вече е сезонен жител на Върмонтвил. През миналата година също е забавлявал децата.", "date": "2018.12.25", "title": "Семейство направи 5-метров снежен човек (Снимки)"}
{"url": "https://www.24chasa.bg/novini/article/7215271", "text": "Вчера Министерство на финансите публикува съобщение, в което се казва, че от 1 януари следващата година влизат в сила нови мита за внос и износ на определени категории продукти, предаде Така например, ще бъдат въведени временни мита за около 700 вида стоки и материали, в същото време вносът на 94 продукта като суровини за производство на лекарства и торове, апатит, желязна руда и други ще бъде освободен от плащането на налог. В съобщението на министерството се посочва, че корекциите целят да насърчат вноса и стимулират структурната реформа на предлагането, както и да съкратят импортните разходи. Китай също така ще въведе конвенционални мита за стоки от 23 държави и региони, за да ускори изграждането на инициативата „Един пояс, един път\" и зоните за свободна търговия, както и да съдейства за формирането на външни условия, полезни за дългосрочното и стабилно икономическо развитие. Съгласно действащите в момента споразумения за свободна търговия, Пекин ще продължи да намалява митата за внос на стоки от Нова Зеландия, Перу, Коста Рика, Швейцария, Исландия, Австралия, Южна Корея и Грузия, се казва още в съобщението на Министерството на търговията.", "date": "2018.12.25", "title": "Китай коригира митата за редица продукти и суровини"}
{"url": "https://www.24chasa.bg/novini/article/7215318", "text": "Свещеник от Троянския манастир изгони от храма дете с аутизъм, защото по думите му, то крещяло.  На 16 декември Кристина Борисова посетила Троянския манастир с 5-годишната си дъщеря Ема, която е с диагноза аутизъм, защото в храма имало чудотворна икона. Вярваща съм, вярвам в изцелението и исках да се помоля за детето си, разказва майката. Тя уточни, че детето ѝ не крещи, но издава особени звуци, защото не говори. Отец Георги ги изгонил веднага. \"Аз излязох и отказах да вляза пак. Мои приятели влязоха с детето, за да разберат защо ни гонят, и заснеха клипа\", допълва още тя. \"Притесняваме, че хората не разбират, че има и различни деца. Когато едно дете не се държи според нормите, не означава, че е разглезено и лошо възпитано… Не го приемам лично, единствено искам повече разбиране, повече толерантност\", коментира майката пред  Игуменът на Троянския манастир епископ Сионий се извини от името на отец Георги и от името на цялото братство. \"Самият той (отец Георги) съжалява за случая, добър духовник е, обърнал е внимание на много хора в нужда. Изкушението дебне всички нас. Това е тежко прегрешение, което може да бъде опростено чрез искрено покаяние\", каза игуменът на Троянския манастир. Той е наказал свещеника със забрана да служи и да чете молитви в храма.", "date": "2018.12.25", "title": "Майката на изгоненото от храм дете с аутизъм: Хората не разбират, че има различни деца"}
{"url": "https://www.24chasa.bg/novini/article/7215356", "text": "Президентът на Турция Реджеп Тайип Ердоган каза днес пред журналисти, че най-вероятно ще се срещне с руския президент Владимир Путин, за да обсъдят изтеглянето на силите на САЩ от Сирия, съобщава Ройтерс, като се позовава на СиЕнЕн Тюрк. Ердоган не уточни датата на срещата, но стана ясно, че външният министър Мевлют Чавушоглу ще посети Русия през следващите дни, за да обсъди същата тема, посочва БТА. В понеделник говорителят на Ердоган Ибрахим Калин каза, че Турция ще засили координацията си с Русия след решението за изтегляне на американските сили. Говорителят на Кремъл Дмитрий Песков обаче каза, че все още няма уговорено посещение на Ердоган в Русия, съобщи ТАСС. \"Не, засега в графика такава уговорка няма. Поне аз не разполагам с такава информация\", заяви Песков.", "date": "2018.12.25", "title": "Ердоган и Путин ще обсъдят американското изтегляне от Сирия"}
{"url": "https://www.24chasa.bg/novini/article/7215358", "text": "Посещението на руския президент Владимир Путин в Сърбия ще се осъществи през януари, потвърди днес говорителят на Кремъл Дмитрий Песков, съобщава ТАСС, цитирана от БТА. На 21 декември президентът на Сърбия Александър Вучич обяви, че Путин ще посети страната му на 17 януари. Предишната среща на двамата лидери беше на 2 октомври в Москва. Сръбските медии съобщиха, че в рамките на срещата на двамата президенти ще бъдат подписани 20 различни споразумения. В центъра на вниманието ще бъдат съвместни проекти в областите на енергетиката, инфраструктурата и новите технологии. Руският вицепремиер Юрий Борисов заяви от своя страна, че по време на посещението е възможно да бъде подписано споразумение за създаването на ядрен център в Сърбия.", "date": "2018.12.25", "title": "Путин може да подпише споразумение за ядрен център в Сърбия"}
{"url": "https://www.24chasa.bg/novini/article/7215361", "text": "Най-малко петима души са убити, а 21 са ранени, след като автобус, в който въоръжен с нож мъж бил взел заложници, се врязал в пешеходци в Източен Китай, предаде Франс прес, цитирана от БТА. Въоръженият мъж е задържан от полицията. Мотивите за нападението му не са известни. Нападението е станало в град Лунян, провинция Фуцзян. Сред убитите има един полицай.", "date": "2018.12.25", "title": "Автобус в Китай се вряза в пешеходци, след като мъж взе заложници в него"}
