{"url": "https://www.24chasa.bg/novini/article/7365014", "text": "Сирия окачестви като \"безсрамно нападение\" срещу своя суверенитет и териториална цялост решението на САЩ да признаят израелския суверенитет върху окупираните Голански възвишения, предаде Ройтерс. \"Освобождаването на Голан с всички достъпни средства и връщането му в сирийското отечество е неотменимо право\", заяви външното министерство в Дамаск. \"Това решение [. . .] прави САЩ главният враг на арабите\", се казва още в изявлението, разпространено от сирийската агенция САНА, предава БТА. Говорителката на руското външно министерство заяви, че признаването от Вашингтон на израелския суверенитет върху Голанските възвишения може да влоши положението в Близкия изток. \"За съжаление това може да доведе до нова спирала на напрежение в региона на Близкия изток\", каза по руското национално радио говорителката Мария Захарова, цитирана от ТАСС. По думите й решението на САЩ е \"извън правното пространство\" и \"пренебрегва всички международни разпоредби и резолюциите на Съвета за сигурност\" на ООН. За генералния секретар Антониу Гутериш \"е напълно ясно, че статутът на Голан не е променен\", каза говорителят на ООН Стефан Дюжарик. Той уточни, че \"политиката на ООН за Голан е отражение на значими резолюции на Съвета за сигурност и тази политика не е променена\", предаде Ройтерс. Израел превзема стратегическите Голански възвишения през 1967 г. в хода на т.нар. Шестдневна война. През 1981 г. Съветът за сигурност към ООН одобрява единодушно резолюция, според която решението на Израел \"да прилага своите закони, юрисдикция и администрация в окупираните сирийски Голански възвишения е недействително и невалидно и няма международен правен резултат\". В документа се настоява Израел да отмени решението си, припомниха агенциите.", "date": "2019.03.25", "title": "Сирия, Русия и ООН осъдиха решението на САЩ за Голанските възвишения"}
{"url": "https://www.24chasa.bg/novini/article/7364960", "text": "Отново удължиха срока за подаване на оферти за концесията на летище София. Това съобщиха от Министерството на транспорта. Ресорният министър Росен Желязков е одобрил удъжлването на срока до 11 април. Досега той беше до 3 април. Това е 5-тото поред удължаване на срока. От министерството посочват, че офертите ще бъдат отворени още същия ден. Транспортното ведомство съобщават, че днес обявлението за поправка е изпратено за публикуване в „Официален вестник“ на Европейския съюз. \"Промяната в срока на подаване на заявления и оферти e свързана с изменения в Документацията за концесията. Сред основните промени е включването на Декларация за произход на средствата по чл. 66, ал. 2 от Закона за мерките срещу изпирането на пари. Правилникът за прилагане на Закона за мерките срещу изпирането на пари, беше публикуван в ДВ, бр. 3 от 2019 г.\", посочват от министерството. ", "date": "2019.03.25", "title": "Отново удължиха срока за подаване на оферти за летище София"}
{"url": "https://www.24chasa.bg/novini/article/7364952", "text": "Турция смята за неприемливо признаването от страна на Съединените щати на израелския суверенитет над Голанските възвишения и ще предприеме действия срещу това решение, включително в ООН, заяви днес турският външен министър Мевлют Чавушоглу, цитиран от Ройтерс. Президентът на САЩ Доналд Тръмп подписа днес, по време на срещата си с премиера на Израел Бенямин Нетаняху в Белия дом, указ, с който САЩ официално признават израелския суверенитет над Голанските възвишения - територия, която Израел отнема от Сирия по време на Близкоизточната война през 1967 г., припомня БТА. По-рано днес турският президент Реджеп Тайип Ердоган също заяви, че Анкара ще повдигне в ООН въпроса за признаването от САЩ на израелския суверенитет над Голанските възвишения.", "date": "2019.03.25", "title": "Чавушоглу: Ще предприемем действия в ООН срещу решението на САЩ за Голанските възвишения"}
{"url": "https://www.24chasa.bg/novini/article/7364987", "text": "Голям ледник в Гренландия, който беше един от най-бързо топящите се в света, отново нараства, съобщи Асошиейтед прес, позовавайки се на НАСА. Ледникът Якобшоувън се свиваше с около 3 км около 2012 г. и изтъняваше с около 40 км годишно. От две години обаче той нараства с приблизително същия темп. Възможно е това да е временно. \"Това беше изненада. Свикнали бяхме, че е неудържим\" - каза Джейсън Бокс от Датския геоложки институт, който не е участвал в изследването. Той уточни, че този ледник е \"вероятно най-важният в Гренландия, защото освобождава най-много лед в северното полукълбо\", предава БТА. Причина за промяната вероятно е естественото циклично охлаждане на водите в Северния Атлантически океан, каза ръководителят на изследването Ала Казендар от НАСА. Това съвпада с обръщането на северноатлантическата осцилация - естествено временно охлаждане и затопляне на части от океана - нещо като далечен братовчед на Ел Ниньо. Водата в залива Диско, където Якобшоувън стига до океана, е с около 2 градуса по Целзий по-хладна, отколкото преди няколко години.", "date": "2019.03.25", "title": "Бързотопящ се ледник в Гренландия отново нараства (Видео)"}
{"url": "https://www.24chasa.bg/novini/article/7364998", "text": "Невиждана имотна вихрушка тресе държавата - всеки ден нови имена! Политици или висши чиновници. Никой не се интересува от цени на жилища и документи. Скандалът с апартаментите е на път да предизвика политическа криза, която вероятно ще е дълга и мъчителна. В ход е Сценарий №2 от трите възможни за съдбата на Цветан Цветанов, които “24 часа” описа - излиза от парламента и остава да ръководи партията и да организира изборите. Самият Цветанов, който е в САЩ, не оповестява публично своето решение. И така сигурно ще е до четвъртък, когато ще бъде в София. Хора, разговаряли с него, са категорични, че той е убеден, че не е нарушил закона със замяната на жилището си, нито е търгувал с влияние. Премиерът очевидно смята, че репутационният удар върху партията е сериозен и най-близкият му човек в нея трябва да направи стъпка назад. Възможно е, ако Цветанов откаже да чуе Борисов, лидерът му да го отстрани от всички постове. Скандалът с апартаментите, които са си купили висши функционери на ГЕРБ, предизвика политическа криза, която вероятно ще е дълга и мъчителна и няма да приключи само с предстоящите избори за Европейски парламент. Започнаха да се появяват всекидневно нови и нови съобщения за купени жилища на различни хора, като вече никой не гледа цената, на която са придобивани, а само на кого са. Все едно, ако си началник, не трябва някъде да нощуваш. Общественото мнение бе ловко насочено към стария архетип - апартамент в София, и това стана нарицателно за корупция. А ако имаш вила на Витоша или някъде по морето или в Гърция или Италия, си е в реда на нещата. Голямата корупция в наши дни не се свежда до това да се уредиш с апартамент в номенклатурен квартал, а примерно да придобиеш някакъв бизнес чрез подставени лица или превод в офшорна сметка. Но апартаментът е актив, който всеки лесно си представя и затова се използва за предизвикване на политическа криза с неопределим мащаб. Започна да се говори за някакъв конфликт между Томислав Дончев и Цветан Цветанов. Появи се фейсбук група “Цветанов е невинен”, за която има две коренно различни версии: едната че Цветанов използва влиянието си по места, за да се брани, и другата е, че враговете на Цветанов нарочно предприемат подобен ход, за да дразнят Бойко Борисов и да провокират общественото мнение. Следващите действия на самия Цветанов продължават да са загадка, която може би ще бъде изяснена в четвъртък, когато ще е в София. Както вече “24 часа” писа, с лека ръка, заради това, че си е купил по-голямо жилище. Има разговори между двамата най-важни в ГЕРБ, които се заключават в следните няколко думи - премиерът смята, че репутационният удар върху партията е сериозен и Цветанов трябва да направи стъпка назад. Самият Цветанов е повече от убеден, че не е нарушил закона, и се колебае кое е правилното решение. Решение, което няма да разтресе ГЕРБ. В сайт, близък до БСП и президента Румен Радев, подозрително детайлно, а оказва се и точно се описва ситуацията на върха в ГЕРБ. “Епицентър” дори пусна мълния, че парламентарният шеф на управляващата партия вече е подал оставка и е бил отстранен от Изпълнителната комисия на партията. Въпреки че не е имало такова заседание, Валерия Велева описва дори кой как е гласувал - Йорданка Фандъкова, Димитър Николов, Томислав Дончев, Даниела Дариткова и т.н. и там е твърде вероятно партийният лидер Бойко Борисов да обяви своето решение, ако заместникът му няма ясна позиция. Досегашният шеф на депутатите от ГЕРБ вероятно ще подаде оставката от Народното събрание и няма да е депутат. Ще остане като втори човек в партията и ще ръководи изборите. Ако този ход не бъде направен, Борисов може да се раздели съвсем с Цветан Цветанов. “Борисов създаде партията, той може и да я закрие. Този, който го познава, е наясно, че лидерът на ГЕРБ няма да приеме от сутрин до вечер партията му да бъде атакувана заради имотните скандали”, обясни член на Изпълнителната комисия, който мълчаливо и с напрежение следи развитието на ситуацията. Освен подозренията, че атаката срещу Цветанов идва от хората около президента Румен Радев, вчера се появиха спекулации, че е вътрешнопартийна интрига. Нито Цветанов, нито Цачева са крили някога, че са купували жилища. Самият Цветанов реално физически живее на “Латинка” 8 от средата на миналата година. Атаката идва от т. нар. Антикорупционен фонд. В който освен служители на Иво Прокопиев участва и бившият зам.-министър на Румяна Бъчварова Филип Гунев, както и нейният зет Росен Босев, журналист от “Капитал”. Факт е, че първата публикация бе на Полина Паунова в сайта “Свободна Европа”, но допълващите публикации, които придават хипотеза за нещо нередно, идват от този фонд. Този факт подклажда спекулациите за вътрешна интрига, в които неясно защо бе набъркан и Томислав Дончев, който няма славата на враг на Цветан Цветанов, което не може да се каже за Румяна Бъчварова. Мълвата нараства главоломно до степен как Дончев ще престане да е министър, ако Цветанов успее да докаже невинност. Същевременно се твърди, че Заради което той няма да може да бъде човекът в правителството, който организира изборите, и вероятно ще бъде заменен от министъра на транспорта Росен Желязков. Така или иначе ГЕРБ понесоха тежък удар и ако резултатите на евроизборите са под очакваното, е възможно цялото правителство да подаде оставка. Тогава влизаме в истинска политическа криза с неясен изход. Умните и красивите са раздирани от безкрайни препирни, така че ни очаква някаква нова тройна-четворна коалиция, която ще е зависима от неясни бизнес и други интереси. Така че другата теория, която се появи вчера, че това е хибридна атака с кремълски произход, става все по-вероятна. Неслучайно враговете на ГЕРБ непрекъснато подчертават, че това това идва от американски сайт. Тук трябва да вметнем, че по принцип поддържаните от американското правителство медии не се занимават с подривна дейност, а отговорността е на самите работещи в тях журналисти. Но теорията за американската намеса се превръща в опорна точка толкова натрапчиво, че може би става дума за някаква димна завеса, която да прикрие истинския произход на атаката. Все пак Цветан Цветанов е последователен прозападняк и дори в момента е в САЩ. Моята позиция винаги е била принципна. Преди 2 месеца по време на моя годишен отчет много ясно заявих, че партиите, които искат да видят себе си на бъдещия политически хоризонт, трябва сами да се чистят от корумпирани и некомпетентни кадри с управленски амбиции, а не да чакат да гърмят скандали и да ги гасят с оставки.” Така президентът Румен Радев коментира от Египет скандала с апартаментите на ГЕРБ и подадените две оставки. Държавният глава обясни, че думите му се отнасят за всички партии. “Египет има ключова роля в региона в борбата срещу тероризма, организираната престъпност, радикалния ислям и нелегалната миграция. Затова сътрудничеството с Египет е важно за нашата национална и европейска сигурност”, заяви още Радев пред журналисти в Кайро. И обясни, че Египет е и най-големият български търговско-икономически партньор за региона на Близкия изток и цяла Африка. Стокообменът вече надхвърли 1 млрд. долара, но има още по-голям потенциал за развитие - така президентът обясни защо води със себе си внушителна бизнес делегация във важни области от взаимен интерес. Очаквал редица споразумения между представителите на бизнеса от двете държави и “наистина добри сделки”. Радев допълни, че диалогът и взаимното доверие на високо политическо ниво са много важно условие този потенциал да се развива. Вскандала за апартаментите, купени на цени, по-ниски от пазарните, бе замесено и името на председателя на антикорупционната комисия Пламен Георгиев. Според сайта “Фрогнюз”, близък до банкера Цветан Василев, през 2012 и 2017 г. той купил 2 апартамента, 3 паркоместа и гараж за общо 527 095 лв., което било много под пазарната цена. Неговите жилища нямат нищо общо с “Артекс”. “Нямам апартамент нито до алея “Яворов”, нито в кв. “Изток”. Двете им жилища са в кв. “Гео Милев” и са купени на абсолютно пазарни цени”, каза за “24 часа” Пламен Георгиев. От декларацията му за 2013 г. се вижда, че той и съпругата му, която е стоматолог, са купили през 2012 г. апартамент за 207 318 лв. От тях 166 246 лв. са кредит. “Този апартамент ни беше продаден преди акт 16 заедно с две паркоместа, които може да се използват само за един автомобил. Макар да са продадени заедно с апартамента, няма пазарна логика, в която цената на квадратурата им да се пресмята като цена за жилищна площ”, каза Георгиев. През 2017 г. семейството купува жилище също в кв. “Гео Милев”. То е на последен етаж, с теч, в 10-годишна сграда. Жилището е 156 кв. м. и струва 293 374 лв. Георгиев платил 189 500 лв. с кредит, а останалите пари били от продажба на на наследствен апартамент. Средната цена в този квартал е 1187 евро на кв. м, каза шефът на комисията. Зам.-министърът на енергетиката Красимир Първанов обаче е сред купувачите от “Артекс”, обяви сайтът “Биволъ”. На 28 септември 2018 г. той купил жилище от 150 кв. м и 2 гаража за 240 хил. лв., или 616 евро на кв. м. Имотите са в нова сграда на ул. “Тинтява”, където е единият от апартаментите на Вежди Рашидов. Клиент на “Артекс” е и бившият шеф на Комисията за регулиране на съобщенията Веселин Божков, който е напазарувал жилище за 682 евро на кв. м. Членът на Висшия съдебен съвет Гергана Мутафова излиза в имотна сделка с \"Артекс\" за жилище в сградата на Цецка Цачева. През юни 2018 г. Мутафова е купила апартамент там за 1147 евро на кв. м - доста повече, отколкото е имотът на Цачева.  Националната асоциация на строителните предприемачи, в качеството си на браншова организация, е разтревожена от създаващото се негативно внушение към гилдията, основано на разследването на конкретни имотни сделки, извършени от политически лица. Категорично се противопоставяме на опитите акцентът на обществения дебат да се измести от същността на проблема върху производителя, създал продукта на сделката. НАСП подкрепя прозрачността, законността и етичността в този така значим за българската икономика бранш и винаги сме настоявали тези принципи да се спазват от всички заинтересовани страни – предприемачи, граждани и институции. За съблюдаването на тези принципи се грижат и съответните държавни органи. Считаме за недопустимо в големи политически битки да бъде въвлечено едно от малкото останали производства, създаващо работни места, внасящо в бюджета приходи и създаващо национална стойност.", "date": "2019.03.25", "title": "Цветанов  излиза от парламента, остава в ГЕРБ? Той мълчи (Обзор)"}
{"url": "https://www.24chasa.bg/novini/article/7364996", "text": "\"Силна и просперираща Евора отговаря на нашата визия за многополюсен свят\", заяви китайският президент Си Дзинпин, който е на държавно посещение във Франция, предаде Франс прес. Китай винаги ще подкрепя европейската интеграция и развитие, заяви Си Дзинпин на съвместната пресконференция с президента на Франция Еманюел Макрон в Елисейския дворец. Френският президент пледира за \"силно еврокитайско партньорство\". То трябва да се гради върху \"силен мултилатерализъм\" и \"лоялни и равноправни\" икономически отношения , заяви Макрон пред журналистите, предаде БТА. Той съобщи, че Франция и Китай ще си сътрудничат по редица конкретни проекти за инвестиции в трети страни в рамките на китайския инфраструктурен мегапроект \"Един пояс, един път\". Си Дзинпин уточни, че са дефинирани три списъка с пилотни проекти. Поканих президента Макрон отново да посети Китай през втората половина на годината, заяви китайският президент, цитиран от ТАСС. Китай никога не е забравял специалната връзка, която има с Франция, подчерта той и добави, че двете страни възнамеряват да засилят комуникацията и стратегическото сътрудничество, да се борят срещу климатичните промени и другите световни предизвикателства, както и да защитават многостранната система на търговията. Макрон заяви, че е изразил в диалога с китайския си колега загрижеността на Франция и Европа относно спазването на фундаменталните права в Китай. Имахме откровен разговор по този въпрос, каза Макрон, като уточни, че е споменал редица индивидуални случаи.", "date": "2019.03.25", "title": "Си Дзинпин в Париж: Китай желае \"силна и просперираща Европа\""}
{"url": "https://www.24chasa.bg/novini/article/7365008", "text": "Британските депутати ще имат възможност днес да гласуват по три предложени промени в следващите стъпки на премиера Тереза Мей в процеса на Брекзит, съобщи Ройтерс. Председателят на Камарата на общините Джон Бъркоу заяви, че е подбрал три поправки. Една от тях предлага да се променят парламентарните правила в сряда, за да се осигури време за депутатите, да обсъдят и да гласуват за алтернативни пътища към Брекзит - процес на т.нар. ориентировъчни гласувания. Бъркоу е подбрал и предложената от лейбъристите поправка, която призовава правителството да даде на депутатите време да постигнат мнозинство за различен подход за Брекзит. Третата поправка, подбрана от председателя на камарата гласи, че ако се окаже, че на Великобритания й остава една седмица до напускане на ЕС без споразумение, правителството трябва да попита парламента дали би одобрил Брекзит без сделка или то трябва да търси по-нататъшно отлагане, предава БТА. Гласуването на поправките една по една ще започне от 22,00 ч. по Гринуич, предаде Ройтерс.", "date": "2019.03.25", "title": "Брекзит: Британският парламент ще гласува по три предложени промени в следващите стъпки на Мей"}
{"url": "https://www.24chasa.bg/novini/article/7364857", "text": "Нов наказателен кодекс в Косово предвижда доживотен затвор за педофилия, съобщава косовската телевизия КТВ, цитирана от БТА. Над 100 деца до 16 години са били подложени на сексуални посегателства през последните две години. Само през последната година са регистрирани 62 случая на сексуална злоупотреба с малолетни, като 3 от тях са съобщени като сексуална стимулация, а 7 - като използване за детска порнография. Сексуалните отношения с малолетни се наказват по действащия наказателен кодекс, но в него не се споменава изрично терминът \"педофилия\". Според новия кодекс, който се очаква да влезе в сила от април тази година, ще бъдат включени специални разпоредби във връзка с педофилията, а най-тежките случаи ще бъдат наказвани с доживотен затвор.", "date": "2019.03.25", "title": "Нов наказателен кодекс в Косово предвижда доживотен затвор за педофилия"}
{"url": "https://www.24chasa.bg/novini/article/7364865", "text": "Руският външен министър Сергей Лавров заяви на държавния секретар на САЩ Майк Помпейо в днешния им телефонен разговор, че признаването от Вашингтон на суверенитета на Израел над Голанските възвишения пречи за уреждането на положението в Сирия, се казва в съобщение на руското външно министерство, цитирано от ТАСС. Руската страна подчертала, че \"намерението на САЩ да признаят израелския суверенитет над Голанските възвишения води към грубо нарушение на международното право\" и \"усложнява положението в целия Близък изток\", предава БТА. По-късно днес американският президентът Доналд Тръмп подписа указ, с който САЩ признават израелския суверенитет над Голаните. В телефонния разговор между Лавров и Помпейо, състоял се по инициатива на американската страна, освен темата за Голанските възвишения, двамата външни министри обсъдили обстановката във Венецуела и в Украйна. Лавров акцентирал, че опитите на Вашингтон да организира държавен преврат във Венецуела и заплахите срещу нейното законно правителство, са нарушение на Устава на ООН и неприкрита намеса във вътрешните работи на суверенна държава, се казва в съобщението на руското МВнР. Относно Украйна Лавров отбелязал като неприемливо \"поощряването от Вашингтон на киевския режим да саботира изпълнението на Минските споразумения за уреждане на вътрешноукраинския конфликт\". \"След като констатираха принципните различия в позициите на Русия и САЩ, двамата външни министри се договориха да продължат контактите и размяната на оценки по споменатите и по други въпроси на международния живот, а също и по проблемните аспекти на двустранните отношения\", съобщава руското външно министерство.", "date": "2019.03.25", "title": "Лавров: Решението на САЩ за Голанските възвишения пречи за уреждането на положението в Сирия"}
{"url": "https://www.24chasa.bg/novini/article/7364877", "text": "При планираните четири изстрелвания в рамките на полетните изпитания на ракетата \"Союз-5\" ще лети един и същ кораб за многократна употреба - \"Федерация\", предаде ТАСС. Това заяви генералният директор на Роскосмос Дмитрий Рогозин. Той припомни, че изпитанията на \"Союз-5\" с новия пилотиран кораб ще започнат през 2022 г. \"По време на мисиите през 2022, 2023, 2024 и 2025 г. ще лети един и същ кораб\", каза Рогозин, цитиран от БТА. Ракетата от среден клас \"Союз-5\" се разработва от Ракетно-космическата корпорация \"Енергия\". Ескизният проект на ракетата бе одобрен от Роскосмос. \"Союз-5\" ще може да се използва за извеждане на пилотирания кораб \"Федерация\" в ниска околоземна орбита. Новият пилотиран кораб \"Федерация\" също се разработва от РКК \"Енергия\". Екипажът на кораба ще е четиричленен. В режим на автономен полет \"Федерация\" ще може да остава до 30 денонощия, а в състава на орбитална станция - до година. Рогозин освен това допълни, че в космоса ще бъде извършен допълнителен експеримент, за да се установят причините за поява на отверстие в \"Союз МС-09\", което през август м.г. доведе до спадане на налягането на МКС. \"За окончателните изводи са недостатъчни пробите, които бяха събрани на МКС - отбеляза той. - Ще е нужен допълнителен експеримент в орбита.\"", "date": "2019.03.25", "title": "За полетните изпитания на \"Союз-5\" ще се използва космическият кораб \"Федерация\""}
{"url": "https://www.24chasa.bg/novini/article/7364896", "text": "Руският президент Владимир Путин изпрати поздравителни телеграми на гръцкия президент Прокопис Павлопулос и на премиера Алексис Ципрас по повод националния празник на Гърция - Деня на независимостта. Това се казва в съобщение на руското посолство в Атина, публикувано във Фейсбук, предаде ТАСС, цитирана от БТА. Путин отбеляза, че по-нататъшното развитие на двустранното сътрудничество несъмнено отговаря на интересите на Русия, Гърция и цяла Европа. Реализирането на споразуменията, постигнати с Ципрас по време на срещата през декември в Москва, ще способства за задълбочаването на отношенията, се казва в съобщението. Путин също така пожела на гръцкото ръководство и на гърците щастие, благоденствие и прогрес.", "date": "2019.03.25", "title": "Путин поздрави гръцкото ръководство по повод Деня на независимостта"}
{"url": "https://www.24chasa.bg/novini/article/7364880", "text": "Британският премиер Тереза Мей съобщи, че в сряда в парламента ще се състоят дебати по законадателен акт за официална промяна в датата на Брекзита в британския закон, предаде Ройтерс, цитирана от БТА. Обединеното кралство трябваше да напусне Европейския съюз на 29 март, но миналата седмица Мей се договори с европейските лидери Брекзитът да се отложи за 22 май, ако парламентът одобри нейното споразумение за развода тази седмица, и за 12 април, ако не го одобри. По-рано министър-председателката заяви в парламента, че датата на напускането вече е променена в международния закон, така че ако британският парламент не приеме този законодателен акт, това ще \"породи правно объркване и вредна несигурност\", но няма да повлияе на датата на Брекзита.", "date": "2019.03.25", "title": "Тереза Мей: Ще обсъдим в сряда официално датата за отлагане на Брекзит"}
{"url": "https://www.24chasa.bg/novini/article/7364929", "text": "Президентът на САЩ Доналд Тръмп изрази днес задоволство, че разследването на спецпрокурора Робърт Мълър за т.нар. руска намеса в изборите през 2016 г. е приключило, като изрази мнение, че то можеше да завърши и по-бързо, предаде Асошиейтед прес. Говорейки пред репортери в Белия дом, той каза, че \"ние не трябва да позволим това да се случи отново на друг президент\". \"Нещата станаха на 100 процента както трябваше\", макар че \"можеше да приключат по-скоро и много по-бързо\", посочи президентът. Той се оплака, че в цялата тази история \"има много хора, които направиха някои много, много лоши неща, бих казал, предателски неща срещу нашата страна\". Тръмп не назова имена, но спомена за хора, които са лъгали пред Конгреса, предава БТА. Според него Мълър е действал почтено, извършвайки разследването. Президентът отбеляза също, че няма никакви притеснения, ако бъде публикуван целият доклад, за което настояват демократите в Конгреса. Вчера министърът на правосъдието Уилям Бар оповести само резюме от заключенията на доклада.", "date": "2019.03.25", "title": "Тръмп похвали Мълър, че си свършил \"почтено\" работата по разследването"}
{"url": "https://www.24chasa.bg/novini/article/7362955", "text": "Непромокаемите якета са подложени на “дъждовна” проверка - с фуния върху тях се изсипва вода, а след това се проследява каква част от нея попива. здравината и безопасността на дрехи за България Здрави тъкани и копчета, трайни цветове, безопасност за кожата - това са качествата, които в повечето случаи са неизменно изискване към дрехите. Немският институт “Хоенщайн” контролира тези и много други показатели и сертифицира всякакви видове текстилни тъкани. Там се изпитват готови продукти, но се проследява и самият процес на производство, извършва се и развойна дейност. Той е създаден през 1946 г. като семеен бизнес, а днес компанията се е разраснала до над 1000 души и е представена в световен мащаб чрез лаборатории, филиали и офиси в повече от 40 държави. Клиентите са от най-различни сектори, сред които автомобилостроене, медицина, потребителски стоки и други. Представата за скучен бизнес в индустриалната част на някой голям немски град се разбива от това, че институтът Намира се в малкото градче Бьонинген, чието население е под 8 хил. души. А сградата е замък, построен през XIV век, разрушен и издигнат наново през XVI век. Днес тя е собственост на семейството, ръководещо компанията. Сред клиентите на “Хоенщайн” е и “Лидл”, институтът тества всичките им собствени марки. Един от тестовете е за здравина - служители в института вземат парче плат и със специална машина го разпъват със сила 134 нютона. Пробва се дали ще се скъса, дали шевовете са захванати правилно и дали конците са здрави. Същата проба се прави и с копчетата на дрехите, като се проверява дали ще се счупят, или ще се скъсат конците. Този тест е изключително важен, особено когато става въпрос за детски дрехи - откъснато копче може да е доста опасно. Физическите тестове включват още проверка дали платът пуска боя и дали тъканите образуват влакнести топчета чрез отъркване на два плата един в друг. Най-важните тестове са химическите, които проверяват дали в тъканите се съдържат вредни вещества. Институтът разполага с четири лаборатории за различните части на дрехите. В тях например се проверява дали pH-то на дрехата е в рамките на допустимото на кожата. Всяка проба има собствен QR код с информация. А за да се предотвратят измами, тестове Най-големи проблеми има не толкова в платовете, а в малките части от дрехите. Следват физиологичните тестове. За спортните дрехи например изискването е да осигуряват проветряемост на тялото и да не задържат потта. Именно това е едно от нещата, които се проверяват. В института има и манекени, чрез които са правят тестове. Един от тях е Чарли - с ръст на дете и има задача да определи комфорта на матраци, одеяла и възглавници. Манекените излъчват топлина и влага, подобно на човешкото тяло. “Колегите” на Чарли са поставяни в климатични стаи и са изложени да дъжд, силен вятър или слънце. Така се тестват например за какви температури са подходящи спалните чували и дали е по-добре в тях да спят мъже или жени. Изчисленията се правят на база колко енергия трябва на човешкото тяло, за да се стопли навън при различни климатични условия. В тези стаи се тестват и екипировка за мотористи и други екстремни занимания, а дори и за военноморските сили. Над 1300 души пробват дрехите, а на базата на техните мерки се създават 3D модели, гарантиращи точността на размерите. Така клиентите могат да са сигурни, че веднъж намерили точния си размер, могат да разчитат и в бъдеще, че той ще им седи по най-добрия начин. “Хоенщайн” е основател и член на асоциацията OEKO-TEX и работи със стандартите Standard 100, Leather Standard и Made in Green. Първият е международна система за тестване и сертифициране на сурови, полузавършени и завършени текстилни продукти на всички нива на обработка. Вторият сертифицира кожени изделия, като изследва вредните вещества. Made in Green се прилага на текстилни продукти, изработени от изследвани за вредни вещества материали, тествани с екологично съобразени съоръжения. “Хоенщайн” е основател и на Международната асоциация за приложна защита срещу UV радиация, разработила стандарта UV Standard 801, гарантиращ защита от вредните лъчи.", "date": "2019.03.25", "title": "Немски институт тества здравината и безопасността на дрехи за България"}
{"url": "https://www.24chasa.bg/novini/article/7364934", "text": "Гръцкото правителство изрази несъгласие с  , предаде Асошиейтед прес. Ердоган е посочил това в съвместно телевизионно предаване на турските телевизии ТГРТ Хабер и Беяз ТВ в неделя, отговаряйки на въпрос дали посещенията в \"Света София\" може да станат безплатни. Президентът е заявил, че това лесно може да стане, като е изтъкнал също, че \"Света София\" може да бъде извадена от статута на музей и да бъде отворена за безплатни посещения като джамия \"Света София\". Твърденията на Ердоган предизвикаха недоволство в Гърция, тъй като катедралата, построена през 6 век, е била главен храм на Константинополската патриаршия. В джамия църквата е превърната след завладяването на Константинопол през 1453 г. По нареждане на основателя на съвременна Турция Мустафа Кемал Ататюрк \"Света София\" отваря врати като музей през 1935 г. \"Това е не само един велик храм на християнството - най-големият в продължение на много векове - но той принадлежи и на човечеството. Той е признат от ЮНЕСКО като част от нашето световно културно наследство\", изтъкна гръцкият външен министър Йоргос Катрунгалос. \"Така че всяко поставяне под въпрос на този статут е не само обида към чувствата на християните, но и обида към международната общност и международното право\", добави той.", "date": "2019.03.25", "title": "Предложението на Ердоган - \"Света София\" \nда стане джамия, ядоса Гърция"}
{"url": "https://www.24chasa.bg/novini/article/7364953", "text": "Това заяви транспортният министър Росен Желязков в коментар за резултатите от гласуването пакетът за \"Мобилност\" да влезе в дневния ред на последното заседание на Европейския парламент.  \"Бесен съм от този резултат. Два гласа не ни достигнаха, за да отпадне точката за разглеждане на пакета за \"Мобилност\" от дневния ред на последното заседание на Европарламента. 17 български евродепутати можеха да решат мача\", каза Желязков. \"Няма да говоря за тези два гласа, които не достигнаха\". ( ). Желязков каза, че ще говори за тези, които са направили нечовешки усилия, за да отидат на гласуването в Европарламента. Той разказа, че в 12 часа Петър Курумбашев му се обадил, че самолетът не може да излети заради трафик над Европа, а в него са били 7 български евродепутати. Ръководство \"Въздушно движение\" направило и невъзможното самолетът да стигне навреме в Страсбург. \"И два гласа не ни стигнаха, за да решим дефинитивно този въпрос. Няма да коментирам отсъстващите. Искам да благодаря на тези, които бяха\", каза той и повтори, че е бесен, че със 17 евродепутати е можело да бъде решен проблем на половин Европа. \"2 гласа не ни достигнаха, това означава, че Европа е разделена. Ние загубихме нашия мач в последната секунда на продължението и не може да не ни е яд\", каза министърът. Но заяви, че това \"пакетче\", което разделя Европа, няма да мине и няма да съществува.  \"Това, което показаха днес българските евродепутати, е, че да си в Европейския парламент, е огромна отговорност и с участието си може да се реши съдбата на целия континент. Два български гласа можеха да решат законодателния пакет в Европа\", заяви още Желязков. Той е уверен, че това \"пакетче\" не може да има бъдеще, защото е против принципите на Европа, на европейското право и против визията на ЕС. В сряда (при гласуването на пакета за \"Мобилност\") той очаква ново разделение, но и пълна мобилизация. \"Дори да бъде гласуван пакетът, има още гласувания, има триалози. Aко все пак пакетът стане законодателство, той ще бъде атакуван по всички правила, които самият съюз е създал (като намеква за обжалването му в Европейския съд). \"Добрият вариант не за България, защото сме европейци, а за Европа, е да не се фрагментира пазарът на превозите и да не се решават със закони въпроси на конкурентоспособността\", заяви още той.  Желязков заминава утре за Букурещ, където ще има Съвет на министрите на транспорта и заяви, че ще разговаря с румънците за подкрепа на позицията срещу пакета \"Мобилност\". Министърът на транспорта каза още, че комисарката Виолета Булц е отказала да приеме 7-те министри на транспорта, представляващи държавите, които са против приемането на този законодателен пакет. Булц нямала време. ", "date": "2019.03.25", "title": "Желязков: Бесен съм, двама български депутати можеха да решат проблем на половин Европа"}
{"url": "https://www.24chasa.bg/novini/article/7364744", "text": "Sky News разпространи впечатляващи кадри от евакуацията на пасажерите на авариралия край Норвегия круизен кораб \"Вайкинг скай\". Видеото е заснето с камера, поставена на каската на един от спасителите. Плавателният съд с над 1300 души на борда аварира в събота в опасни води. Впоследствие успя да задвижи три от четирите си двигателя и бе изтеглен на буксир до пристанище, информира Нова телевизия. При инцидента бяха ранени 17 души.", "date": "2019.03.25", "title": "Вижте неизлъчвани кадри от въздуха от евакуацията на пасажери от круизния кораб (Видео)"}
{"url": "https://www.24chasa.bg/novini/article/7364750", "text": "Албанската прокуратура съобщи днес, че е разпитала лидери на опозиционната Демократическа партия по подозрения, че са похарчили в чужбина 650 000 долара по време на парламентарните избори преди две години, предаде Асошиейтед прес. Лидерът на демократите Лулзим Баша и трима други политици са били разпитани защо партията не е декларирала парите, похарчени в САЩ и Шотландия. Баша отрекъл да е нарушил закона, като казал, че отговорите на властите в САЩ и Великобритания по този въпрос са \"доказали, че Демократическата партия и нейните лидери не са нарушили нито един закон\", предава БТА. Американското сп. \"Мадър Джоунс\" писа, че албанските демократи са получили тайни средства от руски източници. Те използвали американска компания за лобиране в интерес на Демократическата партия, чиито услуги били платени от компания, свързана с Русия. Десноцентристката Демократическа партия отхвърли твърденията.", "date": "2019.03.25", "title": "Албанската опозиция отрича да е получила \nсредства от Русия"}
{"url": "https://www.24chasa.bg/novini/article/7364779", "text": "Израелската армия обяви, че е започнала въздушни удари по обекти на \"Хамас\" в ивицата Газа в отговор на ракетното нападение от палестинската групировка срещу Израел рано тази сутрин, предадоха Ройтерс и ДПА, цитирани от БТА. Очевидци съобщиха, че са чули силни експлозии в Газа и че над града кръжат израелски дронове. В съобщението на израелските военни се казва, че набелязаните мишени са из цялата ивица. Палестински източници съобщиха, че ракети, изстреляни от израелските хеликоптери, са поразили военноморски обект на Хамас западно от град Газа и голям тренировъчен лагер на групировката северно от града. Очевидци твърдят, че лагерът е бил поразен от три ракети. Вероятно хората и от двата обекта са били евакуирани. В болниците по контролираната от \"Хамас\" територия е обявено извънредно положение.", "date": "2019.03.25", "title": "Израел удари по въздуха обекти на \"Хамас\" в отговор на ракетна атака"}
{"url": "https://www.24chasa.bg/novini/article/7364804", "text": "Президентът на САЩ Доналд Тръмп подписа днес по време на срещата си с премиера на Израел Бенямин Нетаняху в Белия дом указ, с който САЩ официално признават израелския суверенитет над Голанските възвишения - територия, която Израел отнема от Сирия по време на Близкоизточната война през 1967 г. Смята се, че стъпката ще даде на Нетаняху тласък преди оспорваните израелски избори на 9 април, отбелязва Ройтерс, цитирана от БТА. Всяко бъдещо споразумение за мир в Близкия изток трябва да гарантира правото на Израел на самоотбрана, заяви Тръмп в началото на церемонията по подписването, предавана на живо от американските новинарски телевизионни канали, малко след като Израел нанесе въздушни удари в Газа в отговор на палестинска ракетна атака. \"САЩ признават абсюлютното право на Израел на самозащита. Подлите атаки от тази сутрин отразяват сериозните заплахи в сферата на сигурността, с които Израел се сблъсква всеки ден\", заяви Тръмп, цитиран от ТАСС. Съюзът между Израел и САЩ никога не е бил по-здрав, подчерта той.", "date": "2019.03.25", "title": "Тръмп подписа указа, признаващ израелския суверенитет над Голанските възвишения"}
{"url": "https://www.24chasa.bg/novini/article/7364793", "text": "Приходите и финансовите задължения на семейството ми са проследими за целия период от 2012 г. насам на страницата на Публичния регистър, който до 23 януари 2018 г. беше към Сметната палата. От декларациите, които редовно съм подавал, е видно, че за всеки от притежаваните от семейството ми имоти е теглен ипотечен кредит, а през 2017 г. съм продал наследствен апартамент от 103 кв.м. в София. Всяка от сделките е изповядана и декларирана на реалната покупко-продажна цена и за това може да се направи сравнение с нотариалните актове на съседите ми. Зад сделките стоят както моите доходи, така и тези на съпругата ми, която е стоматолог. Купеният през 2012 г. апартамент в кв. \"Гео Милев\" ни беше продаден преди акт 16, заедно с две парко места, които могат да се използват само за един автомобил. Макар да са продадени заедно с апартамента, няма пазарна логика, в която цената на квадратурата им да се пресмята като цена за жилищна площ. Много бих се радвал да придобия имот на алея Яворов – каквито сравнения на цените се дават за втория придобит имот от мен и съпругата ми през 2017 г. За съжаление, обаче и този имот не е в кв. \"Изток\", а е в кв. \"Гео Милев\", където средната цена на имотите към момента, при сериозния ръст на цените спрямо предишните периоди, е 1187 евро. Само пояснявам, че това не е ново строителство, на последен етаж, където обичайно цените са по-ниски и с проблеми, които все още не съм отстранил. Неоснователни са спекулациите, че аз ще правя проверка на имуществото на което и да било лице. Съгласно ЗПКОНПИ проверките се извършват от съответните специализирани дирекции в Комисията и по ред, определен в закона, а крайното решение за резултата от тях се взема с гласуване от цялата петчленна комисия. Приемам тези атаки като пореден опит за омаловажаване работата на Комисията, която представлявам и професионалистите, които работят в нея, както и като доказателство, че КПКОНПИ изпълнява безпристрастно законовите си задължения.", "date": "2019.03.25", "title": "Пламен Георгиев: Нямам апартаменти в кв. \"Изток\", сделките ми са на реална цена"}
{"url": "https://www.24chasa.bg/novini/article/7364819", "text": "Министърът на вътрешните работи Младен Маринов проведе днес протоколна среща с Мехмет Акарджа - главен прокурор на Република Турция. Срещата бе част от работното посещение на турския главен прокурор по покана на българския му колега Сотир Цацаров, съобщи пресцентърът на МВР. Министър Маринов е дал висока оценка на двустранното сътрудничество в областта на вътрешните работи, насочено към справяне с общите предизвикателства - противодействието на незаконната миграция, организираната престъпност и тероризма. Вътрешният министър е изразил готовност за продължаване на конструктивното сътрудничество по всички въпроси от взаимен интерес. Главният прокурор на Турция също е оценил високо нивото на двустранните отношения във всички области, като е подчертал, че и между прокуратурите на двете страни също са изградени преки контакти и се работи съвместно по конкретни случаи от интерес на двете страни. На срещата са присъствали главният прокурор на България Сотир Цацаров, главният секретар на МВР главен комисар Ивайло Иванов и началникът на кабинета на министъра на вътрешните работи Михаил Златанов.", "date": "2019.03.25", "title": "Министър Маринов се срещна с главния прокурор на Турция (Снимки)"}
{"url": "https://www.24chasa.bg/novini/article/7364825", "text": "Британският премиер Тереза Мей призна, че все още няма достатъчно подкрепа, за да подложи сделката си за Брекзит на трето гласуване в парламента, но добави, че ще продължи да преговаря с депутатите, за да се опита да си осигури подкрепата им, предаде Ройтерс, цитирана от БТА. \"Продължавам да смятам, че правилният път по-нататък е Обединеното кралство да напусне Европейския съюз възможно най-скоро със споразумение, до 22 май\", каза пред парламента министър-председателката. \"С голяма съжаление обаче бях принудена да заключа, че при сегашните обстоятелства не е налице достатъчна подкрепа в Камарата на общините, за да предложа сделката за трето гласуване\". Мей каза, че правителството й ще се противопостави на популярна поправка, подкрепена от депутати консерватори и законодатели от опозицията, която би позволила на парламента да осъществи поредица \"ориентировъчни гласувания\" по алтернативни варианти на сделката на Мей, посочва ДПА. Ако поправката бъде приета, правителството ще предостави време за ориентировъчни вотове, но без да се ангажира да се съобрази с резултатите, предупреди Мей.", "date": "2019.03.25", "title": "Мей: Все още няма достатъчно подкрепа в парламента за сделката за Брекзит"}
{"url": "https://www.24chasa.bg/novini/article/7364824", "text": "Франция предпочита да се бори за поста председател на Европейската комисия, а не за президент на Европейската централна банка (ЕЦБ), когато настъпи моментът на преговорите по-късно тази година, предаде Ройтерс, като се позова на трима източници. Париж би желал да получи един от най-влиятелните постове в ЕС, като председателският пост на ЕК е предпочитаният, тъй като има по-голямо влияние в очертаването на законодателството на ЕС, докато отговорностите на ЕЦБ по паричната политика са по-тесни, предава БТА. ЕК ще назначи нов председател с петгодишен мандат след изборите за Европейски парламент през май. Той ще наследи сегашният председател Жан-Клод Юнкер от Люксембург. Президентът на ЕЦБ Марио Драги ще се оттегли от поста си в края на октомври. Френският министър на финансите Брюно Льо Мер каза пред френския Сенат миналата седмица, че Франция ще се бори да защити интересите си, когато започнат преговорите за тези постовете в ЕС, отбелязвайки необходимостта Европа да открие лидер, който да е способен да укрепи суверенитета на региона пред Китай и САЩ. Има отлични френски кандидати за ЕЦБ, но ако искате да имате влияние върху бъдещето на Европа, Комисията е по-важна, каза френски правителствен източник. Все още не е взето официално решение към кой пост ще се насочи Франция. Отговорността за окончателния избор ще е на президента Еманюел Макрон.", "date": "2019.03.25", "title": "Франция предпочита да се бори за поста на шеф на ЕК вместо за президент на ЕЦБ"}
{"url": "https://www.24chasa.bg/novini/article/7364830", "text": "Нова програма за иноватори стартира „София Тех парк\". Освен за стартъпи, тя ще е насочена основно към развитието на приложната наука и нейното комерсиализиране. Идеята е да се създаде среда, в която иноваторите да могат да се срещат и да осъществяват идеите си. Програмата няма да е съсредоточена в София, а ще бъде дигитализирана, за да могат да се включат проекти от цялата страна. Това обяви Натанаил Стефанов, зам.-председател на съвета на директорите на парка, по време на конференция Investum Supersonic, организирана от „София Тех парк\". Тя е посветена на развитието на иновативната екосистема в България. Събитието среща водещи инвеститори, предприемачи и хора с новаторски идеи и мислене, като по този начин постави основата на платформа за изява, подпомагане и насърчаване на предприемчиви българи с иновативни проекти за продукти или услуги. София Тех парк работи и върху други нови проекти. Той вече е част от системата от 27 дигитални иновационни хъбове в 17 европейски държави, създадени по програма Хоризонт 2020. Идеята е тази мрежа да съдейства на недигитални сфери да се дигитализират. Паркът кандидатства да бъде домакин и на един от суперкомпютрите в Европа – те са 19 на брой, а в момента тече състезание за още 2. Всички те ще бъдат свързани. София Тех парк участва в надпреварата самостоятелно за България, като средствата за компютърасе поемат частично от ЕК -35% от тях, а останалите 65 са от държавата. Заедно със СУ и други големи университети в Европа София Тех парк се бори и за проекта GATЕ, който ще осигури инфраструктура за извършване на анализи на големи база данни, които ще се използват за изследователска и развойна дейност. Гости бяха и зам.-кметът на София Йоана Христова и съветникът на министърът на икономиката Свилена Костова. Христова подчерта усилията, които Столична община полага, за да подпомогне стартиращите предприятия заедно с Общинската агенция за инвестиции и Общинския инвестиционен фонд за малки и средни предприятия. С него и екселератора „Стартъп София\" вече са създадени и две програми за финансова подкрепа. София вече има подписани споразумения с Виена и Лондон, работи и с други столици в посока дигитализация. Общинската лаборатория за иновации София лаб пък работи с ученици и млади хора. Днес България заема водещо място на Балканите със своята стартъп екосистема, заяви Смилена Костова. Тя подчерта, че 21 млн. Евро от фонда „Джереми\" са допринесли за развитието й, както и Фондът за ускоряване и начално финансиране и Фондът за рисков капитал В първия панел на конференцията се проведе начална среща на Клуба на анонимните иноватори (AI Club). Той иска да популяризира изобретатели и новатори от цялата страна и да им окаже подкрепа, за да се превърнат в успешно бизнес начинание, а негови срещи ще се провеждат всеки месец. Ментори и експерти консултираха компаниите по въпроси, свързани с развитието им, разработване на проектите им, както и съвети как успешно те да бъдат комерсиализирането им. Сред тях бяха експерти от София Тех Парк, както и международните експерти и основни лектори на конференцията- Rob Newell, Laurent Sinai Sinelnikoff, Victor Schiller и Georgi Gunchev. Партньорите на събитието от „Gargarage“ пък представиха демо ден на преакселераторската си програма.", "date": "2019.03.25", "title": "София Тех парк стартира нова програма за иноватори (Снимки)"}
{"url": "https://www.24chasa.bg/novini/article/7364847", "text": "Трима български евродепутати са пропуснали гласуването на седмичната програма, което приключи преди малко и в което ние и останалите противници на пакета \"Мобилност\" загубихме само с 2 гласа. Това са Светослав Малинов (Реформаторски блок/ЕНП), Нежми Али (ДПС/АЛДЕ) и Николай Бареков (\"Презареди България\"/ЕКР). Ако те бяха в залата, щяха да обърнат вота, който бе загубен със 156 на 154 гласа. Андрей Новаков от ГЕРБ/ЕНП изнесе изключително убедителна реч в Страсбург, но 2 гласа не стигнаха.", "date": "2019.03.25", "title": "Скандал! Трима българи пропуснали гласуването за \"Мобилност\", иначе нямаше да влезе"}
{"url": "https://www.24chasa.bg/novini/article/7364833", "text": "Детето, блъснато на столичния бул. \"Александър Малинов\"  днес следобед  е прегледано обстойно в спешното приемно и поето за лечение от неврохирурзите на \"Пирогов\". Към момента е стабилно, няма пряка опасност за живота му, но остава под непрекъснато наблюдение, обясниха вечерта от болницата. Според фейсбук групата I see you KAT инцидентът е станал на пешеходна пътека. Сигналът в МВР е подаден към 16 часа. Малко след това от СДВР обясниха, че шофьорът е на място и се изясняват обстоятелствата за инцидента. На място веднага е изпратена линейка. От Бърза помощ казаха, че са пратили и втора кола за всеки случай. 12-годишното дете било веднага транспортирано към \"Пирогов\".", "date": "2019.03.25", "title": "Детето, пометено на столичен булевард, без пряка опасност за живота, но остава в \"Пирогов\""}
{"url": "https://www.24chasa.bg/novini/article/7364848", "text": "Национална асоциация на строителните предприемачи излезе с отворено писмо във връзка с публичните дискусии относно имотните сделки на определени политици. Публикуваме цялото писмо без редакторска намеса: Националната асоциация на строителните предприемачи, в качеството си на браншова организация, е разтревожена от създаващото се негативно внушение към гилдията, основано на разследването на конкретни имотни сделки, извършени от политически лица. Категорично се противопоставяме на опитите акцентът на обществения дебат да се измести от същността на проблема върху производителя, създал продукта на сделката. НАСП подкрепя прозрачността, законността и етичността в този така значим за българската икономика бранш и винаги сме настоявали тези принципи да се спазват от всички заинтересовани страни – предприемачи, граждани и институции. За съблюдаването на тези принципи се грижат и съответните държавни органи. Считаме за недопустимо в големи политически битки да бъде въвлечено едно от малкото останали производства, създаващо работни места, внасящо в бюджета приходи и създаващо национална стойност.", "date": "2019.03.25", "title": "Строителните предприемачи в отворено писмо: Не ни въвличайте в политически битки"}
{"url": "https://www.24chasa.bg/novini/article/7364739", "text": "Българската финансова група “Еврохолд” е новият кандидат за активите на ЧЕЗ в България, съобщи чешкият вестник “Лидове новини”. Според медията преди няколко дни се е провела среща между мениджърите на чешката компания и “Еврохолд”, но още не е представена окончателната оферта. Ако интересът им продължава, те трябва да го направят през април. Вестникът допуска финансиране на сделката от руската ВТБ. В понеделник от “Еврохолд България” изпратиха позиция “във връзка със слуховете и спекулациите” по сделката за ЧЕЗ. “Следвайки своята корпоративна политика и правила, “Еврохолд България” не коментира слухове или спекулативни информации, особено, когато това засяга трети страни”, посочват от фирмата. Припомня се, че компанията е публична, акциите се търгуват на българската и варшавската борса и всяка публикувана непотвърдена информация можела да повлияе на цената и да увреди интересите на акционерите, включително на миноритарните,  като това можело да се смяна и за нарушение на законите. От “Еврохолд” заявяват още, че винаги са обявявали придобиванията си и ако възнамеряват да реализират нови, ще ги обявят публично и своевременно на всички заинтересовани. ", "date": "2019.03.25", "title": "И \"Еврохолд\" кандидат за ЧЕЗ. Фирмата: Не коментираме слухове"}
{"url": "https://www.24chasa.bg/novini/article/7364676", "text": "Започна ремонтът в платното за Бургас на три мостови съоръжения на АМ „Тракия“ - при 13-ти, 15-ти и 20-ти километър, съобщиха от пресцентъра на АПИ. Виадуктите не са обновявани основно от построяването им преди повече от 30 години. При извършването на строителните работи движението ще се осъществява двупосочно в платното за София. За улеснение на трафика в края на работната седмица - в петък и събота, в района на ремонтирания участък ще има две ленти в посока Пловдив и една за София, а в неделя и понеделник сутрин ще има две ленти за София и една за Пловдив. Предвижда се ремонтните дейности да завършат преди началото на активния туристически сезон. На трите виадукта ще бъде направен ремонт на пътните плочи, греди, дилатационни фуги и тротоарни блокове, хидроизолация, нова асфалтова настилка, маркировка, нови предпазни парапети и мантинели. Съоръжението при 13-ти км е с дължина 254 м, при 15-ти км - 322 м, а при 20-ти км - 400 м. Агенция „Пътна инфраструктура“ апелира шофьорите да карат разумно и да спазват стриктно въведената временна организация на движението по време на строителните работи. Ремонтът е наложителен и трябва да бъде направен, за да се пътува след това много по-удобно по обновени пътни участъци. През миналата седмица започна и ремонт на моста над река Тополница на АМ „Тракия“. До 30 април движението от 77-ми до 78-ми км в посока Пловдив се ограничава в активната и аварийната лента и се осъществява в изпреварващата лента. Предвиден е ремонт на дилатационна фуга, хидроизолация, възстановяване на бетонови повърхности на устой и греда, полагане на нова асфалтова настилка и хоризонтална маркировка. От 7 март движението по моста над река Елшишка при км 89-ти на АМ „Тракия“ се осъщестява двупосочно в платното за София, поради ремонт на платното за Пловдив. Дейностите включват смяна на гредите на мостовото съоръжение, нова хидроизолация, асфалтиране и хоризонтална маркировка. Очаква се строителните работи да приключат до края на май т. г. В края на ноември миналата година завърши ремонтът на платното за София. За улеснение на трафика от 13 ч. всеки петък до 17 ч. в събота, в района на ремонтирания участък, има две ленти в посока Пловдив и една за София. От 17 ч. всяка събота до 10 ч. в понеделник ще има две ленти за София и една лента за Пловдив. Целта е улеснение на трафика в пиковите часове през почивните дни, когато много хора тръгват на път.", "date": "2019.03.25", "title": "Започна ремонтът на 3 виадукта на „Тракия“ в посока Пловдив"}
{"url": "https://www.24chasa.bg/novini/article/7364685", "text": "Трима души са в болница след верижна катастрофа до Казанлък. Инцидентът станал на половин километър преди с. Дунавци. Автомобилите са се движили в посока към София, предава  . Водачът на лек автомобил “Волво” предприема завой наляво. Колата зад него успява да избегне удара, но третата кола “Лексус” с десен волан, се блъска във волвото. При инцидента има трима пострадали, които са откарани в болница. Полиция регулира движението по участъка на катастрофата.", "date": "2019.03.25", "title": "Верижна катастрофа до Казанлък прати трима в болница"}
{"url": "https://www.24chasa.bg/novini/article/7364721", "text": "Френският президент Еманюел Макрон изрази надежда 73-годишна протестираща с жълта жилетка, получила сериозна травма на главата при сблъсъци с полицията в Ница, да бъде по-разумна след инцидента, предаде Асошиейтед прес, цитирана от БТА. Активистката на движението срещу глобализацията Женевиев Льоге е в болница, след като полицейски отряд за борба с безредици и въоръжен с предпазни щитове внезапно притисна тълпа протестиращи, пренебрегнали забрана за протести в събота. Репортер на АП видял как облечената с жълта жилетка Льоге, размахвайки знаме с надпис \"Мир\", паднала на земята и от главата й шурнала кръв. В интервю за местния вестник \"Нис матен\" днес Макрон прави предположение, че Льоге не се е държала \"отговорно\", и добавя, че \"крехки\" хора като нея не би трябвало да бъдат на \"места, определени за забранени\". \"Желая й бързо възстановяване и може би малко повече разум\", отбелязва Макрон. Френските власти забраниха протестите в няколко района в събота, а специално в Ница бе бяха обявени извънредни мерки за сигурност преди очакваната визита на китайския президент Си Цзинпин, отбелязва АП. Групировката, в която Льоге членува - \"Атак\", съобщи днес, че ще подаде в съда оплакване заради \"доброволно насилие\" срещу уязвим човек от друг, притежаващ \"публична власт\". В декларация на групата се настоява да бъдат разследвани всички обстоятелства около инцидента и ясно да се посочи кой е отговорен за тези актове на насилие срещу Женевиев Льоге. Френските власти в Ница също заявиха, че разследват случая.", "date": "2019.03.25", "title": "Макрон към пострадала в схватка с полицията: Друг път бъди по-разумна"}
{"url": "https://www.24chasa.bg/novini/article/7364488", "text": "Албания предостави на гражданите на Русия право на безвизови пътувания в страната за периода от 1 април до 31 октомври, предаде ТАСС, като се позова на съобщение на руското външно министерство. В момента между Албания и Русия действа споразумение от 7 април 1993 г., според което руските граждани могат да пътуват в Албания с паспорт и виза, информира БТА. Безвизовият режим ще се отнася за престой на руски граждани в Албания с продължителност до 90 дни.", "date": "2019.03.25", "title": "Албания предостави безвизов режим на руските граждани"}
{"url": "https://www.24chasa.bg/novini/article/7364485", "text": "Русия се надява, че след доклада на спецпрокурора Робърт Мълър САЩ с течение на времето ще признаят необосноваността на инсинуациите за \"руска намеса\" в американските избори, заяви днес руското външно министерство, цитирано от ТАСС и Ройтерс. \"Основният извод - за отсъствие на сговор между предизборния щаб на Доналд Тръмп и Русия - просто не би могъл да бъде друг. От момента на появата на първите подхвърляния за \"руска намеса\" преди почти три години, Москва изтъкваше техния абсолютно измислен характер. Разследването на Мълър също не разкри никакви свидетелства за причастност на Москва към прословутите кибератаки и прочие опити \"за подкопаване на американската демокрация\", които безкрайно се вменяват като вина на Русия. Надяваме се, че с течение на времето във Вашингтон ще съберат смелост и официално ще признаят, че не имало не само никакъв \"сговор\", но и всички инсинуации за \"руска намеса\" са злобна клевета без никакви основания, измислена за употреба във вътрешнополитическата борба в САЩ\", заявява министерството, цитирано от ТАСС и БТА. То напомня за отдавнашното руско предложение към Вашингтон да бъдат обсъдени в професионален план възможните претенции, отнасящи се до въздействието върху електоралните процеси. \"Ние, в частност, редовно поставяме въпроса да бъде създадена работна група по киберсигурността, но САЩ бягат от това, защото нямат с какво да подкрепят голословните си твърдения\", посочва руското външно министерство. В документа се напомня също за неотдавнашния отказ на американските спецслужби да бъде публикувана кореспонденцията между Русия и САЩ от октомври 2016 до януари 2017 г. по каналите за уведомяване за застрашителна дейност в електронните мрежи. \"Няма съмнение, че американската и международната общественост би оценила гротескната техническа аргументация, с която оперираше администрацията на (бившия президент на САЩ) Барак Обама, предявявайки тогава срещу Русия необосновани обвинения в хакерски атаки, за да дискредитира Тръмп\", обяснява руското МВнР.", "date": "2019.03.25", "title": "Русия се надява след доклада на Мълър САЩ да признаят, че опитите за руска намеса са измислици"}
{"url": "https://www.24chasa.bg/novini/article/7364509", "text": "Шофьор блъсна 12-годишно дете на столичния бул. \"Александър Малинов\", а според фейсбук групата I see you KAT инцидентът е станал на пешеходна пътека. Сигналът в МВР е подаден към 16 часа. Шофьорът е на място и в момента се работи с него, казаха от СДВР. На място веднага е изпратена линейка, казаха от Спешна помощ. Оттам пратили и втора кола за всеки случай. Веднага транспортирали детето към противошокова зала в \"Пирогов\".", "date": "2019.03.25", "title": "Дете пометено на пешеходна пътека в София, карат го към \"Пирогов\", зле е"}
{"url": "https://www.24chasa.bg/novini/article/7364522", "text": "Central European Media Enterprises Ltd. (CME) – американският собственик на bTV и каналите от групата, започва преговори за стратегическо партньорство. Това може да включва частична или пълна продажба на компанията, сливане с друг стратегически партньор или рекапитализация, съобщи  . За целта се създава специален комитет, съставен от независими директори, който да води процеса по разглеждане на различни стратегически алтернативи за развитието на компанията, с основен собственик AT&T Inc. „CME притежава уникален набор от активи и е установила ненадмината лидерска позиция в някои от най-бързо развиващите се медийни пазари в Европа. След пет години безпрецедентен растеж и впечатляващо намаляване на задлъжнялостта, компанията никога не е била в по-добра форма. Ние силно вярваме, че сега е подходящият момент за провеждане на този стратегически преглед. Компанията продължава успешно да изпълнява дългосрочния си план, а оценката на други подходящи стратегически алтернативи представлява допълнителен път за идентифициране на най-добрия начин за максимизиране на стойността за всички акционери на CME“, се казва в официалната позиция на медийната група. Там се казва още, че в крайна сметка може и да не се стигне до промяна на структурата след приключването на стратегическите алтернативи. Дружеството не е определило график за този процес и не възнамерява да предоставя актуализации или допълнителни коментари, освен ако не прецени, че по-нататъшното разкриване е подходящо или необходимо.", "date": "2019.03.25", "title": "Собственикът на bTV започва преговори за пълна или частична продажба"}
{"url": "https://www.24chasa.bg/novini/article/7364532", "text": "През месец март т.г. в комплекс   в Кранево се проведе XVIII Научно-практическа конференция „Математика и информатика – реалности и перспективи“, организирана от Съюза на математиците в България - секция Варна в партньорство с РУО - Варна, Технически университет - Варна, ВСУ “Ч. Храбър”, ШУ „Еп. Константин Преславски“ и ДИКПО - Варна. Програмата на конференцията включваше доклади от областта на математиката, информатиката, информационните технологии и методите за тяхното преподаване и изучаване в различните образователни степени. Акцентът бе върху методиката на интегриране на науки, технологии, инженеринг и математика в образованието (STEM*). Проведоха се дискусии по научни и учебни проблеми, свързани с прилагането на новите нормативни документи. В работата на конференцията взеха участие експерти от МОН и РУО - Варна, учители, преподаватели от висши училища, общо: 160 участници. Официални гости и лектори на конференцията бяха: държавен експерт Силвия Кънчева, МОН; главен експерт Маня Манева, МОН; д. и. Венцеслава Генова, началник на РУО - Варна. Членовете на СМБ, както и всички учители по математика, информатика и информационни технологии от региона, участваха активно в съставянето на програмата на конференцията с доклади, поставяне за разискване на определени проблеми, споделиха свой опит. Председателят на СМБ - секция Варна - проф. Здравко Славов поздрави гостите с “Добре дошли!” и откри конференцията. Приветствие към всички гости и участници поднесе д-р Венцеслава Генова, началник на РУО - Варна. Пленарният доклад на тема: “Интегриране на науки, технологии, инженеринг и математика в образованието” изнесоха доц. д-р инж. Медиха Хамза и доц. д-р инж. Тодорка Георгиева от Технически университет – Варна. Те подчертаха в изложението си както необходимостта от STEM преподаването, така и постигнатото и трудностите в тази област. Във висшите училища материалната база за такова обучение е достатъчно добре развита, а водещи трудности са липсата на педагогически модели на това интегриране на науките и недостатъчно електронни материали. Със следващия доклад \"Моделиране на STEM обучение\" авторите - д-р Елена Колева, д-р Севдалина Георгиева и Красимира Белецова, представиха пред колегията теоретичен модел на STEM обучение с приложението му в интегриран урок по химия, математика и физика в 10. клас. Презентациите на приложението на STEM обучението се насочиха към прогимназиален етап: Емилия Михайлова от ОУ “Й. Йовков” - Варна и учителките Ивелина Енчева и Силвия Стефанова от ОУ “П. Волов” - Варна представиха своя опит в европейски проекти. Заедно със свои европейски партньори, преподавателките са разработили и провели междупредметни уроци и споделиха постигнатото. Като основни трудности при осъществяването на STEM обучение в средното образование се очертаха отново липсата на педагогически модели, недостатъчните електронни ресурси на български език и актуалното състояние на материално-техническата база в училище. Интересни за гостите и участниците бяха и презентациите на Борис Георгиев “Мисия за бъдеще” и на Алекса Тачев “Аз мога тук и сега”. Двамата участници в конференцията вдъхновено разказаха за основните цели на техните начинания и за възможностите на учителите по математика и информатика от региона да участват в тях. Един от акцентите на конференцията беше дискусията с експертите от МОН Силвия Кънчева и Маня Манева, към които предварително бяха събрани и зададени въпроси от колегията. Повечето от тях бяха свързани с националното външно оценяване след 10 клас и с формирането на средния успех в дипломата за завършено средно образование на финала на втория гимназиален етап. Във втория ден на конференцията участваха докладчици от сферата на приложението на информационните технологии в процеса на обучение. Колегите представиха различни софтуерни и хардуерни решения за класната стая: “Социални мрежи и уеб решения” (Валентина Петрова от СУ “Св. Кл. Охридски” - Варна), “Adobe Spark - перфектният безплатен образователен инструмент” (Вяра Дукова и Мария Петрова от VІІ СУ “Н. Геров” - Варна), “Софтуер за електронни тестове” (Лидия Димчева, Спортно училище “Г. Бенковски” - Варна), както и своя опит с ученици от участието им в различни проекти за NASA (Елена Димитрова, МГ „Д-р П. Берон“ - Варна), седмица на кодирането (Елеонора Павлова, МГ „Д-р П. Берон“ - Варна). “Още нещо за интерактивната математика” или за възможностите на съвременни методи и информационните технологии за представяне и моделиране на учебното съдържание по математика споделиха Веселина Иванова и Тодор Янков преподаватели в ЧЕУ “Малкият принц” – Варна.", "date": "2019.03.25", "title": "Моделът STEM в обучението беше водеща тема на XVIII Научно-практическа конференция „Математика и информатика – реалности и перспективи“"}
{"url": "https://www.24chasa.bg/novini/article/7364575", "text": "Долните камари в парламентите на Франция и Германия подпечатаха днес в Париж създаването на френско-германско парламентарно събрание, което ще придаде \"ново измерение на сътрудничеството\" между двете страни в напрегнатия контекст на Брекзита и европейските избори, предаде Франс прес, цитирана от БТА. Точно 62 години след подписването на Римския договор, положил основите на Европейския съюз чрез създаването на Европейската икономическа общност (ЕИО), председателите на френското Национално събрание Ришар Феран и на Бундестага Волфганг Шойбле подписаха парламентарното споразумение, вече одобрено от двете камари. Новата институция, в която ще има 100 депутати (по 50 от всяка страна), ще заседава поне два пъти годишно, по веднъж във всяка от двете страни. Мисията й ще бъде да следи за прилагането на общите решения от изпълнителните власти, да следи международните въпроси от общ интерес и да работи за подобряване на живота на населението от двете страни на границата. С този парламентарен съюз придаваме ново измерение на изключителното френско-германското сътрудничество, отбеляза със задоволство Феран, хвалейки новата институция, която за момента \"няма познат аналог\". \"Можем да спорим по същество, тъй като имаме нужда да разговаряме откровено\", но дебатите ще спомогнат \"за засилване на приятелството ни\", заяви Шойбле. Заедно с френския си колега той изрази надежда за укрепване на отслабения от възхода на евроскептиците европейски проект с наближаването на европейските избори на 26 май. На 22 януари френският президент Еманюел Макрон и германският канцлер Ангела Меркел подписаха в Аахен споразумението за засилване на двустранните връзки, което беше ожесточено критикувано от националистите от двете страни.", "date": "2019.03.25", "title": "Франция и Германия създадоха общо\nпарламентарно събрание"}
{"url": "https://www.24chasa.bg/novini/article/7364587", "text": "Президентът на САЩ Доналд Тръмп ще признае официално днес израелския суверенитет върху Голанските възвишения, потвърди вицепрезидентът Майк Пенс, цитиран от Франс прес, предаде БТА. Тръмп ще направи това на среща с израелския премиер Бенямин Нетаняху в Белия дом във Вашингтон, каза Пенс на годишната среща на влиятелното произраелско лоби в Съединените щати Американско-израелски комитет по обществени въпроси (AIPAC). \"Днес за пръв път от 52 години, с премиера Нетаняху до себе си, президентът на Съединените щати официално ще признае суверенитета на Израел върху Голанските възвишения\", каза Пенс. Той добави, че поредните ракетни атаки от ивицата Газа показват, че Хамас не е \"партньор за мир\", а е терористична организация. Вицепрезидентът на няколко пъти заклейми Иран като най-голямата заплаха за сигурността и мира в Близкия изток. Речта му предизвика аплодисментите на аудиторията на конференцията на AIPAC - водещото произраелско лоби в САЩ. Пристигналият вчера във Вашингтон Нетаняху обяви днес, че ще съкрати тридневното си посещение заради ракетния обстрел от Газа. Той каза, че веднага след срещата с Тръмп в Белия дом ще отпътува за Израел заради кризата след тази \"престъпна атака\". Изстреляна от \"Хамас\" ракета разруши жилищна сграда в земеделски район северно от град Кфар Саба, като бяха ранени няколко израелски граждани. Сирените за въздушна тревога разбудиха хората от сън към 5 часа сутринта, за да влязат в укритията. Последва силна експлозия. Израел отнема от Сирия стратегическото плато по време на Шестдневната война през юни 1967 г. и го анексира през 1981 година. Израелският контрол над тази територия не е признат от международната общност. Израелският министър на външните работи Израел Кац съобщи вчера, че президентът на САЩ ще подпише по време на срещата с Нетаняху указ за признаване на израелския суверенитет върху Голанските възвишения. Миналата седмица Тръмп каза, че е време САЩ да признаят израелския суверенитет върху Голанските възвишения. Това негово изявление предизвика негативна реакция от много страни, припомнят агенциите.", "date": "2019.03.25", "title": "Пенс потвърди: САЩ признават израелския суверенитет над Голанските възвишения"}
{"url": "https://www.24chasa.bg/novini/article/7364570", "text": "Пиян шофьор в Русе е катастрофирал и са пострадали двете деца в колата му, съобщиха от ОДМВР. Полицаите са установили, че леката кола е била управлявана от 29-годишен мъж, който е напуснал пътното платно на русенски булевард, блъснал се е в оградата на автокъща, продължил е движението си и се е спрял в обработваема земеделска градина в съседен имот. От инцидента са пострадали шофьорът и двете деца на 9 и 13 години. След преглед в болницата 9-годишно момиченце е оставено за наблюдение. При проверката на водача за алкохол пътните полицаи са констатирали положителна проба от 1, 96 промила.", "date": "2019.03.25", "title": "Две деца пострадаха при катастрофа с пиян шофьор в Русе"}
{"url": "https://www.24chasa.bg/novini/article/7364601", "text": "Лидерът на британската Лейбъристка партия Джереми Корбин е казал днес на премиерката Тереза Мей, че няма база за трето гласуване на отхвърленото вече два пъти от парламента споразумение за Брекзит, договорено от нея, предаде Ройтерс, като се позова на говорител на основната опозиционна сила в страната, съобщава БТА. Срещата между Корбин и Мей в парламента е продължила повече от един час. Двамата са имали \"откровен и подробен обмен на гледни точки\", заяви говорителят на лейбъристите. Той отбеляза, че Корбин не е приел предложението на Мей сделката за Брекзит да бъде отделена от политическата декларация за бъдещите отношения между Великобритания и Европейския съюз.", "date": "2019.03.25", "title": "Корбин пред Мей: Няма база за трето гласуване на сделката за Брекзит"}
{"url": "https://www.24chasa.bg/novini/article/7364025", "text": "Гръцкият премиер Алексис Ципрас заяви днес, че турски изтребители са попречили на хеликоптера му по време на пътуването му за остров Агатониси в Егейско море, но Турция посочи, че не е имало никакви опити за прехващане на хеликоптера, предаде Ройтерс, цитирана от БТА. Те принудиха хеликоптера, в който бях, да се снижи и да прави маневри на малка височина, докато гръцки изтребители не прехванаха силите, нарушаващи нашето въздушно пространство, каза Ципрас в реч на о-в Агатониси, който е най-северният остров от групата на Додеканезите и се намира близо до турския бряг. Посланието, което искам да им изпратя, е, че подобни глупави действия нямат никакъв смисъл и че хабят гориво напразно. Винаги ще сме там, за да пазим нашата национална цялост, посочи гръцкият премиер. Гръцки военен каза пред Ройтерс, че гръцки изтребители Ф-16 са прехванали турските изтребители на около четири мили от хеликоптера на Ципрас. Източник от турските сили за сигурност посочи, че турските изтребители са извършвали рутинни мисии. Не е имало никакви опити за прехващане от турски изтребители по време на полета на гръцкия премиер днес, заяви източникът.", "date": "2019.03.25", "title": "Турски самолети застрашиха хеликоптер с Ципрас на борда в Егейско море (Обновена)"}
{"url": "https://www.24chasa.bg/novini/article/7364439", "text": "Синът на Киро Японеца - Януш Сотиров, и Методи Кирилов-Мето, излязоха чисти от дело за разправия на пътя, при която преди 6 г. и половина пострадал тежко шофьор на мерцедес. Оправдателната присъда е прочетена в Софийския районен съд от състав с председател Ангел Павлов. Преди обявяването й прокуратурата се отказала да поддържа обвиненията заради коренна промяна на свидетелски показания по делото. То е внесено в съда през 2014 г., близо 2 г. след инцидента. На 29 август 2012 г. Януш бил в ресторант на ъгъла на столичния бул. “К. Величков” и “Пиротска”. Към 16,30 ч той и още един мъж се качили в БМВ, паркирано срещу заведението, а Мето - в Ауди А3. При тръгването Мето засякъл мерцедеса на Вилислав Спасов. След размяна на реплики Спасов спрял и слязъл. Според обвинителния акт, внесен в съда, в суматохата той отнесъл удари с разгъваема метална палка. После бил блъснат, паднал и си ударил лошо главата в асфалта. В резултат получил тежка черепно-мозъчна травма и дълго ходел с бастун. В съда Вили заявил, че Януш не го е удрял. Това потвърдили и други по време на разпити. “Януш се е появил, след като пострадалият вече е бил на земята. Доказано е, че той не е участвал в бутането”, заяви пред \"24 часа\" адвокат Димитър Марковски. Според наш източник има друг заподозрян, който не е сред подсъдимите.  Делото се е е водело по обвинение за нанасяне на тежка телесна повреда по непредпазливост. Досега 37-годишният Януш Сотиров е с чисто съдебно минало.  В началото на май 2015 г. той бе прострелян в кв. \"Факултета\".  Двама души по прякори Прасето и Йончо бяха дадени на съд, но по обвинение за опит за убийство в началото на миналата година бе осъден само единият. Той получи 9 г. затвор, но обжалва.", "date": "2019.03.25", "title": "Синът на Киро Японеца оправдан за скандал на пътя с ранен шофьор"}
{"url": "https://www.24chasa.bg/novini/article/7364613", "text": "Общото събрание избра на свое заседание на 22 март т.г. проф. д-р инж. Венцислав Вълчев за ректор на Технически университет - Варна с мандат 2015-2019 година. Новият ректор спечели изборите с мнозинство от 95 гласа след второ гласуване. На балотажа 52-ма представители гласуваха за втория кандидат - проф. д-р Драгомир Пламенов. В началото на заседанието колективният орган избра ново ръководство на Общото събрание на ТУ-Варна, също с мандат 2015-2019. За председател с 88 гласа беше избран доц. д-р инж. Йончо Каменов, а негов заместник е доц. д-р инж. Никола Николов, за когото гласуваха 143-ма представители. Заседанието на Общото събрание беше свикано и протече законосъобразно и при пълно спазване на вътрешната нормативна уредба на университета. Работата на събранието премина по предварително утвърдения дневен ред и при наличието на необходимия кворум. Изборите за ректор и ръководство на Общото събрание се проведоха чрез тайно гласуване, съгласно всички изисквания.", "date": "2019.03.25", "title": "Проф. д-р инж. Венцислав Вълчев е новият ректор на ТУ- Варна"}
{"url": "https://www.24chasa.bg/novini/article/7364600", "text": "Над 9000 жени и деца с чуждо гражданство - роднини на джихадисти, се намират в бежански лагер в Североизточна Сирия, съобщи днес висш кюрдски представител, два дни след като бе обявен краят на \"халифата\" на \"Ислямска държава\", предаде Франс прес, цитирана от БТА. Броят на чужденците от ИД в лагера Ал Хол надхвърля 9000, като над 6500 от тях са деца, каза за АФП говорителят на кюрдските власти в Сирия Лукман Ахми, уточнявайки, че данните са отпреди седмица. Бойците от ИД, арестувани от Сирийските демократични сили (СДС) при настъплението срещу последното им убежище в Сирия, не са в лагера с близките си, а са задържани от кюрдските власти в контролирания от тях полуавтономен район. Говорителят не даде подробности за националността на жените и децата в лагера Ал Хол. Той обаче призова ООН и международната общност да положат усилия за справяне с тежката хуманитарна ситуация в лагера, което не търпи отлагане. Над 70 000 души пребивават в критични условия в пренаселения лагер, в който от декември миналата година и след финалния щурм срещу джихадистите, се стекоха огромен брой хора, каза за АФП говорителка на Световната програма по прехраната в Сирия. Кюрдско-арабската коалиция, сложила край на \"халифата\" на ИД, призова днес в Североизточна Сирия да бъде създаден специален международен трибунал, пред който да бъдат изправени обвинените в престъпления джихадисти. \"Призоваваме международната общност да създаде специален международен трибунал в Североизточна Сирия. Джихадистите трябва да бъдат съдени в страната, където са извършени престъпленията\", посочват в комюнике Сирийските демократични сили. Създаването на такъв трибунал ще гарантира, че съдебните процеси се водят справедливо, при съблюдаване на международното право и правата на човека, допълват СДС. Досега специален международен трибунал е бил учредяван два пъти - Международния наказателен трибунал за Руанда, който съди отговорните за геноцида в тази африканска страна през 1994 г., и Международния наказателен трибунал за бивша Югославия, съдил хората, обвинени в геноцид, престъпления срещу човечеството и във военни престъпления по време на войната на Балканите през 90-те години на миналия век.", "date": "2019.03.25", "title": "Роднини и деца на джихадисти живеят в критични условия в лагер в Сирия"}
{"url": "https://www.24chasa.bg/novini/article/7364622", "text": "Полицията в Пловдив издирва млад мъж, който на 7 февруари е нападнал и обрал 17-годишна. Инцидентът е станал около 21:40 ч., близо до пешеходния мост на бул. \"Марица север\". Апашът повалил на земята момичето и му задигнал телефона. Умоляват се гражданите, които имат информация за крадеца, да се обадят в Трето РУ на тел. 032/ 932 003 или на 932 389.", "date": "2019.03.25", "title": "Пловдивската полиция издирва апаш, ограбил ученичка"}
{"url": "https://www.24chasa.bg/novini/article/7364623", "text": "Бившата ръководителка на румънската антикорупционна агенция Лаура Кодруца Кьовеши спечели две дела срещу Съдебната инспекция, която я обвини в дисциплинарни нарушения, съобщава в. \"Гъндул\", цитиран от БТА. Магистратите от Върховния касационен съд решиха, че Кьовеши не е извършила дисциплинарно нарушение, назначавайки своя съветничка-съдия, която да извърши проверка в две териториални служби на Националната дирекция за борба с орупцията. Според Съдебната инспекция Кьовеши не е имала право да назначи съдия, за да контролира дейността на прокурорите. Петчленният съдебен състав отхвърли днес обжалване на Съдебната инспекция и потвърди становището на прокурорската секция в рамките на Висшия съвет на магистратурата, според което Кьовеши не е извършила дисциплинарно нарушение. Същевременно петчленният съдебен състав на Върховния касационен съд отхвърли и второ дело срещу Кьовеши, заведено от Съдебната инспекция, като постанови, че Кьовеши не е извършила дисциплинарно нарушение с отказа си да се яви в анкетна парламентарна комисия по темата за президентските избори през 2009 г.", "date": "2019.03.25", "title": "Кьовеши спечели 2 дела срещу  инспекцията, обвинила я в нарушения"}
{"url": "https://www.24chasa.bg/novini/article/7364596", "text": "\"Обществото е чувствително, когато хора от властта придобиват собственост, затова не съм учуден от обществения резонанс, но от друга страна за мен винаги е по-важно дали средствата, с които са закупени някакви имоти, са законно придобити или не. Доколкото знам, тече прокурорска проверка, която ще го установи. Всеки един подобен казус създава обществен шум - любопитство, недоволство. Каква ще бъде реакцията на господин Цветанов не мога да коментирам, той не е в България\". Така коментира вицепремиерът и министър на отбраната Красимир Каракачанов скандала с апартаментите на властта в предаването \"Лице в лице\" по Би Ти Ви. Според него политиката няма как да не понася щети заради този скандал. \"Така поставено началото на предизборната кампания според мен е ясно, че тази кампания ще е мътна и кървава, подобна на много други, предимно с удари под кръста и компромати, но за съжаление това е българският политически манталитет. Опонентите се възползват от това. Например, на конгреса на ВМРО не се чуха посланията, програмите за евроизборите, всичко се концентрира върху този скандал\", каза Каракачанов.  Той заяви, че не е говорил с премиера Борисов по този въпрос. За оставките смята, че те са уместни. \"Това е въпрос на лично решение и преценка\", заяви Каракачанов.  На въпроса ще има ли проблем със събирането на кворум без Цветан Цветанов, министърът отговори: \"Парламентарният механизъм за събиране на кворум ще забуксува без Цветанов. Цялата тази енергия, която той употребява в парламента, ако тя отсъства, поне в началото ще има клатушкане\". Относно версията за \"приятелския огън\" - той заяви, че е възможно. \"България е малка държава, няма как нещата да не излязат. Всяко нещо, което изглежда най-малкото странно, е хубаво човекът, който го е предизвикал, да даде отговор на въпроса\".  \"Когато всички искаха оставката на Валери Симеонов, аз не му я поисках. Защо мисли, че не съм осъзнавал, че не е по-добре за моя личен рейтинг да му кажа отивай си, но го защитих като партньор. Ако той ме беше поканил на неговия конгрес, аз щях да отида. Защо той не дойде, питайте него\", заяви вицепремиерът. \"Аз искам всички да се явим заедно на изборите - НФСБ, Атака, ВМРО. Има още малко време до регистрацията на партиите. Аз го казах и сега го повтарям: Вратата до последно ще бъде отворена да се явим заедно. Ние издигаме господин Джамбазки, господин Симеонов беше издигнат от НФСБ, ако и Атака издигнат свой кандидат, да направим едни вътрешни избори. Фактът, че не се случиха тези вътрешни избори, е показателен. Ако две от трите партии се явят заедно, това ще е краят на коалицията и разсъждавам така, ако не можем всички заедно, то всеки да се яви поотделно\", каза още Каракачанов.  За бежанските лагери той смята, че мнозина са се уплашили, защото мнозина политици са опитали да спекулират с тази тема. ", "date": "2019.03.25", "title": "Каракачанов: С това начало предизборната кампания ще бъде мътна и кървава"}
{"url": "https://www.24chasa.bg/novini/article/7364220", "text": "Гражданите трябва да извадят душата на този, който смени името на Македония, казвал като опозиционер катдитатът за президент на управляващата коалиция Стево Пендаровски, съобщи БТА. В социалните мрежи в Северна Македония се разпространява видео изявление на Пендаровски, в което той, докато е бил в опозиция, твърди, че гражданите трябва да \"вземат мярката\" на този, който смени името на държавата, според македонските сайтове. \"Имахме 600 разговора за името. Ще смениш името и никой няма да знае и утре ще се наричаме не знам как. Е, не може. В този момент, казвам ви, всичките десетки и десетки хиляди хора през май, и всички свободолюбиви граждани, колкото и да звучи като фраза, ще му извадят душата на този, който евентуално би подписал това. Няма да го оставят в креслото, в което е седнал. Не се съмнявам, мисля, че няма шанс за нещо такова, а и ако има, в интерес на общото ни бъдеще трябва да му вземем мярката на този човек и на тези хора\", е казвал като опозиционер Стево Пендаровски. Пендаровски е предложен за кандидат за президент на Северна Македония от СДСМ, партията, която смени името на страната, напомня вестник \"Република\".", "date": "2019.03.25", "title": "Пендаровски: Хората да вадят душата на който смени името на Македония (Видео)"}
{"url": "https://www.24chasa.bg/novini/article/7364256", "text": "Британската премиерка Тереза Мей вероятно ще подложи сделката си за Брекзит на трето гласуване в парламента утре, предаде Ройтерс, като се позова на местни медии. Камарата на общините отхвърли договореното от Мей споразумение с голямо мнозинство при предишните два вота - през януари и по-рано този месец. Това доведе до отлагане на планираното за 29 март излизане на Великобритания от Европейския съюз, информира БТА. Политическият кореспондент на телевизия Ай Ти Ви съобщи, че британската премиерка засега предвижда долната камара на парламента да се произнесе за трети път по сделката утре. Разговорите по въпроса обаче продължават. Заместник-политическият редактор на в. \"Дейли телеграф\" потвърди, че Мей \"е дала силни индикации на кабинета, че гласуването (на споразумението) за Брекзит ще се състои във вторник\".", "date": "2019.03.25", "title": "Мей вероятно ще подложи сделката си за Брекзит на трето гласуване утре"}
{"url": "https://www.24chasa.bg/novini/article/7362847", "text": "И малките централи с мощност от 1 и над 1 мегават ще продават тока си на борсата. Това предвиждат промени в Закона за енергетиката, внесени от депутатите от ГЕРБ Делян Добрев и Валентин Николов. В момента на свободния пазар се търгува електроенергията на всички производители с мощност над 4 мегавата. С предложените промени на борсата излизат и малките ВЕИ централи, чийто ток сега задължително се изкупува от НЕК на преференциални цени. След промените разликата от пазарната цена и преференциалната ще им се плаща като премии. Мотивът за промените е, че ще се увеличи ликвидността на енергийната борса, като там ще има ток от още 12 когенерации с обща мощност 27,6 мегавата и на 360 ВЕИ централи с мощност 723 мегавата. Това ще осигури допълнителни 1,5 млн. мегаватчаса, което е към 5% от произведената електроенергия на годишна база, заяви Делян Добрев. На преференциални цени остават само най-малките централи, които са около 10% от инсталираните мощности в държавата. Другата промяна дава право на КЕВР да променя тарифи във всеки момент, в който се променят котировките на някой от ценообразуващите елементи. Например промяна при газа дава отражение на цената на парното, на тока от когенерации и на таксата “задължения към обществото”. В момента законът позволява цени да се сменят на три месеца. Новите текстове предвиждат още изграждане или модернизиране на централа за комбинирано производство на тои топлинна енергия, чието производство се изкупува по преференциални цени, да става след конкурс. Това ще става, ако преференциалната цени не надвишава одобрения от ЕК бюджет за подпомагане на когенерациите. Добрев пояснява, че в момента се чака нотификация от ЕК за държавната помощ за тока на тецовете, които произвеждат топлинна енергия по високоефективен способ. Брюксел казва, че ще одобри около 300 млн. лв. добавки, но при условие, че не се прибавят нови мощности. Затова се въвежда и условието нова ТЕЦ да се прави само ако е изведена от експлоатация стара. Въвежда се правото на клиент с мощност 10 и над 10 киловата да поиска да му монтират умен електромер, който да показва данни в реално време. Това е за сметка на клиента, за да не се натоварват ерепетата с разходи, които ще бъдат калкулирани в цената на тока за бита. В момента търговците продават ток, но разбират какво са продали 8 дни след доставката дори ерепетата имат право на корекция до 30 дни. “Когато търговците продават, не знаят дали предприятието работи. Това вкарва клиентите в дисбаланс - при излишък да продават по 1 лев на мегаватчас, а при недостиг да броят и до 1000 лв., казва Добрев. Според него, когато има данни в реално време от електромера, всеки може да планира консумацията. Друга промяна е, че КЕВР трябва да определя квота на тока за регулирания пазар не годишно, а месечно. Това щяло да доведе до по-голяма прогнозируемост на пазара.", "date": "2019.03.25", "title": "Изкарват на борсата 90% от тока, който се произвежда"}
{"url": "https://www.24chasa.bg/novini/article/7364283", "text": "Твърдо отстояваната позиция на България е за приемане на общоевропейско решение за убежището. Вътрешният министър Младен Маринов поясни, че то гарантира солидарност от страните, които не са на първа линия, при евентуална мигрантска криза, съобщиха от МВР. Провеждането на процедура за подготовка на площадки за временни кризисни центрове е част от стратегията за справяне с кризи при евентуална мигрантска вълна – подчерта министърът на вътрешните работи. Той припомни, че за тази цел на България, като важна външна граница на ЕС, Европейската комисия отпусна 160 млн. евро. С част от тези средства имаме ангажимент да изградим кризисни центрове в зоните на регионалните дирекции „Гранична полиция“ – уточни Маринов, подчертавайки, че дейностите са елемент от готовността за своевременни действия при кризи, свързани с миграционен натиск, за да не бъде допусната ситуацията от 2014-2015 г. Той призова да няма заиграване със страховете на хората и категорично подчерта, че не става дума за настаняване на мигранти, връщани от Западна Европа. Министър Маринов посочи, че към момента в ЕС действа Регламента Дъблин, но се работи по общо решение за политиката по убежище на Съюза. В това общо решение се обсъждат седем акта. Твърдо отстояваната от България позиция, каквато поддържат и Гърция, Малта, Кипър, Италия, е категорично общо решение в пакет, за да можем да гарантираме при евентуална криза освен отговорност и солидарност от страните, които не са на първа линия. В този контекст министър-председателят Бойко Борисов проведе разговор с вътрешния министър на Германия Зеехофер и потвърди, че България държи на тази позиция и на това да гарантира сигурността на гражданите си – допълни вътрешният министър.", "date": "2019.03.25", "title": "Твърдата позиция на България е за приемане на общоевропейско решение за убежището"}
{"url": "https://www.24chasa.bg/novini/article/7364143", "text": "Президентът на Украйна Петро Порошенко е обвинен в убийството на собствения си брат Михаил, пишат руски медии. Те разказват за различни корупционни схеми в бизнеса на президента и вероятната му съпричастност в поръчкови убийства, включително и на по-големия му брат. Според официалната версия роднината на украинския лидер е починал при катастрофа през 1997 г., твърди \"Комсомолская правда\". Разследване на журналистите от украинския телевизионен канал “1 + 1” установило, че сегашният държавен глава може да е замесен в убийството на брат му Михаил Порошенко. Опозиционният молдовски политик Ренато Усатий заяви пред представители на медиите, че братът на украинския лидер бил убит. Според него мъжът е бил удавен и  \"докаран мъртъв в Кишинев\".  Като доказателство за думите си Усатий предостави на журналистите копие от решението на прокуратурата от 1 октомври 2012 г., според което Порошенко „организира редица организирани престъпни групи, които са извършили редица особено тежки престъпления на територията на Молдова от 1996 до 2004 г.“. Става дума за измами в особено големи размери и грабежи. В допълнение документът потвърждавал участието на сегашния президент на Украйна в евентуалната организация на убийството на Михаил Порошенко. Семейството на Порошенко обаче разпространяваше други версии за смъртта на Михаил - от авиокатастрофа до удавяне в курорт. Последните документи, разпространени от тв канала “1 + 1”, хвърлят светлина и на загадъчното убийство с брадва на бизнесмена Константин Шупарски, на съпругата и дъщеря му. Новият скандал около Порошенко се разгаря ден след като бе съобщено, че антикорупционни спецслужби в САЩ и ЕС започват разследвания на близкото му обкръжение. Предполага се, че до деня на президентските избори в Украйна на 31 март ще гърмят още скандали. \"Комсомолская правда\" отбелязва, че това не е първото журналистическо разследване срещу Порошенко. По-рано в Украйна беше публикуван компрометиращ материал за обкръжението на политик, възползващо се от доставките за армията.", "date": "2019.03.25", "title": "Руски медии: Порошенко е обвинен в братоубийство (Видео)"}
{"url": "https://www.24chasa.bg/novini/article/7364235", "text": "Певецът, автор на песни и продуцент Скот Уокър, прочул се като част от поп групата \"Уокър брадърс\", почина на 76-годишна възраст, предаде Асошиейтед прес, цитирана от БТА. \"Уокър брадърс\" се прочуват през 60-те години на миналия век с хитове, сред които \"The Sun Ain't Gonna Shine Anymore\" и \"Make It Easy on Yourself.\" Скот Уокър впоследствие продуцира множество песни, филмова музика и самостоятелни албуми. Роден в Охайо, САЩ, през 1943 г. като Ноел Скот Енджъл, Скот Уокър започва кариерата си като студиен басист. Музикантът променя името си, когато се присъединява към \"Уокър брадърс\", и се премества в Лондон. Впоследствие Скот Уокър получава британско поданство. \"Уокър брадърс\" се радват на огромна популярност във Великобритания по времето, когато на музикалната сцена в страната доминират \"Бийтълс\" и \"Ролинг стоунс\". Хитовете на поп групата жънат успехи и в САЩ. Скот Уокър напуска формацията, когато \"Уокър брадърс\" са близо до върха във финансово отношение, за да преследва самостоятелна кариера. Като солов изпълнител Уокър издава множество добре приети албуми. Музикантът се присъединява отново към \"Уокър брадърс\" за последен съвместен албум през 80-те години на миналия век. Скот Уокър е продуцирал многобройни проекти на други изпълнители и е считан за влиятелна фигура в света на музиката. Отдавайки почит към музиканта, фронтменът на британската група \"Рейдиохед\" Том Йорк пише в Туитър: \"Вестта за кончината на Скот Уокър ме натъжи. Той оказа голямо влияние върху \"Рейдиохед\" и върху мен самия, показвайки ми как да използвам гласа си и думите\". \"Скот Уокър беше абсолютен музикален гений\", гласи посланието в Инстаграм на певеца и музикант Марк Алмънд от \"Софт сел\". ", "date": "2019.03.25", "title": "Почина легендарният рок идол Скот Уокър (Видео)"}
{"url": "https://www.24chasa.bg/novini/article/7364312", "text": "Посланикът на Палестина в Румъния Фуад Кокали изрази днес изненада от изявлението на премиера Виорика Дънчила за преместване на румънското посолство в Израел от Тел Авив в Йерусалим. Посланикът заяви, че не вярва това да е позицията на Румъния, съобщава информационният сайт Зиаре, цитиран от БТА. \"Бяхме изненадани от изявлението на премиера Дънчила, направено на среща на Американско-израелския комитет по обществени отношения в САЩ (...) Мисля, че това не е позицията на Румъния и че противоречи на международните норми и на международното право\", каза посланикът. \"Проблемът е деликатен за палестинците, арабите, мюсюлманите, а госпожа Дънчила опитва да играе игра, която не умее. Става дума за предизборната кампания в Израел, а тя (Дънчила - бел. ред.) иска да подкрепи Нетаняху, но това не е начинът да го направи\", коментира посланикът пред телевизия Реалитатя. Той допълни, че е поискал среща с министъра на външните работи Теодор Мелешкану, за да обсъдят въпроса. Запитан какви ще бъдат последиците от изявлението на Дънчила, посланикът каза, че такива вече има и даде пример с отмененото посещение в Букурещ на краля на Йордания Абдула Втори. Посланикът отбеляза, че палестинците подкрепят Румъния в кандидатурата й за нов мандат на непостоянен член на Съвета за сигурност на ООН. \"(...) обещахме да подкрепяме страната да получи мандат, но мисля, че Дънчила унищожава надеждите на Румъния да стане членка на Съвета за сигурност\", коментира Фуад Кокали.", "date": "2019.03.25", "title": "Посланикът на Палестина в Букурещ: Дънчила опитва да играе игра, която не умее"}
{"url": "https://www.24chasa.bg/novini/article/7364341", "text": "Самолет на компанията \"Бритиш Еъруейз\", който трябваше да лети до Дюселдорф, кацна в Единбург по погрешка, съобщава Би Би Си. Причината за кардиналната грешка е в неправилно подаване на документацията на полета. Пътниците осъзнали, че не са там, закъдето са тръгнали, чак след като кацнали и чули, че ги приветстват с добре дошли в Единбург,  Полетът е бил пренасочен и по-късно машината е кацнала в Дюселдорф. От авиокомпанията разследват случая. \"Извинихме се на нашите клиенти за това прекъсване на тяхното пътуване и ще се свържем с всеки индивидуално\", посочиха в официална позиция от \"Бритиш Еъруейз\". Все още не е ясно какъв е бил броят на засегнатите от грешката пътници. От компанията допълниха, че объркването не идва от пилота и че той е поел по курса към Шотландия, след като от въздушния контрол са му дали тези указания. Някои от пътуващите се оплакаха в \"Туитър\".", "date": "2019.03.25", "title": "Самолет за Германия кацна по погрешка в Шотландия, пътниците изумени"}
{"url": "https://www.24chasa.bg/novini/article/7364349", "text": "Вук Драшкович, бивш вицепремиер в СР Югославия и бивш външен министър на държавната общност Сърбия и Черна гора, лидер на Сръбското движение за обновление, заяви днес, че войната с НАТО през 1999 г. безспорно би била избегната, ако бе подписан договорът в Рамбуйе за Косово. В интервю за сръбския вестник \"Блиц\" по повод 20-ата годишнина от въздушните нападения на НАТО срещу тогавашна СР Югославия Драшкович казва, че ако президентът Слободан Милошевич бе приел първата версия на предложения договор, \"албанците щяха да бъдат притискани от Запада, докато не го приемат. Но Милошевич отхвърли договора\". Драшкович казва, че косовските албанци отстъпили, тъй като не искали \"да бъдат пречка за бомбардирането\", след което в Белград дошъл американският дипломат Ричард Холбрук, който предлагал на Милошевич \"писмени гаранции, че Косово ще остане в Сърбия\". \"Той отхвърли това, след което Холбрук го попита: знаете ли какво следва? Милошевич хладнокръвно му отговори: знам, ще ни бомбардирате\", напомня Драшкович. Според него Милошевич не искал да бъде постигнат договор, а \"само се правел, че го иска\". Драшкович прави оценката, че до нападенията на НАТО нямало да се стигне, ако договорът в Рамбуйе бе подписан. \"Едно е сигурно - нямаше да има бомбардировки на НАТО и вероятно днес Косово щеше да има статут на автономия, а не на независима държава\", подчертава Драшкович. Запитан научил ли е по-късно нещо за този период и за войната, което не е знаел по онова време, Драшкович отговаря, че не знаел, че са убивани албански цивилни и телата им били \"пренасяни тайно в Сърбия и тайно погребвани в полицейски бази в Белград, в реки и езера\".", "date": "2019.03.25", "title": "Вук Драшкович: Атаките на НАТО над Югославия можеха да бъдат избегнати"}
{"url": "https://www.24chasa.bg/novini/article/7364363", "text": "Вицепремиерът по обществения ред и сигурността, министър на отбраната и председател на ВМРО - БНД Красимир Каракачанов свиква утре - 26 март, кръгла маса за Концепцията за интеграция на ромите, съобщиха от пресцентъра на партията. Дискусията ще започне в 14.00 часа в Гранитната зала на Министерски съвет, уточни БТА. Каракчанов е поканил общественици, интелектуалци и представители на гражданското общество, за да чуе тяхната позиция за мерките, които държавата трябва да предприеме за справяне с проблема с маргинализираните цигански общности. След предварителна съгласувателна процедура с министерствата, вицепремиерът иска да чуе и хората, които формират обществените нагласи и имат своята професионална ангажираност и тежест в областите, в които работят и са лидери на мнение. На разговора са поканени професори, академици, интелектуалци, артисти, представители на НПО-та, журналисти и граждани. Преди два месеца Красимир Каракачанов представи пред обществото Концепция за промени в политиката за интеграция на циганския /ромския/ етнос в Република България и мерките за реализацията им. Тогава той заяви, че ако концепцията не се реализира, ВМРО няма място в управлението на държавата. От ВМРО посочват, че депутатите от партията са направили първите законодателни инициативи за интегриране на концепцията в законодателството и са предложили промени, които да обвържат изплащането на социални помощи с ограмотяване, повишаване на трудовата квалификация и социализацията. По места общинските съветници и кметове на ВМРО са направили нужните стъпки за описване на незаконните постройки и започване на процедура за премахване на гетата, отбелязват от пресцентъра.", "date": "2019.03.25", "title": "Каракачанов свиква кръгла маса за интеграция на ромите"}
{"url": "https://www.24chasa.bg/novini/article/7364352", "text": "Зам.-министър Десислава Ахладова е била назначена като временно изпълняващ министър на правосъдието, потвърдиха за \"24 часа\" от институцията. Ахладова ще е на поста, докато Народното събрание гласува оставка на Цецка Цачева. След това се очаква кабинетът да предложи титулярен министър на правосъдието.  Цачева подаде оставка в събота заради скандал с купен от нея апартамент в столичния кв. \"Изток\". Ахладова е един от тримата заместници на Цачева. Тя е бивша съдийка. В политиката влезе от шефското място в административния съд в Перник. Преди това е била 3 г. и началник на районния съд в миньорския град. Като зам.-министър отговаряше за дирекциите “Българско гражданство“, „Взаимодействие със съдебната власт“, Агенция по вписванията, Централния регистър на особените залози и др.", "date": "2019.03.25", "title": "Десислава Ахладова ще замества Цачева като и.д. правосъден министър"}
{"url": "https://www.24chasa.bg/novini/article/7364378", "text": "След взети от ОДБХ-Ямбол и изследвани проби в Националната референтна лаборатория към Националния диагностичен научноизследователски ветеринарномедицински институт (НДНИВМИ), се констатира наличие на Мукозна болест по говедата и Пастьорелоза в няколко регистрирани животновъдни обекта в област Ямбол. Поставянето на диагнозата е в резултат на посещение на обектите от страна на епизоотолога на областната структура на Българската агенция по безопасност на храните (БАБХ). Това съобщиха от Министерството на земеделието, храните и горите. Обектите са посетени на място и е установено, че не се полагат адекватни грижи за животните, поради което са се проявили и констатираните заболявания. В тях е наблюдавана смъртност при животните, за която ОДБХ-Ямбол е взела мерки веднага след като е била сигнализирана. Контролните органи на БАБХ удостоверяват, че в единия от случаите не е спазена процедурата за уведомяване на официалните власти при съмнение за заразна болест по животните – ОДБХ-Ямбол е получила сигнала със забавяне и от странични лица, не от самия животновъд или от регистрирания ветеринарен лекар. Държавната програма за профилактика и борба срещу болестите по животните предвижда мерки срещу тези заболявания, които са за сметка на техните стопани. За целта те следва да се обърнат към регистрираните ветеринарни лекари, с които са сключили договор за обслужване на фермите им. БАБХ напомня, че адекватното хранене и поддържането на животните в добро здраве са основни аспекти на хуманното отношение към животните.", "date": "2019.03.25", "title": "Бактериални и вирусни болести по животните регистрирани в Ямболска област"}
{"url": "https://www.24chasa.bg/novini/article/7364382", "text": "Два екипа медици ще обслужват спешното отделение в многопрофилната болница за активно лечение в Добрич в следобедните часове, през нощта и в почивните и празнични дни, съобщи изпълнителният директор д-р Светозар Байчев. В делничните дни предиобед в отделението работи само един екип. През този период на деня пациентите могат да потърсят помощ от личните си лекари или в диагностично-консултативните центрове,  обясни д-р Байчев. Причината е, че са напуснали около 10 медецински сестри. Ще се разчита и на лекари специализанти, които пък ще разчитат на екипите в отделенията. На медицински съвет в болницата ще бъдат обсъдени проблемите. Директорът на добричката болница съобщи още, че 8-те операционни медицински сестри, които подадоха молби за напускане, са ги оттеглили. „Държавните болници са превърнати в донори за частните. Ние не можем да предоставим заплащане като тяхното и поради тази причина много кадри отиват при тях. Не се предвижда увеличение на работните заплати, тъй като не разполагаме с необходимия финансов ресурс”, заяви още д-р Байчев.", "date": "2019.03.25", "title": "Спешното отделение в Добрич – със съкратени екипи"}
{"url": "https://www.24chasa.bg/novini/article/7364380", "text": "Районният съд в Елхово задържа под стража Георги С. и Румен Д., обвинени в  , община Елхово, съобщиха от Бургаската апелативна прокуратура. На 23 януари, 2019 г. двамата грабители нападнали лекар, който практикувал в селските райони и го пребили. После задигнали чантичка, в която имало документи, два златни медальона, златна гривна, два мобилни телефона и 7090 лева. Според прокуратурата може да се направи обосновано предположение, че Георги С. и Румен Д. са извършили престъплението, в което са обвинени. Представителят на държавното обвинение е категоричен, че задържаните могат да се укрият или да извършат ново престъпление, ако са на свобода. Съдът прие мотивите на прокуратурата и задържа под стража двамата обвиняеми. Определението на съда в Елхово може да бъде обжалвано пред окръжни магистрати в Ямбол.", "date": "2019.03.25", "title": "Постоянен арест за двама, набили и ограбили лекар в Бояново"}
{"url": "https://www.24chasa.bg/novini/article/7363947", "text": "Президентът Румен Радев пристигна в Египет, където ще бъде на официално посещение до 27 март по покана на колегата си Абдел Фатах ас Сиси. Радев ще разговаря утре с египетския президент в двореца \"Ал Итихадия\" в Кайро, където той и съпругата му Десислава Радева ще бъдат посрещнати с официална церемония от Абдел Фатах ас Сиси и съпругата му Интисар ас Сиси. Румен Радев ще има среща \"на четири очи\" със своя колега, след което двамата държавни глави ще ръководят пленарните разговори между официалните делегации на България и Египет, информира БТА. Водената от българския държавен глава делегация включва представители на различни институции, както и на близо 30 български фирми от отбранителната индустрия, земеделието и производството на храни, машиностроенето, високотехнологични компании и компании в сферата на туризма, които ще обсъдят със свои партньори от Египет реализацията на общи проекти.", "date": "2019.03.25", "title": "Президентът Румен Радев пристигна в Египет"}
{"url": "https://www.24chasa.bg/novini/article/7364401", "text": "Съдебното сътрудничество между страните в Европейския съюз беше тема на поредната среща с ученици, организирана в Окръжния съд в Добрич. В ролята на преподавател влезе председателят на съда Галатея Ханджиева, която обясни как националните съдилища си сътрудничат по граждански, търговски и наказателни дела. Младежите научиха в какви случаи се прилагат европейските заповеди за арест, за запор на банкови сметки, за плащане, а също, че са разработени механизми за взаимно признаване на финансови санкции и на мерките за осигуряване на защита. Съдия Ханджиева даде пример от своята съдебна практика за осъществено сътрудничество с полски съд при събиране на доказателства по иск за установяване на произход. Тя разказа на учениците и как след издадена от Окръжния съд eвропейска заповед за арест е открит, върнат в страната ни и осъден подсъдим, опитал да се укрие от правосъдието. Учениците се интересуваха защо осъдените в чужбина имат право да излежат присъдите си у нас и в коя държава се гледат делата за развод между смесени двойки. Интерес предизвика и дело, гледано в Окръжния съд, за признаване на глоба, наложена в Германия на жена от Добрич за това, че два пъти е ползвала обществен транспорт без да перфорира билета си. Урокът беше представен пред ученици от професионалните гимназии „Проф. д-р Георги Павлов“ и „М. В. Ломоносов“, които са включени образователната програма „Съдебната власт - информиран избор и гражданско доверие. Отворени съдилища и прокуратури\".", "date": "2019.03.25", "title": "Съдии обучават ученици в Добрич"}
{"url": "https://www.24chasa.bg/novini/article/7363974", "text": "Служители на Девето РУ задържаха непълнолетен крадец, съобщиха от пресцентъра на МВР. Разследването стартирало през октомври миналата година, когато в районното управление е било съобщено, че от строителен обект в ж.к. \"Люлин\" е извършена кражба. При огледа е установено, че в обекта е проникнато чрез срязване на оградна мрежа и са откраднати 30 кофражни платна. В резултат на предприетите оперативно- издирвателни действия е установен и задържан извършителят на деянието - 16-годишен столичанин, който според първоначалните данни бил подпомаган от двама малолетни съучастници. След доклад на събраните материали в Софийска районна прокуратура младежът е привлечен като обвиняем. Наложена му е мярка за неотклонение надзор на инспектор от Детска педагогическа стая.", "date": "2019.03.25", "title": "Разкриха непълнолетен крадец на кофражни платна от строеж в София"}
{"url": "https://www.24chasa.bg/novini/article/7364004", "text": "Вицепрезидентът Илияна Йотова се срещна с представители на Националната комисия за надзор на Китайската народна република, чиято основна функция е борбата с корупцията. Това съобщиха от прессекретариата на президентството и уточниха, че срещата се е състояла на \"Дондуков\" 2. От 2012 г. насам в Китай има 500 доказани случая на корупция сред висши държавни ръководители. Общо било мнението, че без активното участие на гражданите борбата с корупцията не би била успешна. На срещата били подчертани традиционно добрите отношения между двете държави и двата народа. Тази година България и Китай отбелязват 70 години от установяването на дипломатически отношения помежду си.", "date": "2019.03.25", "title": "Йотова се срещна с представители на Националната комисия за надзор от Китай"}
{"url": "https://www.24chasa.bg/novini/article/7363998", "text": "30-годишен димитровградчанин е задържан за палеж на автомобил. Сигнал за пожара е подаден вчера в 1 часа, информират от МВР. Незабавно към мястото са изпратени екипи, които загасили пламъците. Колата - товарен \"Мерцедес\", собственост на 50-годишна жителка на с. Крум, е изгоряла напълно. На произшествието полицаите са открили пластмасова туба с мирис на петролен продукт. В хода на издирвателните действия е установен и задържан извършителят, който си признал за извършеното престъпление. Работата по документиране на случая продължава.", "date": "2019.03.25", "title": "Арестуваха 30-годишен за палеж на кола в Хасковско"}
{"url": "https://www.24chasa.bg/novini/article/7363987", "text": "Противодействие на тероризма и наказателноправни въпроси от взаимен интерес са били част от темите, които са обсъдили турският главен прокурор Мехмет Акарджа на срещата с българския главен прокурор Сотир Цацаров, информираха от пресцентъра на прокуратурата. Делегация, водена от Мехмет Акарджа, е на двудневно официално посещение в България. В състава й са включени Илкнур Алтънташ - старши прокурор, отговорен за международните отношения и Салих Чимен - старши прокурор.", "date": "2019.03.25", "title": "Цацаров и турският му колега говориха за противодействието на тероризма"}
{"url": "https://www.24chasa.bg/novini/article/7364000", "text": "Мнозина празнуват превземането на последната контролирана от \"Ислямска държава\" територия в Източна Сирия - но какво следва? Поражението на ИД в Източна Сирия ознаменува краят на самопровъзгласения й халифат, който някога се простираше от разкъсаната от война страна до съседен Иран. Експерти обаче побързаха да посочат, че екстремистката група може да се появи отново, пише ДПА, цитирана от БТА. \"Факторите, които доведоха до възхода на \"Ислямска държава\", все още са налице: слабо правителство в Ирак, жестокост срещу местни общности, джихадистка идеология и правителствената корупция\", казва Фирас Модад, анализатор от лондонския център за анализи \"Маркит\". Той очаква групата да се появи отново през следващите пет години, ако не и по-рано. \"Само въпрос на време е да я видим отново\", каза Модад пред ДПА. Сирийските демократични сили (СДС), водената от кюрдите бунтовническа група, която е съюзник на САЩ, обяви в събота, че е установила пълен контрол над село Багуз - последния район в богатата на енергоносители Източна Сирия, която някога се намираше под контрола на \"Ислямска държава\". Все още има екстремисти от \"Ислямска държава\" в разпръснати райони в Ирак и пустинен район в Централна Сирия. Скоро след победата си в събота, дори СДС предупредиха, че битката не е приключила окончателно. \"Това не значи, че сме сложили край на тероризма и на Даеш\", заяви Абдел Карим Юмер, шеф на отдела за външни отношения на СДС, използвайки арабското название на ИД. \"Даеш все още има спящи клетки и тяхната идеология все още е жива в районите, които те управляваха в продължение на години\", предупреди той. Рияд Кахуаджи, основател на базираната в Дубай организация Институт за военни анализи на Близкия изток и Залива, също очаква екстремистите да се прикрият и да се пръснат в спящи клетки. \"Докато конфликтът в Сирия не бъде разрешен и не бъде решен проблемът с верско-политическото разделение в Ирак, ще продължи да има благодатна почва ИД да оцелее, да действа по границата между Сирия и Ирак и може би да се завърне с пълна сила\", каза той. \"Липсата на строги мерки в областта на сигурността, икономиките на черния пазар и религиозната поляризация\" в Ирак и Сирия правят завръщането по-вероятно, съгласи се Арон Лунд, експерт на мозъчния тръст Фондация \"Сенчъри\". През 2014 г. групата превзе големи райони в двете страни и обяви така наречения си халифат под ръководството на Абу Бакр ал Багдади, който не се знае къде се намира. През последвалите години в редиците на групировката се вляха местни и чуждестранни бойци. Въпреки това прегрупирането може да не е толкова лесно, колкото беше преди пет години. \"Групата ще се сблъска с някои трудности при изпълнение на тази задача, тъй като не може много да разчита на добро отношение от страна на хората, които бяха готови да я подкрепят през 2014 г., защото те видяха докъде доведе това\", заяви Лунд в имейл. Какво ще се случи след поражението на групировката в Източна Сирия зависи от няколко фактора, включително изтеглянето на САЩ от страната. В края на 2015 г. САЩ заявиха, че изпращат 50 бойци от специалните сили в Сирия като част от усилията да подкрепят борбата срещу \"Ислямска държава\". Решението беше взето една година, след като водената от САЩ коалиция започна кампания на въздушни удари срещу екстремистката група и скоро след като влиятелната сирийска кюрдска милиция и някои арабски бунтовнически групи създадоха силите на СДС, за да се борят срещу ИД. Впоследствие броят на американските военни от сухопътните части в Сирия достигна 2000. Но през декември президентът на САЩ Доналд Тръмп заяви, че ще изтегли всички американски военни от Сирия, предизвиквайки критики от кюрдските си съюзници там. В един момент той беше заявил, че \"Ислямска държава\" е била \"разгромена\" в Сирия, но по-късно се коригира и каза: \"до голяма степен разгромена\". \"Един от най-важните фактори е какво ще се случи, когато САЩ се изтеглят от Сирия. Сирийските демократични сили няма да могат да оцелеят като самостоятелна организация\", казва Лунд. \"Въпросът сега е какво ще се случи с техните (на СДС) райони - може би Турция ще вземе някои, може би те ще сключат сделка със (сирийския президент Башар) Асад и руснаците, за да предадат някои\", добави той. Тогава ситуацията \"може много да се обърка\", предупреди той. Всеки вакуум във властта ще създаде и ново пространство за прегрупиране на \"Ислямска държава\".", "date": "2019.03.25", "title": "Заплахата от \"Ислямска държава\" остава въпреки разгрома й в Сирия"}
{"url": "https://www.24chasa.bg/novini/article/7364019", "text": "Европейската комисия е приключила с подготовката си за евентуален Брекзит без сделка, предаде Франс прес. Агенцията се позовава на изявление на ЕК, в което се посочва, че възможността за напускане на Великобритания без споразумение на 12 април става все по-вероятна, информира БТА. Комисията направи това си изявление в началото на една решаваща седмица за британския премиер Тереза Мей, която успя миналата седмица да се договори с ЕС за краткосрочно отлагане на Брекзит за 12 април, отбелязва Франс прес.", "date": "2019.03.25", "title": "ЕК е приключила с подготовката си за евентуален Брекзит без сделка"}
{"url": "https://www.24chasa.bg/novini/article/7364020", "text": "Европейската комисия предупреди днес, че ако Великобритания напусне ЕС без споразумение, преминаването на границата между Общността и Обединеното кралство може да бъде затруднено след 12 април, предаде БТА. Отбелязва се, че ЕС е предприел всички необходими мерки за избягване на допълнителните затруднения, но при подобно развитие ще бъдат въведени незабавно задълбочени митнически и паспортни проверки. Уточнява се, че това неминуемо би довело до значително удължаване на времето за пресичане на границата между ЕС и Великобритания. Комисията допълва, че все още не са приети мерките, свързани с бюджета на ЕС и визите за британски граждани. ЕК изразява очакването тези мерки да бъдат приети навреме, след като се изяснят намеренията на Лондон.", "date": "2019.03.25", "title": "ЕК: Може да има затруднения по границата на ЕС, ако Великобритания напусне без споразумение"}
{"url": "https://www.24chasa.bg/novini/article/7364056", "text": "Заявленията за издаване на Европейски здравноосигурителни карти не могат да се верифицират и процесът по издаването на картите ще се забави. Причините са технически и независещи от НЗОК, съобщиха от пресцентъра на Касата. Създадена е организация районните здравноосигурителни каси да обработват заявленията при пълен работен капацитет, за да се преодолее забавянето. При необходимост гражданите могат да се обърнат към РЗОК за издаване на удостоверение, временно заместващо ЕЗОК, което важи за срок от 2 месеца. НЗОК поднася извинения на гражданите за причиненото неудобство.", "date": "2019.03.25", "title": "НЗОК: Издаването на Европейски здравноосигурителни карти се забавя по технически причини"}
{"url": "https://www.24chasa.bg/novini/article/7364059", "text": "Румънските власти разкриха тези дни в източния окръг Тулча второто по обем количество наркотици, залавяно в страната. Това заяви днес министърът на вътрешните работи Кармен Дан при представяне на равносметка за работата на румънската полиция през 2018 г., съобщава Аджерпрес. Кармен Дан коментира откритите на 23 март т.г. над 800 килограма кокаин в преобърната моторна лодка на плаж между селищата Сфънту Георге и Сулина, информира БТА. Наркотиците били опаковани в 36 пакета, а според оценки на властите стойността им възлиза на неколкостотин милиона евро. Министърът на вътрешните работи уточни, че с този случай се занимава Дирекцията за разследване на престъпленията на организираната престъпност и тероризма. \"Радваме се, че все пак това е разкритие, което, ако не се лъжа, е второто най-голямо количество наркотици, залавяно в Румъния\", заяви Кармен Дан.", "date": "2019.03.25", "title": "Откриха 800 кг кокаин в преобърната лодка на плаж в Румъния"}
{"url": "https://www.24chasa.bg/novini/article/7363526", "text": "Частните предприятия в Китай са изправени пред дисбаланси в своето иновативно развитие, като повечето от тях се фокусират върху продуктовите нововъведения, а не толкова върху управлението на персонала, услугите, пътища за финансиране и други аспекти на цялостния бизнес, се казва в нов доклад на „Делойте Китай\", посветен на корпоративното управление, информира  Според проучване на агенцията, 58,5% от частните китайски компании поставят основен акцент върху въвеждането на нови ключови технологии, които според тях ще им дадат най-големи конкурентни предимства както във вътрешен, така и в международен план. Едва 30,2% обаче се опитват да открият начини иновативни модели за управление на своя персонал, и само 15,1% правят нововъведения в услугите, които осигуряват, или начините, по които се финансират. „Иновативното развитие сред китайските частни компании е небалансирано. И точно тук се формира пропастта между тях и успешните транснационални корпорации\", коментира Джао Дзиен, старши партньор в програмата за най-добре управляваните компании на „Делойте\". Друг проблем е привличането и задържането на висококвалифицираните кадри. Според доклада, 35,3% от частните компании не плащат конкурентни заплати. Около 20% нямат добра система за оценка на професионалните качества или достатъчно силна корпоративна култура, която да задържа служителите им. За по-доброто разбиране и анализиране на цялостния управленски и операционен статус на китайските частни предприятия, „Делойте Китай\", заедно с Банката на Сингапур, Бизнес училището към Хонконгския университет за наука и технологии, китайското издание на „Харвард Бизнес Ривю\" и Шънджънската федерация на търговците, стартираха през август миналата година програмата за най-добре управляваните компании. Към момента тя е идентифицирала 23 подобни фирми, като критериите за оценка са тяхната стратегия, способности и ангажираност, и финансова устойчивост. Най-голям брой те са в Пекин и Шънджън, съответно с шест и пет подобни компании, сред които Skyworth Group Co Ltd, производителят на медицинско оборудване Shenzhen Mindray Bio-Medical Electronics Co Ltd и веригата ресторанти Haidilao International Holding Ltd. „Като цяло, частните компании в Китай се фокусират повече върху бизнеса, отколкото върху управлението и търсят бърз ръст, вместо устойчивост. Когато една компания стане достатъчно голяма, тя трябва да отчита устойчивостта на своите приходи и ръст, както и социалните си отговорности\", казва Уйлям Чоу, вицепрезидент на „Делойте Китай\". През последните години частните компании се оформиха като основният двигател на китайската икономика. Те осигуряват над 50% от приходите на страната и формират над 60% от БВП, инвестициите в дълготрайни активи и преките чуждестранни инвестиции. Над 80% от работните места в градовете и 90% от новооткритите позиции са в частния сектор.", "date": "2019.03.25", "title": "Доклад на „Делойте\": Частният сектор в Китай трябва да се фокусира върху иновациите в задържането на кадрите"}
{"url": "https://www.24chasa.bg/novini/article/7364072", "text": "Заседание на съвместната руско-турска група за стратегическо планиране ще се състои на 29 март в Турция, съобщиха пред ТАСС от пресслужбата на руското външно министерство. На 29 март е планирано заседание на съвместната група за стратегическо планиране в Турция, са уточнили от пресслужбата. Първоначално се планираше седмото заседание на тази група под председателството на министрите на външните работи на двете страни да се състои на 12 април, а по-късно то бе отложено за 18 март. Впоследствие министерството на външните работи на Турция съобщи за ново отлагане на посещението на руския министър на външните работи Сергей Лавров, предава БТА. в Турция. Визитата на външния министър на Русия Сергей Лавров в Анталия, където на 18 март 2019 г. трябваше да се състои заседание на руско-турската група за стратегическо планиране, е отложена, бе съобщено на 15 март в изявление на турското външно министерство, без да се уточняват причините за промяната. По-рано днес турският външен министър Мевлют Чавушоглу съобщи, че на 28 март ще проведе преговори с руския си колега Сергей Лавров в Анталия. /", "date": "2019.03.25", "title": "Заседание на руско-турската група за стратегическо планиране ще се състои\nна 29 март в Турция"}
{"url": "https://www.24chasa.bg/novini/article/7364065", "text": "Коалицията между десните и крайнодесните сили начело с партия \"Лига\" спечели вчера нова победа на регионални избори в Италия, предаде Франс прес, цитирана от БТА. Коалицията спечели изборите в Базиликата, Южна Италия - последен тест преди изборите за Европейски парламент на 26 май. Според резултатите от над 95 процента от избирателните секции кандидатът на коалицията, в която влиза \"Лига\" на вицепремиера Матео Салвини, \"Напред, Италия\" на бившия премиер Силвио Берлускони и други партии, печели 41,9 процента от гласовете. 19,2 процента от гласовете са за \"Лига\", а 8,9 процента - за \"Напред, Италия\". На национално ниво \"Лига\" управлява заедно с антисистемното Движение \"Пет звезди\", а \"Напред, Италия\" и други малки партии от коалицията между десните и крайнодесните са в опозиция. На местно ниво обаче в много градове и региони \"Лигата\" и \"Напред, Италия\" съхраниха съюза помежду си и спечелиха шест от последните седем регионални избори. Коалицията на лявоцентристките сили загуби региона въпреки добрия си резултат (33,3 процента от гласовете). Самостоятелно обаче Демократическата партия получи само 7,8 процента от гласовете на избирателите. Движението \"Пет звезди\" спечели 20,4 процента, но този резултат е далеч по-слаб от получените на парламентарните избори миналата година 44 процента. Следващото изпитание за политическите сили в Италия ще бъдат изборите за Европейски парламент на 26 май, отбелязва Франс прес. Към настоящия момент социологическите проучвания сочат, че на европейските избори най-много гласове ще събере \"Лигата\" (около 32 процента), следвана от Движението \"Пет звезди\" (22 процента) и Демократическата партия (20 процента). \"Напред, Италия\" се очаква да спечели около 10 процента.", "date": "2019.03.25", "title": "Коалицията на десни и крайнодесни с нова победа на регионални избори в Италия"}
{"url": "https://www.24chasa.bg/novini/article/7364075", "text": "Комисията за защита на конкуренцията е сезирана от прокуратурата за фирма за таксиметров превоз чрез мобилно приложение, съобщиха от пресцентъра на държавното обвинение. Проверката на ВАП е започнала на 17 май 2018 г. във връзка с данни за осъществяването на нерегламентирана дейност за таксиметров превоз на пътници чрез мобилно приложение. Възложена е била проверка на Изпълнителна агенция \"Автомобилна администрация\" /ИААА/ и били дадени указания да се включат Главна дирекция \"Национална полиция\" и Националната агенция за приходите. В резултат са стартирали процедури по реализиране на административнонаказателна отговорност на отделни водачи на автомобили чрез съставяне на актове за установяване на административни нарушения и са предприети принудителни административни мерки, като със заповеди се спират от движение за срок от шест месеца МПС, с което се извършва нарушението. От върховната прокуратура е изискана конкретна информация - за броя на нарушенията от началото на проверките, на съставените актове за установяването им и издадените наказателни постановления и за постановените заповеди за налагане на принудителни административни мерки. Освен това е ангажиран изпълнителният директор на ИААА за налагане на имуществена санкция и на \"Такси Максим\" ЕООД, допуснало визираните нарушения освен глобите на физическите лица.", "date": "2019.03.25", "title": "Прокуратурата сезира КЗК заради мобилното приложение \"Такси Максим\""}
{"url": "https://www.24chasa.bg/novini/article/7364083", "text": "Оградата ни по границата с Турция на места е по-технологична от тази, която разделя САЩ и Мексико. Причината е, че нашата има сензори навсякъде, каза вътрешният министър Младен Маринов. Той присъства на годишния отчет на Главна дирекция \"Гранична полиция\". Натискът по границата с Турция е почти нулев, но леко се е увеличил този по браздата с Гърция, каза Маринов. Тенденцията се забелязвала в последните месеци на м.г. Заради това ще бъдат дислоцирани сили и технически средства за видеонаблюдение по южната ни граница. Отчитаме значително намаление при опитите за преминаване на българо-турската граница, допълни Маринов и отчете, че оградата по границата с Турция е дала резултат. Вътрешният министър коментира още, че кризисните центрове за бежанци, които трябва да се изградят у нас по южната ни граница с Турция, са част от стратегията за справяне с кризи при евентуална мигрантска вълна. Те се изграждат с отпуснати средства от ЕК. Той отбеляза, че в Съвета по вътрешни работи и правосъдие е заявил твърдата позиция на МВР за приемане на решение по въпроса с мигрантската вълна, което да доведе до това, че при евентуална криза ще има солидарност от страните, които не са на първа линия за подпомагане и справяне с възникнали проблеми. Маринов призова политиците да не се заиграват със страховете на хората по темата с мигрантите.", "date": "2019.03.25", "title": "МВР шефът: На места оградата по границата с Турция е по-технологична от тази на САЩ с Мексико"}
{"url": "https://www.24chasa.bg/novini/article/7364110", "text": "Съдия от Втори съд за особено тежки престъпления в Анкара изслуша днес изказване на защитата на обвиняемите по делото за убийството на руския посланик в Турция Андрей Карлов през 2016 г., предаде ТАСС, като се позовава на Анадолската агенция. Съдия Хюсаметтин Отчу прочете документи, постъпили в съда, по предварителното решение, взето на предишно заседание. Изслушана бе защитата на подсъдимия Хюсеин Кьотюдже, работил в сферата на информационните технологии в една от структурите на ФЕТО. Анкара обвинява Фетхулахистката терористична организация /ФЕТО/ на живеещия в САЩ ислямски проповедник Фетхуллах Гюлен, че стои зад опита за преврат в Турция от юли 2016 г., предава БТА. Първото заседание по делото за убийството на посланик Карлов се състоя в турската столица на 8 януари. Двайсет и осем заподозрени, включително живеещият в САЩ проповедник Фетхуллах Гюлен, са обвиняеми в този процес. Сред тях е и бившият държавен служител Шахин Сьогют, който се предполага, че е дал нареждане на непосредствения извършител да убие посланика. През ноември прокуратурата в Анкара повдигна обвинения по случая за убийството на посланик Карлов. В обвинителния акт заподозрените са обвинени в нарушаване на конституционния ред, членство в терористична организация, предумишлено убийство с терористични цели. Прокуратурата твърди, че Гюлен и неговата мрежа са се опитали да навредят чрез убийството на посланика на отношенията между Анкара и Москва. Посланик Карлов бе застрелян на 19 декември 2016 г. по време на откриването на фотоизложба в Анкара. Нападателят Мевлют Мерт Алтънташ, 22-годишен полицейски служител, бе убит от турските сили за сигурност.", "date": "2019.03.25", "title": "Изслушаха защитата на обвиняемите по делото за убийството на Андрей Карлов"}
{"url": "https://www.24chasa.bg/novini/article/7364101", "text": "Зам.-министърът на енергетиката Красимир Първанов също се оказа с апартамент на преференциални цени, предаде  . През есента на 2018 г. Първанов си купува апартамент от 150 кв. м заедно с два гаража с обща площ на гаражите от 50 квадрата за сумата от 240 хиляди лева. Това прави точно по 616 евро на кв. м. Апартаментът в луксозния блок се намира в кв. „Изток” на ул. „Тинтява”, или на няколко пресечки от сградите, където с недвижими имоти се сдобиха Цветан Цветанов и Цецка Цачева. Проверката на „Антикорупционния фонд” показа още, че с апартамент в същата сграда няколко дни по-рано се е сдобил и ексшефът на Комисията за регулиране на съобщенията (КРС) Веселин Божков. През февруари 2018 г. председател на КРС става сегашният транспортен министър Росен Желязков, след като изтича мандатът на Божков, заемал длъжността от 2007 година. Сделката на Веселин Божков за апартамента е излязла 682 евро на кв. м.", "date": "2019.03.25", "title": "И бивш зам.-министър с апартамент от \"Артекс\" на преференциални цени"}
{"url": "https://www.24chasa.bg/novini/article/7364021", "text": "Председателят на косовското правителство Рамуш Харадинай заяви, че ако Сърбия отново иска да влезе на косовския пазар, може да направи това, но след като признае Косово, съобщава вестник \"Вечерне новости\", цитиран от БТА. В интервю за виенския вестник \"Пресе\" и германския вестник \"Щутгартер нахрихтен\" Харадинай каза, че диалогът с посредничеството на ЕС трябва да води към споразумение със Сърбия, което предвижда и признаване на независимостта, което е останало без резултат. Той твърди, че вместо това Косово е било изложено на все повече нападки, като например лобирането за оттеглянето на признаването или търговските бариери. В такава ситуация не ни остава нищо друго освен да блокираме нашия пазар за сръбските стоки. Ако Сърбия иска да навлезе на нашия пазар, това е възможно, когато признае Косово, подчертал Харадинай. Попитан дали митата върху сръбските стоки струват колкото влошаването на отношенията със САЩ, Харадинай каза, че Косово много уважава Америка, но е суверенна нация и някои решения са собствени. Той изрази и собственото си разочаравание от ЕС, посочвайки, че Косово е изпълнило и последното условие на ЕС за безвизов режим с приемането на споразумението за демаркация с Черна гора. Ние изпълнихме това условие, но нямаше отговор от страна на ЕС, каза Харадинай. Под ръководството на главата на европейската дипломация Федерика Могерини диалогът достигна до задънена улица. Вместо да разговаряме за нормализация на отношенията, се разговаря за граници и територии. Никой не е очаквал, че тъкмо Брюксел ще се върне към този дебат от миналото, заявил Харадинай. Той посочил, че нито една граница на Балканите не е стара или стабилна и ново разглеждане на въпроса за границите би дестабилизирало не само Косово, но и целия регион. Косово желаеше трайно споразумение със Сърбия, но за това няма да си играем с територии и граници. Това не е решение. Опасно е и затова до това няма да се стигне, каза Харадинай. Що се отнася до положението в Косово 20 години след бомбардирането на СРЮгославия, Харадинай каза, че Косово тогава е преживяло разрушение и днес не е лесно да се активира неговият потенциал. Съществува надежда, но и предизвикателства. Вашингтон, Брюксел, Берлин преди говореха с един глас на Балканите. Днес, за съжаление, те вече не са обединени партньори. Приветстваме, че е постигнат договор между Македония и Гърция, но тази енергия ни липсва при други въпроси в региона, каза Харадинай.", "date": "2019.03.25", "title": "Харадинай: Сърбия отново може да влезе на косовския пазар, но след като признае Косово"}
{"url": "https://www.24chasa.bg/novini/article/7364128", "text": "Убеден съм, че в 98% от случаите някаква драматична промяна за пенсиите, отускани по новата форума, няма да настъпи. Справката, която получихме е, че очакваните отклонения са в порядъка от 3 до 5%. Колко е вярна тя, ще изчакаме да видим. Това коментира във Велико Търново президентът на КТ\"Подкрепа\" Димитър Манолов. \"До апокалипсис няма да се стигне, но очевидно има нещо, което не е дооценено. Това, което си говорихме при Борисов, да се прегледа и да се види при кой от двата режима лицата, които се пенсионират, няма да пострадат, прилича на вярно решение, със всички уговорки, които могат да се направят и всички щети, които могат да бъдат нанесени на пенсионната система по тоя ред\", обясни Манолов. Според него в България от години съществува криминална икономика, която фабрикува пенсионни права. \"Преди 1997 г. всички данни за права и за доходи са твърде спорни по отношение на своята истинност. И тази криминална икономика функционира именно заради това, защото можеш да произведеш всякакви документи, без някой да е в състояние обективно да докаже дали тези документи са верни или не. Затова се търси все по-голямо приближаване до времето, в което съществуват наистина обективни данни, които не могат да бъдат оспорени. Тази дата е 1 януари 1997 г., когато влезе в сила пресоналният регистър на данните на НОИ\", анализира Манолов по повод отпадането на трите \"златни години\". Още повече, че в този период нямало таван на осигурителния доход. \"Нека си припомним също, че точно в този тригодишен период беше дъното на доходите на българина. И кои са тези българи, които са внасяли някави страхотни осигурителни вноски в тоя период, на мен ми е трудно да кажа, запазвам за себе си съмненията\", коментира Манолов. Съгласен съм да приемем този подход, който предложи Борисов - всеки нов пенсионер да избира по коя формула е по-изгодно да се пенсионира, допълни той.", "date": "2019.03.25", "title": "Манолов: В 98% от случаите без драматична промяна на пенсиите с новата формула"}
{"url": "https://www.24chasa.bg/novini/article/7364144", "text": "Професорът по класическа и антична история в Университета на Западна Австралия Джон Мелвил Джоунс смята, че една от най-важните характеристики на Преспанското споразумение между Атина и Скопие е възможността официалният език в Република Северна Македония да се нарича \"македонски\", пише гръцкият вестник \"Катимерини\", цитиран от Танюг. \"В този случай мисля, че ситуацията може да се подобри, ако наричаме езика, формиран в Северна Македония през миналия век, \"модерен македонски\", каза Джон Мелвил Джоунс, предаде БТА. По думите му това би го отличавало от древния македонски диалект, който по думите му би трябвало да се нарича \"древен македонски\". \"Това е диалект, който не може да се възстанови, защото древните македонци, както и някои други народи в същия регион, изобщо не са виждали необходимост да записват нещата\", смята Джоунс. Австралийският професор казва, че днес има списък от около 150 думи, цитирани от по-късните писатели, които можело и да не са написани правилно. Според него гърците би трябвало да използват \"съвременен македонски\", когато говорят за езика на северната си съседка.", "date": "2019.03.25", "title": "Австралийски професор: Преспанското споразумение позволява да се говори за съвременен македонски език"}
{"url": "https://www.24chasa.bg/novini/article/7364147", "text": "„Египет има ключова роля в региона в борбата срещу тероризма, организираната престъпност, радикалния ислям и нелегалната миграция. Затова сътрудничеството с Египет е важно за нашата национална и европейска сигурност“. Това заяви пред журналисти в Кайро президентът Румен Радев, който пристигна на официално посещение в Арабска република Египет. Това съобщиха от прессекретариата на президентството. „Египет е и най-големият наш търговско-икономически партньор за региона на Близкия изток и цяла Африка. Стокообменът вече надхвърли един милиард долара, но има още по-голям потенциал за развитие, затова с мен водя внушителна бизнес делегация във важни области от взаимен интерес“, посочи Румен Радев и допълни, че диалогът и взаимното доверие на високо политическо ниво са много важно условие този потенциал да се развива. Президентът добави, че се очакват редица споразумения между представителите на бизнеса от двете държави. „Тези дни са много важни, програмата е наситена, има и бизнес форум. Очаквам наистина добри сделки“, подчерта държавният глава. В отговор на журналистически въпрос за подадените две оставки на представители на изпълнителната власт президентът Радев заяви, че не е дошъл в Египет, за да коментира апартаментите на Цветан Цветанов. „Моята позиция винаги е била принципна. Преди два месеца по време на моя годишен отчет много ясно заявих, че партиите, които искат да видят себе си на бъдещия политически хоризонт, трябва сами да се чистят от корумпирани и некомпетентни кадри с управленски амбиции, а не да чакат да гърмят скандали и да ги гасят с оставки“, категоричен беше президентът Радев и добави, че това се отнася за всички партии.", "date": "2019.03.25", "title": "Румен Радев в Египет: Партиите не трябва да чакат да гърмят скандали и да ги гасят с оставки (Видео)"}
{"url": "https://www.24chasa.bg/novini/article/7364185", "text": "Националният съвет за тристранно сътрудничество ще има извънредно заседание във вторник, 26 март, от 16. 00 ч. в Гранитна зала на Министерския съвет. Това съобщиха от правителствената пресслужба, цитирани от БТА. Извънредното заседание е свикано съгласно чл. 9, ал. 3 от Правилника за организацията и дейността на съветите за тристранно сътрудничество. Ще бъдат обсъдени Проект на Постановление на Министерския съвет за приемане на Правилника за прилагане на Закона за хората с увреждания, внесен от министъра на труда и социалната политика; Проект на Методика за извършване на индивидуална оценка на потребностите от подкрепа за хората с увреждания, внесен от министъра на труда и социалната политика; Законопроект за изменение и допълнение на Закона за социално подпомагане, внесен от Искрен Веселинов и група народни представители.", "date": "2019.03.25", "title": "Тристранката ще заседава извънредно утре"}
{"url": "https://www.24chasa.bg/novini/article/7363996", "text": "Полицията в Търговище образува досъдебно производство срещу мъж на 50 години от търговищкото село Стража за убийството на магаре. Все още той е без мярка за неотклонение и повдигнато обвинение, но е твърде вероятно да бъде обвинен за убийство на гръбначно животно по особено жесток начин. Вече е установено, че смъртта на животното е причинена по жесток начин - то било завързано със синджир за дърво и убито, като са му нанесени множество удари по главата с дървен кол. Магарето било младо, то е собственост на 75-годишен мъж от Стража. По причини, които се изясняват, по-младият мъж отвел четириногото в близката гора през нощта срещу неделя след 22 часа, където го убил и изоставил. На трупа му се натъкнал стопанинът му към 8,30 часа в неделя, след като тръгнал да търси изчезналото добиче. И двамата мъже твърдят, че между тях няма вражда. Така е и според кмета на селото Руслан Стойнев. Мъжете били съседи. 50-годишният не живеел постоянно в селото, но тук била майка му и той дошъл преди около седмица при нея. Твърдял, че магарето се отвързало и влязло през нощта в двора му. Направило поразии на посевите в градината и това не се случвало за първи път. Според местните обаче четириногото си било в двора на стопанина си и душманинът му го откраднал от там, за да го убие. Преди това обаче той си бил пийнал порядъчно.", "date": "2019.03.25", "title": "Разследват мъж на 50 г. за смъртта на магаре в търговищко село (Обновена)"}
{"url": "https://www.24chasa.bg/novini/article/7364158", "text": "Палестинското движение Хамас отрече да е извършило през изминалата нощ ракетния обстрел от ивицата Газа срещу Израел, при който бяха ранени седем души, предаде Франс прес, цитирана от БТА. \"Никой от движенията на съпротивата, включително Хамас, няма интерес да изстрелва ракети от Газа срещу врага\", каза пред агенцията пожелал анонимност високопоставен представител на ислямисткото движение, което контролира анклава. Той допусна, че ракетата може да е била изстреляна по погрешка заради \"лошото време\". Радикалната палестинска групировка \"Ислямски джихад\", съюзник на Хамас, също е отрекла да е замесена в ракетния обстрел, уточни цитираният източник. Той допълни, че Египет поддържа \"интензивни и постоянни контакти\", за да предотврати ответни израелски удари. Израелски медии, които се позоваха на официални източници, стремящи се към избягване на ескалация на напрежението, споменаха атмосферните условия като възможна причина за изстрелването на ракети от ивицата Газа по посока на Тел Авив в средата на този месец, припомня Франс прес. Тогава израелската армия в отговор порази десетки позиции на Хамас в анклава.", "date": "2019.03.25", "title": "Хамас отрече обвиненията на Израел за ракетен обстрел"}
{"url": "https://www.24chasa.bg/novini/article/7364217", "text": "Земетресение с магнитуд 4,5 по Рихтер бе регистрирано днес в окръг Малатия, Източна Турция, съобщи турската телевизия СиЕнЕн-Тюрк, като се позовава на Дирекцията за управление при бедствия и извънредни ситуации (АФАД). Земетресението е регистрирано в 14,29 ч. местно време в района на град Аргуван. Трусът е бил на дълбочина седем километра, информира БТА. Засега няма информация за пострадали хора и за нанесени материални щети. Миналата седмица (на 21 март) в Аргуван бе регистрирано земетресение с магнитуд 4,1 по Рихтер, при което бяха нанесени щети на къщи в няколко квартала в града.", "date": "2019.03.25", "title": "Земетресение разтресе Източна Турция"}
{"url": "https://www.24chasa.bg/novini/article/7364219", "text": "Генералният секретар на НАТО Йенс Столтенберг увери днес в Тбилиси, че Грузия ще се присъедини към Северноатлантическия съюз въпреки противопоставянето на Москва, предаде Франс прес, цитирана от БТА. \"29-те съюзници ясно посочиха, че Грузия ще стане член на НАТО. . . Ще продължим да работим заедно, за да подготвим присъединяването на Грузия към НАТО\", заяви Столтенберг на обща пресконференция в Тбилиси с грузинския министър-председател Мамука Бахтадзе. \"Не приемаме Русия или която и да е друга сила да може да решава кой да е член\" на НАТО, подчерта Столтенберг. Възможността за членство на Тбилиси в НАТО, сред чийто 29 членове има редица бивши държави от комунистическия блок, се смята от Москва за западна намеса в нейната сфера на влияние, отбелязва Франс прес. На срещата на високо равнище през 2008 г. в Букурещ лидерите на алианса прецениха, че Грузия е призвана да влезе в НАТО, но все още не са дали начало на процеса по присъединяването й. Премиерът Бахтадзе каза днес, че Русия \"няма право да ограничава избора на суверенна държава по отношение на споразуменията й в сферата на сигурността\". \"Присъединяването към НАТО е избор на грузинския народ и това е записано в конституцията ни\", подчерта той. Бахтадзе каза още, че Грузия и НАТО смятат да си сътрудничат активно в процеса по гарантиране на сигурността на Черно море. \"Планираме да осъществим мероприятия в това направление\", каза грузинският премиер, цитиран от ТАСС. Столтенберг пристигна в Тбилиси, за да присъства на военните учения, организирани от Грузия и НАТО в Кърцаниси в околностите на грузинската столица. Започналите на 18 март учения ще продължат 12 дни с участието на 350 военни от САЩ, Великобритания, Франция, Германия и 17 други членове на пакта. Участват също военни от държави, които не са членки на НАТО, като Азербайджан, Финландия и Швеция. През август 2008 г. Русия и Грузия водиха петдневна война, след като Тбилиси започна военна операция срещу сепаратисткия район Южна Осетия. Мирно споразумение сложи край на конфликта и на 26 август 2008 г. Москва призна независимостта на Южна Осетия и Абхазия. Оттогава тя поддържа там силно военно присъствие, осъдено от Грузия като \"окупация\". Миналата година руският премиер Дмитрий Медведев заяви, че евентуално влизане на Грузия в НАТО \"може да предизвика ужасен конфликт\". \"Грузия активно извършва реформи по пътя към интеграцията си в НАТО, ще продължим подкрепата на вашата страна в процеса по присъединяване към алианса\", каза Столбенберг на среща с грузинския президент Саломе Зурабишвили, излъчвана от телевизия \"Рустави 2\", предаде ТАСС. \"Грузия прави всичко, за да вървим твърдо по пътя към НАТО\", каза Зурабишвили. \"Грузия продължава курса на интеграция в НАТО, няма алтернатива на този път, той е неизменен, продължаваме реформите в това направление\". След срещата си с държавния глава Столтенберг заедно с премиера Бахтадзе и военния министър Леван Изория посети Кърцаниси, за да наблюдава ученията. Това са вторите многонационални учения в Грузия в рамките на реализацията на пакета за сътрудничество на страните от НАТО, приет на срещата на върха през 2014 г. в Уелс. Първите подобни учения в Грузия бяха през 2016 г. с участието на въоръжени сили от 14 държави, посочва ТАСС.", "date": "2019.03.25", "title": "Столтенберг: Грузия ще се присъедини към \nНАТО, въпреки Москва"}
{"url": "https://www.24chasa.bg/novini/article/7364225", "text": "Първата национална научна програма за биомедицински изследвания в България \"Иновативни нискотоксични биологично активни средства за прецизна медицина /БиоАктивМед/\" ще бъде представена утре от 10.30 часа в зала \"Проф. Марин Дринов\" на Българската академия на науките. Това съобщи пресцентърът на БАН. В рамките на програмата седем института на БАН и пет университета ще осъществяват мащабни фундаментални и приложни изследвания на природни продукти от растителен и животински произход. Целта е да се установи потенциалът на съдържащите се в тях биологично активни вещества за превенция и подпомагане на терапията на някои заболявания - онкологични, инфекциозни, невродегенеративни. Програмата се насочва към природни продукти, защото те са неизчерпаем източник на активни вещества, които са по-слабо токсични и се понасят по-добре от човешкия организъм, отколкото синтетичните медикаменти. Освен това, екстракти от някои природни продукти съдържат повече от едно активно вещество, което по същество представлява комбинирана терапия - съвременен подход за преодоляване на резистентността към отделни лекарства. Учените ще изследват също умението и механизмите на природните организми да поразяват целенасочено най-слабите места на враговете си. Тъкмо това стои в основата на съвременната медицина - да търси персонализирана и по-специфична терапия, посочват учените.", "date": "2019.03.25", "title": "7 института на БАН и 5 университета\nзапочват програма за иновативни биологични средства в медицината"}
{"url": "https://www.24chasa.bg/novini/article/7364224", "text": "Пет души загинаха при престрелка в китайския автономен район Вътрешна Монголия, съобщиха местните власти, цитирани от Асошиейтед прес. Неизвестен мъж стреля и уби пет души, преди да бъде обезвреден от полицията, казаха властите в източната община Каилу. Полицията не дава подробности за нападателя, не се посочва и мотив за убийството. Не е ясно и дали има други ранени, предава БТА. Престъпленията с огнестрелни оръжия са рядкост в Китай, където притежанието на частно огнестрелно оръжие е почти изцяло забранено. Оръжия обаче могат да бъдат купени на черния пазар чрез онлайн дилъри, посочва АП. Според правила, въведени през 2014 г., полицейските служители получиха право да носят огнестрелно оръжие. В продължение на десетилетия преди това китайските полицаи бяха невъоръжени.", "date": "2019.03.25", "title": "Мъж откри огън във Вътрешна монголия, петима са убити"}
{"url": "https://www.24chasa.bg/novini/article/7364216", "text": "Кремъл днес отново опроверга спекулациите за каквато и да било намеса в президентските избори в САЩ през 2016 г. в отговор на публикувания доклад на специалния прокурор Робърт Мълър, който заключава, че липсват доказателства за сговор на Доналд Тръмп с Русия, предадоха Франс прес и Ройтерс, цитирани от БТА. \"Не сме виждали самия доклад\" на прокурора Мълър \" и затова не сме в състояние да коментираме съдържанието му в подробности\", заяви говорителят на Кремъл Дмитрий Песков, и подчерта: \"Но позицията ни е принципна (. . .) и е известна: страната ни никога не се е намесвала във вътрешните работи на други страни, включително на Съединените щати\". \"Трудно е да откриеш черна котка в тъмна стая, особено ако там няма котка\", каза Песков пред журналисти. На въпрос на журналисти за възможността за подобряване на отношенията със Съединените щати след огласяването на констатациите в доклада на Мълър Песков заяви, че руският президент Владимир Путин нееднократно е заявявал, че е открит за нормализиране на двустранните връзки, но от Вашингтон зависи да направи първата стъпка.", "date": "2019.03.25", "title": "Кремъл опроверга спекулациите за \nнамеса в американските избори"}
{"url": "https://www.24chasa.bg/novini/article/7364388", "text": "Кметът на Калофер Румен Стоянов вероятно ще се раздели с поста си, след като Върховният административен съд постанови, че той е в конфликт на интереси. Причината е, че е назначил в счетоводството на администрацията си своя шурей. Решението на ВАС е окончателно и не подлежи на обжалване. Съдебният акт е от 20 март, уточнява maritsa.bg. Предстои общинската избирателна комисия да се събере, за да реши съдбата на управника. Ако ОИК гласува да бъде отстранен, той ще може да обжалва пред ЦИК. На миналите местни избори Стоянов се яви като независим, подкрепен от БСП. \"Служителката излезе в майчинство и нямах друг избор освен да взема шурея си Лальо Бичев, тъй като в Калофер липсват финансисти. Дори и да не бе брат на съпругата ми, пак щеше да избера него\", заяви кметът пред \"24 часа\". Той добави, че за Бичев настоявали всички чиновници в кметството. В момента шуреят вече не работи в калоферската администрация, тъй като титулярката се е върнала.", "date": "2019.03.25", "title": "Съдът бута кмета на Калофер, назначил шурея си"}
{"url": "https://www.24chasa.bg/novini/article/7364408", "text": "Окръжен съд – Русе одобри споразумение между зам.-окръжния прокурор и защитниците на двама подсъдими наркодилъри, с което им се налагат наказания „лишаване от свобода“ и „глоба“. Съгласно споразумението, А. А. и С. С. се признават за виновни в това, че в периода 1- 13 август 2018 г. в Русе, в съучастие са придобили от неустановено лице и държали с цел разпространение високорискови наркотични вещества - метамфетамин на обща стойност 74,75 лева и метилендиоксиметамфетамин (MDMA), на обща стойност 797,20 лева. Подсъдимият А. А. се призна за виновен и по още едно обвинение, а именно, че в този период в Русе, е придобил от неустановено лице и държал: огнестрелно оръжие - газов пистолет, калибър 9 мм, със заличена марка, конструктивно променен, годен да произвежда единични изстрели, и боеприпаси – 5 патрона, кал. 9 мм (халосни - сигнални), допълнително снарядени с метална сачма, без да има за това надлежно разрешение. Със споразумението се прекратява наказателното производство срещу двамата. А. А. приема да му бъдат наложени отделни наказания за двете престъпления, които се групират и се налага едно общо, по-тежкото от тях, а именно „лишаване от свобода“ за срок от две години при първоначален строг режим и „глоба“ в размер на 5000 лв. С. С., който не е бил осъждан до момента, приема да изтърпи наказание „лишаване от свобода“ за срок от две години с петгодишен изпитателен срок и „глоба“ в размер на 5000 лв. След одобряване на споразумението съдът на основание чл.68 от НК преведе в изпълнение по отношение на осъдения А. А. наказанието по предходното му осъждане по НОХД № 656/2018 г. на Районен съд – Русе от една година лишаване от свобода, отложено с изпитателен срок от три години, в който изпитателен срок са извършени деянията по одобреното споразумение. Окръжен съд – Русе постанови това наказание да бъде изтърпяно от А. А. отделно от наложеното по споразумението наказание при първоначален строг режим. Одобреното споразумение има последиците на влязла в сила присъда.", "date": "2019.03.25", "title": "Със споразумение приключи делото срещу двама наркодилъри, единият влиза в затвора"}
{"url": "https://www.24chasa.bg/novini/article/7364412", "text": "Косовският премиер Рамуш Харадинай уволни заместник-министъра на правосъдието Весна Микич, след като тя нарече операцията на НАТО срещу Югославия през 1999 г. \"планиран геноцид\", предаде Ройтерс, цитирана от БТА. Микич е от сръбското малцинство в Косово, което съставлява около 5 процента от 1,8-милионното население на страната. \"НАТО извърши съзнателно планиран геноцид срещу суверенна държава, която се бореше с албанския тероризъм в собствените си граници\", написа Микич във Фейсбук в неделя по повод 20 години от началото на натовските бомбардировки. НАТО предприе въздушни удари през 1999 г. срещу тогавашна Съюзна република Югославия, съставена от Сърбия и Черна гора, за да прекрати конфликта между сръбските сили за сигурност и косовските албанци, борещи се за независимост. След 78 дни бомбардировки според условията на примирието тогавашният югославски президент Слободан Милошевич нареди на сръбските части да се изтеглят от Косово, а Косово бе поставено под контрола на НАТО. Изявлението на Микич бе критикувано в населеното главно с албанци Косово, където повечето хора одобряват операцията на НАТО, сложила край на двегодишния конфликт и разчистила пътя за обявяване на независимост на Косово през 2008 г. В страната все още има около 4000 войници от НАТО. \"В правителството на Косово няма място за хора, независимо от етническата им принадлежност, които очернят нашите общи евроатлантически ценности\", заяви Харадинай. Микич не е коментирала уволнението. Над 13 000 души, главно етнически албанци, бяха убити през войната от 1998-1999 г. Косово е признато за суверенна държава от САЩ и повечето страни от Европейския съюз, но Сърбия и главните й съюзници Русия и Китай отказват да признаят независимостта му.", "date": "2019.03.25", "title": "Косовският премиер уволни заместник-министър заради коментари за НАТО"}
{"url": "https://www.24chasa.bg/novini/article/7364413", "text": "Властите в Мозамбик съобщиха, че с отварянето на ключов път към тежко засегнатия град Бейра, условията на терен се подобряват и след възстановяването на движението пристигат повече международни помощи за пострадалите от циклона Идай, предаде Асошиейтед прес, цитирана от БТА. Жертвите в три южноафрикански държави, връхлетени преди десет дни от циклона, достигнаха над 750 души. Екипи от спасители се опитват да възстановят електричеството, водоснабдяването и да предотвратят избухването на епидемия от холера. В Мозамбик броят на загиналите достигна 446 души, в Зимбабве те са 259, а в Малави - най-малко 56 души. Общо в трите държави броят на жертвите е 761 души. Информацията за броя на жертвите засега е предварителна, каза министърът на околната среда на Мозамбик Селсу Корея, според когото броят им ще нарасне. Американската армия се присъедини към няколко международни групи спасители, които помагат да се осигури храна и медицинска помощ за пострадалите от циклона Идай, едно от най-разрушителните природни бедствия, сполетели Южна Африка през последните години. Близо 228 000 души са настанени във временни лагери в наводнените райони, каза на пресконференция министър Корея, който предупреди, че има опасност от разпространение на холера сред настанените в лагерите.", "date": "2019.03.25", "title": "Продължават да пристигат помощи за останалите без дом в Мозамбик (Снимки)"}
{"url": "https://www.24chasa.bg/novini/article/7364454", "text": "Норберт Мисбрандт е новият изпълнителен директор на \"Била България\", съобщиха от компанията. Той заменя на този пост Бойко Сачански.  Норберт Мисбрандт започва кариерата си в BILLA през септември 2011 г., след като е заемал позицията на Изпълнителен директор в Lidl Румъния. Той преминава през позиции като Главен оперативен директор в BILLA Румъния и BILLA Хърватия. През 2014 г. заема длъжността Изпълнителен директор в BILLA Хърватия. През април 2017 г. се мести в Прага и оттогава е Главен оперативен директор в BILLA Чехия. От 1 април 2019 г. г-н Мисбрандт поема ръководството на BILLA в България заедно с останалите членове на Борда на директорите – г-жа Албена Георгиева, Главен оперативен директор, и г-жа Ваня Динева-Странджева, Финансов директор на BILLA България. BILLA е първата международна верига супермаркети, стъпила на българския пазар през 2000 г. В момента веригата е лидер по брой магазини в България със 124 обекта в 38 града. Плановете на компанията са фокусирани върху продължаване на експанзията и през следващите години. През 2019 г. BILLA подготвя откривания на ключови локации, включително и в столичните молове The Mall и Paradise Center.", "date": "2019.03.25", "title": "\"Била България\" с нов шеф"}
{"url": "https://www.24chasa.bg/novini/article/7364452", "text": "След полицейски мероприятия са установени 29-годишен мъж от град Ловеч и 25-годишен мъж от град Добрич, съобщиха от Областната дирекция на МВР-Добрич. На 19 март т.г. те противозаконно са отнели два броя автомобили - марка „Опел”, паркирани в района на автосервиз на ул. „Калиакра” в Добрич. Установен е и 33-годишен мъж от град Варна, който е купил автомобилите. С протокол за доброволно предаване са иззети лек автомобил „Опел Астра” и части и възли за лек автомобил „Опел Кадет”. Двамата извършители са привлечени като обвиняеми. Работата по случая продължава. Криминално проявен 24-годишен мъж от град Дългопол е задържан, съобщиха от полицията в Добрич. Установено е, че той е извършител на грабеж на 2 лаптопа, мобилен телефон и раница, извършен на 14 март т.г. в жилищен блок по ул. Независимост” в Добрич.", "date": "2019.03.25", "title": "Задържаха крадци на автомобили от Добрич"}
{"url": "https://www.24chasa.bg/novini/article/7364433", "text": "Държавната корпорация Роскосмос ще съхрани Международната космическа станция (МКС) дори ако САЩ прекратят участието си в проекта, предаде ТАСС. Това заяви генералният директор на Роскосмос Дмитрий Рогозин. \"Това е предложение на Роскосмос - каза той. - Смятаме, че можем да съхраним станцията за сметка на други страни и партньори дори в случай че американците решат да прекратят участието си в проекта. Разпологаме с технологични и технически възможности, за да държим станцията в орбита и да осигурим цялостното й захранване с електричество и въздух\", предава БТА. Рогозин поясни, че руският сегмент на МКС ще може да присъедини нови модули на базата на научно-енергийния модул, чийто първи вариант ще бъде изстрелян към станцията през 2022 г. Той отбеляза, че ако Индия ще разработва пилотиран кораб, ще може да поръча на Русия свой собствен модул на базата на въпросния научно-енергиен модул. Понастоящем участници в проекта МКС са 14 държави - Русия, Канада, САЩ, Япония и 10 страни-членки на Европейската космическа агенция (Белгия, Германия, Дания, Испания, Италия, Холандия, Норвегия, Франция, Швейцария и Швеция).", "date": "2019.03.25", "title": "Роскосмос ще съхрани МКС в орбита дори ако НАСА не участва в проекта"}
{"url": "https://www.24chasa.bg/novini/article/7364453", "text": "Рекордна присъда от 17 г. лишаване от свобода постанови преди минути Бургаският окръжен съд за 55-годишния Владимир Колев. той бе подсъдим за смъртта на 33-годишния колоездач Евелин Дуков от Царево. Катастрофата стана на 3 декември, 2017 г. , на изхода на Приморско. Както 24 часа писа днес, прокуратурата поиска 15 г. затвор за Колев, а роднините на загиналия -  максималните 20 г. решетки. Самият Колев не се признава за виновен и твърди, че не помни във фаталния ден да е карал колата. Той признава, че пил, защото имал лични проблеми, но твърди, че цял ден прекарал в почивната база \"Родни простори\" в Приморско, където работел. Според прокуратурата обаче има достатъчно доказателства, които уличават подсъдимия в повдигнатото му обвинение.  Още в съдебната зала Колев бе арестуван, тъй като беше с мярка за неотклонение \"подписка\".  \"Исках да ви разкажа какъв човек съм загубила, но той не може да се опише само с думи. Сега мисля само какъв ще бъде животът ни оттук нататък и какво ще кажа на детето ни, което не спира да пита защо тати си тръгна и стана звездичка. Трябва ли да го лъжа, че си е тръгнал или да му кажа, че е бил убит? Да бъда ли честна с него, за да знае в какъв свят живеем\", разплака залата Людмила Дукова. Близките на убития поискаха 20 г. затвор за подсъдимия, а техният адвокат Петър Димитров заяви, че деянието е извършено с изключителна бруталност.", "date": "2019.03.25", "title": "Първо в \"24 часа\": 17 г. затвор за пиян шофьор, убил колоездач и избягал"}
{"url": "https://www.24chasa.bg/novini/article/7364472", "text": "Президентът на САЩ Доналд Тръмп няма \"никакъв проблем\" да бъде публикуван пълният доклад на специалния прокурор Робърт Мълър за разследването на евентуална руска намеса в американските избори, увери днес Белият дом, предаде Франс прес. \"Мисля, че президентът няма никакъв проблем. Той е повече от доволен, че всичко, свързано с този въпрос, се оповестява публично, тъй като той знае точно какво се е случило и какво не се е случило и честно казано, вече и цяла Америка го знае\", заяви по телевизия Ен Би Си прессекретарят на Белия дом Сара Сандърс, предаде БТА. Американският министър на правосъдието Уилям Бар публикува вчера резюме от 4 страници на доклада на Мълър, който изключва да е имало сговор между предизборния екип на Тръмп през 2016 г. и Русия. Цялото съдържание на доклада остава поверително. Лидерите на демократите в Конгреса настояха вчера за публикуване на целия доклад, като подчертаха, че министърът на правосъдието не е \"неутрален наблюдател\". \"Писмото на министъра на правосъдието Бар съдържа толкова много много въпроси, колкото и отговори\", написаха председателката на Камарата на представителите Нанси Пелоси и лидерът на демократичното малцинство в Сената Чък Шумър. \"Наложително е пълният доклад и всички свързани с него документи да станат публични\". Демократите обръщат особено внимание на факта, че по въпроса за потенциално възпрепятстване на правосъдието от Тръмп специалният прокурор не е направил окончателно заключение. Бар обаче, който пръв получи дългоочаквания доклад и се запозна с него от петък до неделя, заключи, че в документа не се споменава никакво престъпление, което би могло да доведе до съдебно преследване заради възпрепятстване на правосъдието. Американците \"знаят, че сговор не е имало, че не е имало възпрепятстване на правосъдието и че президентът е напълно и изцяло оневинен\", изтъкна тази сутрин Сара Сандърс по Ен Би Си.Президентът на САЩ Доналд Тръмп няма \"никакъв проблем\" да бъде публикуван пълният доклад на специалния прокурор Робърт Мълър за разследването на евентуална руска намеса в американските избори, увери днес Белият дом, предаде Франс прес. \"Мисля, че президентът няма никакъв проблем. Той е повече от доволен, че всичко, свързано с този въпрос, се оповестява публично, тъй като той знае точно какво се е случило и какво не се е случило и честно казано, вече и цяла Америка го знае\", заяви по телевизия Ен Би Си прессекретарят на Белия дом Сара Сандърс. Американският министър на правосъдието Уилям Бар публикува вчера резюме от 4 страници на доклада на Мълър, който изключва да е имало сговор между предизборния екип на Тръмп през 2016 г. и Русия. Цялото съдържание на доклада остава поверително. Лидерите на демократите в Конгреса настояха вчера за публикуване на целия доклад, като подчертаха, че министърът на правосъдието не е \"неутрален наблюдател\". \"Писмото на министъра на правосъдието Бар съдържа толкова много много въпроси, колкото и отговори\", написаха председателката на Камарата на представителите Нанси Пелоси и лидерът на демократичното малцинство в Сената Чък Шумър. \"Наложително е пълният доклад и всички свързани с него документи да станат публични\". Демократите обръщат особено внимание на факта, че по въпроса за потенциално възпрепятстване на правосъдието от Тръмп специалният прокурор не е направил окончателно заключение. Бар обаче, който пръв получи дългоочаквания доклад и се запозна с него от петък до неделя, заключи, че в документа не се споменава никакво престъпление, което би могло да доведе до съдебно преследване заради възпрепятстване на правосъдието. Американците \"знаят, че сговор не е имало, че не е имало възпрепятстване на правосъдието и че президентът е напълно и изцяло оневинен\", изтъкна тази сутрин Сара Сандърс по Ен Би Си.", "date": "2019.03.25", "title": "Белият дом: Тръмп няма проблем с публикуването на пълния доклад на Мълър"}
{"url": "https://www.24chasa.bg/novini/article/7364474", "text": "Британското правителство ще подложи сделката за Брекзит на гласуване в парламента само, ако смята, че има шанс тя да бъде одобрена, каза днес говорител на премиерката Тереза Мей, цитиран от Ройтерс, предаде БТА. Той не коментира дали вотът ще се състои утре, както твърдят някои британски медии. Това ще зависи от развитията в парламента днес. Правителствен източник каза, че парламентът вероятно ще приеме днес поправка, с която ще отнеме от правителството контрола върху процеса на Брекзит, в опит да намери изход от задънената улица по въпроса за излизането на Великобритания от Европейския съюз. Няма промяна в позицията в Демократичната юнионистка партия (ДЮП), която е против споразумението на Тереза Мей. Лидерката на ДЮП Арлийн Фостър е уведомила за това британската премиерка в телефонен разговор днес, съобщи говорител на малката северноирландска формация, цитиран от Ройтерс. Подкрепата на ДЮП е от ключово значение за одобряването на сделката от Камарата на общините. Управляващите консерватори нямат мнозинство в долната камара на британския парламент и правителството зависи от северноирландската партия за прокарването на своята програма.", "date": "2019.03.25", "title": "Гласуват сделката за Брекзит само, ако има шанс тя да бъде одобрена"}
{"url": "https://www.24chasa.bg/novini/article/7364478", "text": "Петмесечно бебе почина в Италия след обрязване, извършено от неговите родители в домашни условия, предаде Би Би Си. Момченцето получи сърдечен пристъп и бе закарано в болница в северния град Болоня. \"Въпреки огромните усилия, лекарите не можаха да спасят живота на детето от ганайски произход\", заявиха представители на властите, цитирани от британската медия. Полицията в региона Емилия-Романя обяви за започнато разследване на смъртта на африканчето, предава Канал 3. Около 5000 обрязвания бяха извършени в апенинската държава през 2018 г., а приблизително една трета от тях - извън медицински заведения, допълни Би Би Си.", "date": "2019.03.25", "title": "Петмесечно бебе издъхна след обрязване вкъщи"}
{"url": "https://www.24chasa.bg/novini/article/7364495", "text": "От 21 март Дечебал Тудор поема ръководството на OMV България като изпълнителен директор и директор направление „Верига бензиностанции“, съобщиха от компанията.  Дечебал Тудор е част от екипа на OMV от 2003 г. Преди поста на изпълнителен директор на OMV България, който той заема след като Петър Величков реши да напусне компанията, Дечебал Тудор е ръководител на веригата бензиностанции OMV в Румъния. През годините г-н Тудор е работил усилено за развитието на компанията на различни управленски позиции – от мениджър „Автомивки“ за региона, през изпълнителен директор и директор „Верига бензиностанции“ в Хърватия и Сърбия, до международен мениджър „Автомивки и продукти за автомобила“ в централата на компанията в Австрия. Оперативната работа на Дечебал Тудор с OMV България започва още когато той е мениджър „Автомивки“ за региона през 2003 г.: „През годините винаги съм имал тясна връзка с България. За мен веригата тук е пример от оперативна гледна точка в много отношения. Присъединявам се към една силна компания и ще работя за това да допринеса още повече към постигнатото високо ниво на представяне и отлична репутация в последните 20 години на българския пазар. След като навлезе в региона, OMV промени модела на работа, очакванията и изискванията на потребителите към бензиностанциите. Нашите клиенти разчитат на комплексните услуги, качеството и постоянните подобрения, които OMV им предлага, защото за нас тяхното удовлетворение е с най-висок приоритет.“", "date": "2019.03.25", "title": "Румънец поема \"ОМВ България\""}
{"url": "https://www.24chasa.bg/novini/article/7364640", "text": "Представители на повечето групи в Европейския парламент днес заявиха, че няма да подкрепят предложението евродепутатите тази седмица да обсъдят и гласуват промени в правилата за дейността на превозвачите. Мненията бяха изразени на пресконференция на всички парламентарни групи. Дневният ред на сесията на ЕП предвижда промените да бъдат разисквани в сряда, но днес е възможно точката да отпадне, съобщи БТА. Представители на ръководството на ЕП съобщиха, че предложението за отпадане вече е внесено и ще бъде обсъдено този следобед. Те уточниха, че има над 1800 предложения за промени в текстовете, внесени от парламентарната комисия по транспорт и обхванати в три отделни доклада. Групата на Европейската народна партия съобщи, че е разделена и ще гласува с \"въздържал се\" по предложението за отпадането на точката от дневния ред. Ако се стигне до гласуване на предлаганите законови промени, евродепутатите от тази група ще гласуват по съвест. Социалистите и демократите също признаха за големи разделения в своите редици, но още не са определили окончателното си решение. Европейските консерватори и реформатори отбелязаха, че няма съгласие по предложените промени и определиха това като необичайно. Явно предложенията са много противоречиви, не може да се постигнат отстъпки, въпросът трябва да се остави за следващия ЕП, коментираха те. Групата АЛДЕ се противопостави на отлагането на предложените промени. Либералите също признаха, че са разделени. Зелените изразиха желание законодателните предложения да не бъдат приемани, защото не постигат целта за по-добри правила за международните пътни превози. Групата \"Европа на свободата и пряката демокрация\" заяви, че споделя виждането на Европейската федерация на превозвачите за необходимост от отлагане на решенията. Групата \"Европа на народите и свободата\" също е против гласуването на променените правила.", "date": "2019.03.25", "title": "Точката за пакета \"Мобилност\" отпада от дневния ред на сесията на Европарламента?"}
{"url": "https://www.24chasa.bg/novini/article/7364634", "text": "Държавният секретар на САЩ Майк Помпейо е приканил Русия да \"прекрати неконструктивното си поведение\" в подкрепа на венецуелския президент Николас Мадуро. Според съобщението на Държавния департамент той е направил това по време на телефонен разговор с руския външен министър Сергей Лавров, предаде Ройтерс, цитирана от БТА. \"Секретарят каза на руския външен министър Сергей Лавров, че САЩ и страните от региона няма да стоят безучастни, докато Русия изостря напрежението във Венецуела\", каза говорителят на ведомството Робърт Паладино. По думите му в състоялия се днес разговор Помпейо е осъдил руската военна помощ за \"нелегитимния режим\" на Мадуро.", "date": "2019.03.25", "title": "Майк Помпейо прикани Русия да спре да подкрепя венецуелския президент"}
{"url": "https://www.24chasa.bg/novini/article/7364645", "text": "Премиерът на Ливан Саад Харири бе подложен на сърдечна процедура в Американската болница в Париж, съобщи неговият офис в Бейрут, цитиран от Ройтерс и Асошиейтед прес. На 48-годишния Харири е била направена ангиопластика с цел да се деблокират артерии. Процедурата е включвала и имплантиране на стент, се казва в съобщението. Личният лекар на премиера - Есам Ясин, каза, че той е добре и по-късно днес ще бъде изписан и ще се завърне в дома си в Париж. Той подчерта профилактичния характер на извършената процедура, предава БТА. Харири е най-младият държавен лидер в региона. Той за трети път от 2009 г. насам заема премиерския пост в Ливан. Последното му назначение е от февруари тази година. Неговият баща - едрият бизнесмен Рафик Харири, също бе премиер на Ливан, преди да бъде убит при бомбен атентат в Бейрут през 2005 г.", "date": "2019.03.25", "title": "Сложиха стент на ливанския премиер Саад Харири в Париж"}
{"url": "https://www.24chasa.bg/novini/article/7364588", "text": "Индексите на Wall Street се понижават в понеделник, тъй като опасенията за перспективите пред световната икономика продължават да оказват влияние върху настроенията на инвеститорите, съобщава CNBC. Дори и фактът, че след двегодишно разследване специалният прокурор Робърт Мълър не е открил доказателства американски представител или човек от кампанията на Доналд Тръмп съзнателно да е заговорничил с Русия, не успя да окаже положително влияние на пазара, предава  .  Бенчмаркът на сините чипове Dow Jones е надолу с малко над 100 пункта, като сред поевтиняващите акции са тези на Visa and Nike. Широкият показател S&P 500 се понижава с 0,37%, като секторите на енергетиката и комуналните услуги не се радват на интереса на инвеститорите. Технологичният измерител Nasdaq изостава с 0,78%. Щатският капиталов пазар започва с понижения, след като спадове регистрираха и основните индекси в Азия и Европа. Японският индекс Nikkei 225 дори потъна с 3%. Опасенията за перспективите пред глобалната икономика нараснаха в петък, след като така наречената крива на доходността се обърна за първи път от над десетилетие. Доходността по тримесечните облигации изпревари тази по десетгодишните. Инвеститорите смятат, че това означава, че скоро може да настъпи рецесия в САЩ. Към тези опасения се прибавиха и разочароващи икономически данни за Европа, публикувани в петък, заедно с понижени очаквания от страна на Федералния резерв. „Състоянието на икономиките на Европа и Китай продължава да се влошава, причинявайки безпокойство, че проблемите в чужбина могат да повлияят на пазарите в САЩ“, коментира Брус Битълс, главен инвестиционен стратег в Baird. Според него има признаци, че американската икономика не е толкова силна както миналата година. Специалният прокурор Робърт Мълър обяви в петък, че е приключил разследването, което имаше за цел да проучи твърденията, че хора от екипа на Тръмп, а може би и самият той, са установили връзки с Русия, търсейки помощ за спечелване на президентските избори през 2016 г. В резюме от 4 страници министърът на правосъдието Уилям Бар цитира Мълър, според когото разследването не е констатирало, че Тръмп е извършил престъпление, но и не го оневинява. Новината разсея поне един от облаците над Wall Street, тъй като инвеститорите се притесняваха, че разследването може да попречи на усилията на Тръмп да намали още данъците и да облекчи още повече регулациите за корпорациите. От пазара се надяват администрацията на Белия дом сега да се съсредоточи още повече върху по-неотложни въпроси като сключването на търговска сделка с Китай. Очаква се Китай и САЩ да постигнат споразумение през април. Търговският представител на САЩ Робърт Лайтхайзър и министърът на финансите Стивън Манучин ще пътуват в Пекин за срещи в края на седмицата, а китайският вицепремиер Лу Хъ ще отиде във Вашингтон през април, за да продължи дискусиите. В понеделник инвеститорите ще проследят и представянето на акциите на Apple, тъй като се очаква технологичният гигант да представи нова услуга за стрийминг по-късно през деня. Малко след началото на днешната сесия книжата на компанията поевтиняват с над 1%. Фючърсите върху американския суров петрол WTI поевтиняват с 0,98% до 58,46 долара за барел. Понижението при сорта Брент е с 0,36% до 66,79 долара за барел. Златото се движи в обратна посока, поскъпвайки с 0,56% до 1326 долара за тройунция.", "date": "2019.03.25", "title": "Wall Street отвори в червено заради растящите страхове за икономическия растеж"}
{"url": "https://www.24chasa.bg/novini/article/7364639", "text": "Косовският президент Хашим Тачи заяви, че неговите отношения с президента на Сърбия Александър Вучич са \"трудни\", но е необходимо да се поддържат отворени всички канали за комуникация, предаде Танюг. \"Диалогът предотвратява много лоши неща, които можеха да се случат между нашите две страни. Не изпитвам никакво задоволство от този контакт. И двамата знаем откъде сме, но това не е пречка да работим за мира\", подчерта той в интервю за германския в. \"Зюддойче цайтунг\", цитиран от БТА. Попитан дали разговаря с Вучич и за събитията от преди 20 години, Тачи отговори: \"Той изгуби, аз победих, но не желая да натоварвам дискусията с миналото.\" Тачи опроверга слуховете, че през юни във Вашингтон може да бъде подписано споразумение с Белград. Той отбеляза, че би направил всичко възможно подобно споразумение да бъде подписано в Белия дом, тъй като според него Европейският съюз /който посредничи в диалога Белград-Прищина/ никога не е бил в състояние да уреди нещата. Косовският президент заяви, че е възможно Белград и Прищина да сключат мир, както са направили навремето Германия и Франция. По негово мнение споразумението трябва да бъде всеобхватно и да реши окончателно всички въпроси между Белград и Прищина. По думите на Тачи, въпросът за промяна на границите е прекалено експлоатиран в медиите и за Прищина е ясно, че Косово трябва да си остане мултиетническа държава и да няма граница по етническа линия. Говорейки за операцията на НАТО срещу Югославия през 1999 г., Тачи каза, че тогава е бил по хълмовете на границата между Албания и Косово и в деня на започване на операцията /24 март/ бил информиран от НАТО, че ще започнат бомбардировки. Що се отнася до обвиненията, че е извършил военни престъпления, Тачи каза, че тези \"чудовищни твърдения са изфабрикувани в Сърбия\" и той е готов, ако го призоват, да заяви това в Хага, защото е важно истината да излезе наяве. Тачи добави, че преодоляването на миналото е важно и е убеден, че сега е най-добрият момент за сключване на мир. \"За пръв път в Сърбия имаме партньор, който е готов да седне на масата и да разговаря по всички въпроси, включително и за признаване на Косово. След много години пренебрегване, сега се радваме на голямо внимание от страна на ЕС и САЩ. Ако пропуснем това, заплашва ни опасност да изгубим още десетилетия\", каза Тачи.", "date": "2019.03.25", "title": "Хашим Тачи: Отношенията с Вучич са трудни, но комуникацията е нужна"}
{"url": "https://www.24chasa.bg/novini/article/7364658", "text": "Агенция „Пътна инфраструктура“ стартира обществената поръчка за избор на строителен надзор при изграждането на автомагистрала „Хемус“ в участъка от пътен възел „Боаза“ до пресичането с път I-5 Русе - Велико Търново. Тръжната процедура е в две обособени позиции, а срокът за подаване на офертите е до 17,30 ч. на 16 май т. г., съобщиха от пресцентъра на АПИ. В обособена позиция 1 са първите три участъка, от общо шест, от трасето, което ще се изгражда: Участък 1 от км 87+800 до км 94+980 км и от км 96+600 до км 103+060, включително пътен възел „Дерманци“, Участък 2 от края на пътен възел „Дерманци“ (пресичане с път ІІІ-307) до пресичането с път ІІІ-3005, включително пътен възел „Каленик“, от км 103+060 до км 122+260” и Участък 3 от края на пътен възел „Каленик“ (пресичане с път ІІІ-3005) до пресичането с път ІІ-35, включително пътен възел „Плевен“ от км 122+260 до км 126+780 и от км 127+100 до км 139+340“. Индикативната стойност на поръчката е 9 281 089 лв. без ДДС. В обособена позиция № 2 са: Участък 4 от края на пътен възел „Плевен“ (пресичане с път II-35) до път III-301 включително пътен възел „Летница“, от км 139+340 до км 166+144.09; Участък 5 от края на пътен възел „Летница“ (пресичане с път III-301) до път III-303 включително пътен възел, от км 166+144,09 до км 189+344; Участък 6 от края на пътен възел на път III-303 до път I-5 включително пътен възел, от км 189+344 до км 222+000”. Индикативната стойност на поръчката е 13 146 511 лв. без ДДС. Общата индикативната стойност на поръчката 22 427 600 лв. без ДДС. На 6 март АПИ обяви обществена поръчка по чл.20, ал.2 от ЗОП за определяне на изпълнител на консултантска услуга за участъка от км 94+980 до км 96+600 на АМ „Хемус“. На 19 март бяха отворени постъпилите три оферти и в момента тръжната комисия разглежда предложенията.", "date": "2019.03.25", "title": "Стартира обществената поръчка за надзора на строежа на „Хемус“ от Боаза до Русе - В. Търново"}
{"url": "https://www.24chasa.bg/novini/article/7364287", "text": "Внезапни наводнения причиниха смъртта на най-малко 17 души в Южен Иран. 74 човека са били ранени, предаде Асошиейтед прес, като се позова на иранската държавна телевизия. Природното бедствие е било предизвикано от проливни дъждове в района на град Шираз. В няколко провинции е обявена тревога. Според иранската държавна телевизия повечето от жертвите са се опитвали да снимат наводненията със своите мобилни телефони. По-рано националната метеорологична служба предупреди за проливни дъждове в различни части на Иран. Миналата година най-малко 30 човека загинаха при наводнения в иранската провинция Източен Азербайджан, припомня АП.", "date": "2019.03.25", "title": "Внезапни наводнения в Иран, най-малко 17 са загинали (Обновена)"}
{"url": "https://www.24chasa.bg/novini/article/7364758", "text": "Със 156 на 154 гласа България и останалите страни - членки току-що загубиха битката за отлагането на пакета \"Мобилност\". Това се случи на заседание на Европейския парламент в Страсбург. 14 евродепутати се въздържаха. В сряда правилата за превозвачите влизат в пленарната зала, след като цяла година успяхме да ги отлагаме.", "date": "2019.03.25", "title": "Първо в \"24 часа\": С 2 гласа ни надвиха за пакет \"Мобилност\", влиза!"}
