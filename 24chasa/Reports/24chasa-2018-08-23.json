{"url": "https://www.24chasa.bg/novini/article/7022367", "text": "“Обади ми се приятелка от Лондон, която тази вечер  събира българската общност там с надежда да се съберат пари. Разбирам, че и приятели споделят във фейсбук. Писука телефонът ми, дано да е от банката. Сляпа съм, не мога да видя какво пише”. Това каза пред “24 часа” Ласка Минчева, която  51-годишната жена е раково болна, с разсейки в гръдния кош, гръбначния стълб, главата и дробовете, а преди дни преживяла и инсулт. “Цялата ѝ дясна част е парализирана, първо трябва да се оправи, а после дават надежда за лечение в Куба”, каза тв режисьорката. Вихра също като майка си работи единствено в БНТ, години наред е дясната ръка на Иван Гарелов. “От Любен Дилов разбрах, че е говорил с братя Диневи да помогнат. Дано да се съберат някакви средства, аз днес дадох последните си 10 лв. за мляко и шунка, с които да нахраня дъщеря си. Но не е само днес, за утре не знам. Телефонът ми е онемял, никой не ми е звънял. Лошото е, че нищо не зависи от мен, всичко е в чуждите ръце, а те искат пари”, разказа през сълзи легендарната Ласка Минчева. Сметката, на която всеки може да дари за Вихра, е:", "date": "2018.08.23", "title": "Ласка Минчева: Дадох последните си 10 лв. да купя храна за дъщеря си Вихра"}
{"url": "https://www.24chasa.bg/novini/article/7022555", "text": "Германският канцлер Ангела Меркел, която е на посещение в Грузия, потвърди днес подкрепата си за териториалната цялост на страната, предаде Франс прес, цитирана от БТА. Агенцията отбелязва, че това е станало 10 години след руско-грузинската война и признаването от Русия на две грузински сепаратистки области - Южна Осетия и Абхазия - за независими държави. \"При последната ми визита в Грузия, преди 10 години, поисках изтеглянето на руските войски\", припомни Меркел. \"Днес, разбира се, аз все така се обявявам в подкрепа на териториалната цялост на (страната)\", подчерта тя. Меркел посети Грузия през август 2008 г. - броени дни след края на войната по-рано същия месец. Германският канцлер каза, че кавказката република трябва да бъде обявена за безопасна страна, предаде ДПА. Агенцията отбелязва, че това ще затрудни даването на убежище на грузинци в Германия. Откакто Германия либерализира визовия режим за грузинците, се наблюдава рязко увеличение за кандидатите за убежище от тази страна, отчете Меркел. На съвместна пресконференция с германския канцлер, грузинският премиер Мамука Бахтадзе обеща Тбилиси да помогне на Берлин за спиране на масовата имиграция на грузинци в Германия. Той потвърди желанието на бившата съветска република да се присъедини към ЕС и НАТО. \"Ние сме част от европейската цивилизация... но нямаме илюзии, все още ни чака много работа\", каза Бахтадзе. Меркел потвърди подкрепата на Германия за Грузия в евроатлантическите й амбиции, но изрази съжаление за липсата на напредък в нейния конфликт с Русия. ЕС смята Грузия за лидер сред страните от т. нар. Източно партньорство, отбелязва ДПА. От 2016 г. са в сила споразумения за асоцииране и за свободна търговия между съюза и кавказката страна. Грузия обаче е далеч от членство в ЕС и НАТО. По-рано този месец руският премиер Дмитрий Медведев предупреди, че присъединяването на кавказката република към Алианса може да провокира \"ужасяващ конфликт\". След това Германия даде да се разбере, че Грузия дори няма статут на кандидат за членство в НАТО, припомня ДПА. Утре германският канцлер продължава обиколката си в бившите съветски републики в Южен Кавказ с посещение в Армения, а в събота ще бъде в Азербайджан. В двете страни Меркел ще призове за \"мирно решение чрез консенсус\" на конфликта между двете страни за Нагорни Карабах, отбелязва Франс прес. Азербайджанската сепаратистка област, населена преобладаващо с арменци, се отцепи от Азербайджан след военен конфликт с участието и на Армения. В Азербайджан се очаква Меркел да обсъди енергийното сътрудничество. Азербайджанският петрол и газ са смятани за евентуална алтернатива на снабдяването на Европа с енергоизточници от Русия, отбелязва още Франс прес. ДПА посочва, че за Германия и за ЕС богатият на ресурси и намиращ се между Европа и Азия Южен Кавказ е икономически и стратегически важен регион.", "date": "2018.08.23", "title": "Меркел подкрепи териториалната\nцялост на Грузия"}
{"url": "https://www.24chasa.bg/novini/article/7022453", "text": "“Гражданска отговорност” отново поскъпна и при някои от големите компании вече е над 300 лв., показва справка на “24 часа”. За близо 10 дни цените на полиците са се вдигнали с близо 30 лева. В средата на август средната цена за масовите автомобили с двигател до 2000 кубика е била 270 лв. От началото на годината застраховката се покачва и вече е с над 100 лв. по-скъпа от края на 2017 г. Една от най-ниските цени за автомобил с двигател 2000 кубика е 282 лв., а сред най-високите е 321 лв. при еднократно плащане. Поскъпването на задължителната застраховка се налага, защото премиите по полицата не покриват изплатените суми по обезщетения за нанесени вреди. Това показа анализ на Комисията за финансов надзор, който обобщи данни от 2012 до 2017 г. на застрахователите за приходите и изплатените обезщетения. Друга причина за повишаването е решение на Върховния касационен съд, с което се разшири кръгът от хора, които имат право да получат обезщетение в случай на смърт. Досега можеха да търсят компенсация родители, съпрузи и деца. Обезщетение вече може да се иска от баби, дядовци, внуци, както и от всяко лице, което може да докаже, че е било емоционално свързано с починалия. “Всички нови искове, които ще се появят, включително и по стари полици, по които не са изминали 5 години от датата на събитието, възлиза на над 200 млн. лв. По-реалистично изглежда над 800 млн. лв. допълнителен разход”, посочи бившият зам.-шеф на КФН Ралица Агайн. Тя допълни, че на регулаторите е възложено да направят анализ на разходите, които очакват да понесат след решението на ВКС и да предприемат действия, за да увеличат приходите си.", "date": "2018.08.23", "title": "“Гражданска отговорност” поскъпна пак, стигна 300 лв."}
{"url": "https://www.24chasa.bg/novini/article/7022459", "text": "Близо 20% повече български първокурсници ще отпътуват за обучение в холандски университети от тази есен в сравнение с миналата година по данни на организатора на проекта “Световно образование” - фирма “Интеграл”. Очакванията са бройката на новоприетите българи да достигне Причина за ръста е както традиционно силният интерес заради големия брой специалности на английски език, така и решението на холандското министерство на образованието от тази година да намали таксите за първокурсници от ЕС с 50%. Така нашите студенти ще платят 1030 вместо 2009 евро за първата година от обучението. Холандия е първата алтернатива на Великобритания след Брекзит, като очакванията са в следващите години да има още по-голям ръст на кандидатите. Най-много са приетите в специалностите “Бизнес и икономика”, “Програмиране и компютърни науки”, “Арт и дизайн програми - интериорен, графичен, дизайн на електронни игри”, “Психология”, “Медии и комуникации”. Отчита се засилен интерес и към по-нетрадиционни специалности като спортен мениджмънт, мениджмънт на събития и авиоинженерство. Най-предпочетени са университетите по във Фонтис и Хага, университетите в Гронинген, Ханзе и Тилбург. Въпреки засиления интерес към образованието в Дания тук бройката на първокурсниците е значително по-малка - около 100 българи. Причините са ограниченията в квотите за чужденци, завишените изисквания към нивото на владеене на английски език (исканата миналата година оценка 6 от IELTS сега е повишена на 6,5), новите изисквания за хорариум часове по определени предмети и по-селективната процедура на прием. Българи ще изучават в Дания туризъм, маркетинг, мултимедиен дизайн и комуникации,икономика и бизнес администрация и IT. Сред предпочитаните университети са Бизнес академията в Орхус, VIA и университетът в Копенхаген. Кандидат магистрите се ориентират основно към Aarhus University. Българи ще може да кандидатстват с пълно финансиране за британски университети и след официалния Брекзит от март 2019 г. Студентите от ЕС, които кандидатстват в английски университети тази есен и ще се обучават на Острова през учебната 2019/2020 г., ще получават студентски заеми и ще ползват досегашния размер на годишни такси за обучение. ", "date": "2018.08.23", "title": "20% повече българи ще учат в Холандия, която намали таксите наполовина"}
{"url": "https://www.24chasa.bg/novini/article/7022570", "text": "Съветникът на американския президент Доналд Тръмп по националната сигурност Джон Болтън заяви, че САЩ ще съкратят финансирането за службата на върховния комисар на ООН за правата на човека - поредният удар, който американското правителство нанася на световната организация, предаде Асошиейтед прес, цитирана от БТА. С огласената от Болтън стъпка службата губи един от основните си дарители. САЩ са най-големият самостоятелен донор на ООН, осигурявайки 22 процента от бюджета на организацията, отбелязва АП. В интервю съветникът на Тръмп по националната сигурност каза днес, че американските представители ще изчислят каква част от годишния бюджет на САЩ отива за службата на върховния комисар за правата на човека и за Съвета по правата на човека и ще намалят вноската си с тази сума. Следващия месец е предвидено бившата президентка на Чили Мишел Бачелет да встъпи в длъжност като върховен комисар на ООН по правата на човека, заменяйки йорданеца Зейд Раад Ал Хусейн.", "date": "2018.08.23", "title": "САЩ съкращават парите за върховния комисар на ООН за правата на човека"}
{"url": "https://www.24chasa.bg/novini/article/7022379", "text": "Да отпадне защитата на инвалидите от уволнение.Тази промяна в Кодекса на труда предлагат от Съюза на слепите. Сега в КТ е разписано, че работодателите могат да уволнят хора с увреждания само след изричното съгласие от Инспекцията по труда. Предложението предвижда защитата да остане само за хора, които са получили увреждане, докато работят. Тогава фирмата да е длъжна да ги трудоустри, обясни председателят на Съюза на слепите Васил Долапчиев. Но за хората с увреждания, които постъпват на работа с ясно фиксирано ТЕЛК решение, защитата от държавата да отпадне. “Те трябва да се борят да бъдат служители на компанията. Аз никога не съм гледал на работодателите като на социална служба. Хората с увреждания трябва да полагат големи усилия, да бъдат максимално мотивирани и подготвени, за да стоят добре на конкурентния пазар на труда”, каза Долапчиев. Според него така ще има равни условия, а бизнесът няма да се притеснява да наема хора с увреждания. “Ако те проявят безотговорност в своите служебни задължения, трябва да си понесат тежкия кръст и да бъдат освободени от работа”, заяви Долапчиев. В момента едва около 87 хил. инвалиди работят. За първите шест месеца на тази година работа са намерили 4299 души, показват данните на Агенцията по заетостта. През юни те са 1444, като най-много са в София и Ловеч, а най-малко в Бургас и Благоевград. Наемането на инвалиди трябва да се насърчи и с въвеждането на квоти за тях в частните фирми. Работодатели с 20 до 49 служители трябва да назначат един човек с увреждане, а тези, които имат между 50 и 99 работници – 2-ма. 4% от работещите във фирми с над 100 служители трябва да са инвалиди според предложена от правителството промяна в закона за хората с увреждания. Ако не се изпълняват квотите, ще се внасят по 30% от минималната заплата в специален фонд. Бизнесът обаче е недоволен от тази система. “Държавата не следва да се опитва да прехвърля свои задължения” , пише в позицията си Българската стопанска камера. Според тях прекомерната защита пречи на работодателите да наемат хора с увреждания.", "date": "2018.08.23", "title": "Инвалиди искат да падне защитата  им от уволнение"}
{"url": "https://www.24chasa.bg/novini/article/7022580", "text": "Италианският вицепремиер Луиджи Ди Майо, лидер на антисистемното Движение \"Пет звезди\", заплаши днес неговата партия да гласува за замразяване на вноската на страната в ЕС, ако други държави от съюза не се съгласят да приемат мигрантите на борда на кораб на бреговата охрана в Сицилия, предаде Ройтерс, цитирана от БТА. Три дни след като плавателния съд \"Дичоти\" акостира в Катания, 150 пълнолетни мигранти остават на борда му. 27 непълнолетни получиха разрешение да слязат в сицилианското пристанище след около седмица в морето. Италия, където през последните години акостираха стотици хиляди мигранти, иска те да бъдат разпределени между всички страни членки на ЕС. Европейската комисия каза нееднократно тази седмица, че работи за намиране на решение по въпроса, отбелязва Ройтерс. Агенцията посочва, че утре Европейската комисия ще бъде домакин на среща при закрити врата за обсъждане на разпределянето между страните членки на ЕС на мигрантите, спасявани в Средиземно море.", "date": "2018.08.23", "title": "Италиански вицепремиер плаши да замрази финансите за ЕС заради кораба с мигранти"}
{"url": "https://www.24chasa.bg/novini/article/7022499", "text": "Следващият шеф на Еврокомисията да е германец - това желание е изявила Ангела Меркел според в. “Ханделсблат” от вчера. Вестникът твърди, че канцлерката е решила да пожертва немската кандидатура за поста шеф на Европейската централна банка (ЕЦБ), за да получи Германия този на Еврокомисията. Изборите за Европарламент (ЕП) и нова Еврокомисия са през май догодина, а в края на 2019-а изтича мандатът на шефа на ЕЦБ Марио Драги. Досега се смяташе, че на мястото на Драги ще отиде директорът на Германската федерална банка Йенс Вайдман. Германия няма как да заеме два от най-важните постове в Европа, затова ще жертва мястото в банката заради това в комисията, смятат близки до Меркел. Председателят на ЕК става ясен на избори, които обикновено се решават между Европейската народна партия (ЕНП) и социалистите. Най-вече от Меркел зависи кой ще е кандидатът на консерваторите. Според източници на “24 часа” с най-голям шанс за номинация за поста на Жан-клод Юнкер е лидерът на евродепутатите от ЕНП Манфред Вебер. Той е дясната ръка на лидера на партията Жозеф Дол - човека, който го наследи начело на най-голямата група в ЕП. Макар и на 46 г., Вебер има зад гърба си вече доста години в ЕП, а преди това е бил член на парламента на Бавария. През годините, откакто управлява ГЕРБ, Вебер неизменно се е застъпвал за страната ни. Направи го и вчера, когато от Бургас за пореден път призова за скорошното ни приемане в Шенген.  Номинацията ще бъде официално обявена на конференция на ЕНП през ноември в Хелзинки, съобщиха от Брюксел пред “24 часа”. Според германски медии имало и други възможни кандидати от Германия за председател на ЕК. Споменават се дясната ръка на Меркел - държавният секретар Петер Алтмайер, и военната министърка Урсула фон дер Лайен. В Брюксел обаче техните имена не са популярни. Там се чуват три варианта - Манфред Вебер, главният преговарящ на ЕС за Брекзит Мишел Барние, който бе конкурент на Юнкер в Дъблин преди последния евровот, и експремиерът на Финландия Александър Стуб. България да влезе в Шенген първо по въздух и море, призова от границата с Турция при Резово премиерът Бойко Борисов и получи категоричната подкрепа на председателя на ЕНП в Европейския парламент Манфред Вебер. “България изпълнява напълно изискванията и трябва незабавно да бъде приета в Шенген, защото се справя по-добре в опазването на границите дори от някои страни, които по-отдавна бяха приети. И на тези, които са леко скептични като Германия, Франция, Холандия, ще кажа да дойдат и да видят какво постигна България в последните години”, заяви Вебер, след като преди това от хеликоптер и по суша разгледа оградата с Турция в Бургаско, придружаван от вицепремиера Валери Симеонов и вътрешния министър Валентин Радев. “Дойде, видя, пипна я, разговаря с граничните служители, с Фронтекс. Това искахме - да се убеди на място, че България си върши работата за разлика от други страни\", каза Борисов. И посочи, че страната ни е модел по опазване на външната си граница, който трябва да следват Гърция, Италия и Испания. добави премиерът. А Вебер го похвали за лидерските му качества и добрите връзки с Ердоган. Борисов му разказа свой разговор с турския президент, когато започвал строежът на оградата. На опасенията да не си помисли, че има охладняване на отношенията, Ердоган му отвърнал, че това може да стане само ако през България и Турция мине студен фронт. убеден е премиерът, но разбирал страховете на някои страни. “Не че не сме готови, но ако България и по суша е в Шенген и утре дойде ново правителство, което не се справя и има голяма вълна мигранти, оттук директно през Румъния и Унгария ще стигат до Германия и Холандия. Затова разбирам тяхната гледна точка”, обясни премиерът. Той съобщи пред Вебер, че над 80 трафиканти на мигранти са осъдени или делата се гледат в съда, а България е върнала 2500 афганистанци в родината им със самолет. Изключително земен, приветлив и компетентен. Така кметът на Бургас Димитър Николов описа председателя на ЕНП в Европарламента Манфред Вебер, когото придружаваше плътно при посещението му в Бургаския регион. “Направи ми впечатление, че е много запознат с проблема по опазване на външните граници на ЕС, познава в детайли нещата, наясно е с числения състав, знае поименно граничните пунктове. Не подхожда към нещата проформа, взема ги присърце, с отношение”, каза бургаският кмет. Той съпровождаше през цялото време Вебер при посещението му в Бургаско, беше му и екскурзовод. Неслучайно Вебер заяви, че е “Много земен човек, веднага скъсява дистанцията\", добави Николов. И разказа, че при кацането си на летището Вебер отказал да ползва ВИП-а, а минал наравно с останалите пристигащи, заприказвал се и с немски туристи, интересувал се какво мислят за България. Като домакин кметът му даде обяд и вечеря. Двамата посетиха Морската гара, Магазията и Морския контролен център, придружаваше го и до българо-турската граница при Резово. “Направи му впечатление, че както в Германия, така и в Бургас се оползотворяват промишлени пространства за граждански цели. Много хареса града”, обясни кметът. “А впечатленията му са, че като една от най-хард постсоциалистически страни за разлика от Чехия и Унгария България е дръпнала много напред и се развива с бързи темпове като модерна европейска държава”, добави Николов. От личните си контакти с него и от чутото на границата при Резово бургаският кмет останал приятно учуден от Вебер, имайки предвид Манфред Вебер е само на 46 г., а вече е един от най-влиятелните политици в ЕС. Големият му скок предстои. Председателят на най-голямата парламентарна група в Европарламента – на консервативната ЕНП, е един от фаворитите на Меркел за шефския пост в Еврокомисията. Ако Вебер спечели съревнованието, то това, че не бе избран за шеф на Европарламента след Мартин Шулц, каквато бе надеждата му преди година, ще се окаже всъщност късмет за него. Вебер е роден през 1972 г. в баварското селце Нидерхацкофен. То е толкова малко, че дори и повечето германци не са чували за него. И до ден днешен той живее в къща във Вилденберг - съседно и също толкова неизвестно селце. Пътят на човек от затънтените Баварски Алпи до шефските кресла в Брюксел изглежда дълъг и труден. И в действителност за Вебер наистина е така. Той не завършва гимназия, каквато е стандартната биография на елитните политици, а техникум, където успява да вземе диплома, позволяваща му следване в университет. Завършва физика и техника, инженер е. Още в младежките си години става член на баварския Християнсоциален съюз и през 2003 г. оглавява младежката му партия в съревнование с Маркус Зьодер, който днес е премиер на Бавария. От онези времена двамата са всичко друго, но не и приятели. Не само Зьодер, но и лидерът на ХСС Хорст Зеехофер е по-скоро съперник, отколкото близък съратник. За разлика от тях Вебер е категоричен противник на популистки изолационистки политики, смятан е освен това и за един от най-сериозните стълбове на Меркел в Брюксел. Именно той първи подкрепи кандидатурата ѝ за четвърти канцлерски мандат. Дали големият му скок ще завърши с успех, ще се разбере първо още през октомври, когато ЕНП ще се събере да посочи своя кандидат за изборите.", "date": "2018.08.23", "title": "Човекът на Меркел за шеф на Еврокомисията в Бургас (Обзор, видео)"}
{"url": "https://www.24chasa.bg/novini/article/7022531", "text": "Катастрофа стана преди малко на столичния булевард “България” до Моста на влюбените, видя репортер на \"24 часа\". Очаквайте подробности.                                                                                                                                                                                                                                                                                                                        ", "date": "2018.08.23", "title": "Катастрофа до Моста на влюбените в София (Снимки)"}
{"url": "https://www.24chasa.bg/novini/article/7022536", "text": "Братислав Живкович, известен като командир на Четническото движение в Сърбия, е арестуван по подозрения за организиране на участие в чуждестранен военен конфликт, съобщи сръбската редакция на Радио Свободна Европа, позовавайки се на информация от министерството на вътрешните работи. Живкович заедно с други шестима сърби е разследван от Генералната прокуратура на Украйна за участие в конфликта в Източна Украйна на страната на проруските сили. Според прокуратурата шестимата сърби са участвали в нападения срещу украинските сили в района на Донецк и Луганск като членове на дясна групировка. Според закон от 2014 г. участието на сръбски граждани в чуждестранни конфликти се наказва със затвор от 6 месеца до 5 години, а организиране на участие във война или въоръжен конфликт в чужда държава - от 2 до 10 години.", "date": "2018.08.23", "title": "Лидер на сръбските четници воювал и с проруските сили в Украйна"}
{"url": "https://www.24chasa.bg/novini/article/7022460", "text": "Между 800 млн. и 1,3 млрд. лева може да достигне дупката между сумите за изплащане на обезщетения и приходите на застрахователите. Това посочи главният секретар на Асоциацията на българските застрахователи Нина Колчакова. Към края на миналата година недостигът е бил към 60 млн. лв., но се очаква да достигне 1 млрд., като сред причините за това е решението на Върховния касационен съд, заяви Колчакова пред Нова тв. С него се разширява кръгът от хора, които могат да искат обезщетение. Досега се плащаше на най-близкия кръг роднини - съпрузи и деца, а сега обезщетение може да търсят братя и сестри, баби и дядовци, внуци и всеки, който може да докаже емоционална връзка със загиналия човек. Според асоциацията досега суми са се плащали на не повече от трима човека, а след решението на съда бройката щяла да се увеличи до 5 човека. Възможностите за избягване на дефицита при застрахователите и елиминирането на риска от фалити са две - увеличение на цената на “Гражданска отговорност” или определяне на тавани на обезщетенията. В публичното пространство вече се появиха мнения, че е възможно застраховката да достигне 800 лева и дори повече. Според Нина Колчакова обаче толкова рязък скок в цената не е възможен, тъй като хората масово няма да сключват полицата. Все още няма достатъчно съдебна практика, за да може да се каже колко трябва да се увеличат премиите по застраховката, за да се компенсират застрахователите. За другия вариант - с определяне на таван на обезщетенията, обаче трябва да се направят законови промени. Според Колчакова България е сред страните в ЕС, в които се дават най-високи обезщетения при загуба на близък. “В Англия има лимит от 10 хил. паунда за близък, преживял болки и страдания от загубата на загинал при катастрофа. В някои държави има лимит на лицата, а в други - лимит на сумите или методика, по която се достига до тази сума. В България няма нито едно от тези условия, а се изплащат в пъти по-големи обезщетения спрямо която и да е държава, освен няколко южноевропейски, в които цената на застраховката е 800-900 лв.”, посочи Колчакова. Тя даде пример, че има иск от 29 братя и сестри на загинал. Според доклад на КФН има огромна разлика в обезщетенията между имуществени и неимуществени щети. Средната стойност на изплатена претенция е 1362 лв. за имуществена щета и 57 748 лв. за неимуществена при автомобили. При товарните автомобили и автобусите материалните щети са 1333 лв., а нематериалните - 25 987 лв. ", "date": "2018.08.23", "title": "1 млрд. лв. дупка за застрахователите води до по-скъпи полици или таван на обезщетенията"}
{"url": "https://www.24chasa.bg/novini/article/7022452", "text": "Над 600 български първокурсници, приети да учат от тази есен във Великобритания, получиха вчера ценни указания и пакети с документи за регистрация, настаняване и кредитиране на образованието си на Острова. Учебната година там се открива между 15 септември и 7 октомври, докогато първокурсниците трябва да са свършили основни технически неща, за да започнат обучението си. Срещата за ориентация се организира от международния проект “Световно образование” , с който традиционно пътуват над 50% от студентите ни в Обединеното кралство. Тя дава възможност бъдещите колеги от един университет да се запознаят още преди да отпътуват от България. Българи ще се обучават в над 100 британски университета, като най-предпочитаният е Ковънтри (Coventry University), закъдето всяка година отпътуват над 80 българи. Запазва се тенденцията за предпочитания към университети като “Гринуич”, “Уестминстър” (University of Westminster) и разположения на брега на океана и предпочитан от българи “Портсмут” (University of Portsmouth). Най-търсената специалност от българите във Великобритания е компютърни науки, следвана от бизнес и икономика, изкуства, дизайн, инженерни специалности, медии и архитектура. Повишава се интересът към дигиталните медии и маркетинг. Сред интересните, но нетрадиционни специалности са спортен мениджмънт, глобална сигурност и борба с тероризма, филмови и тв специални ефекти, зоология, автомобилостроене. Очакванията са тази година общият брой първокурсници от България да е около 1200, съобщават от “Интеграл”. Поради засиления интерес към елитните Oксфорд и Кеймбридж, за които срокът за записване е кратък - до 15 октомври 2018 г. за следващата академична година, по проект “Световно образование” се организира нов специализиран Oxbridge курс, чиято цел е да запознае кандидатите със спецификата на обучението тук и да им помогне да преценят реално силите си за прием. Курсистите се запознати с разликите между специалностите в двата университета, изискванията, сроковете и възможностите за прием. Курсът предоставя полезна информация и за подготовката на документите и личния календар на кандидата за успешен прием. ", "date": "2018.08.23", "title": "600 младежи заминават за Англия"}
{"url": "https://www.24chasa.bg/novini/article/7022469", "text": "Общият размер на депозитите през юли достигна рекордните 75,2 млрд. лева, което е с 8,5% повече от година по-рано, показват данни на БНБ. Домакинствата държат 49,3 млрд. лв. в банките или 7,3% повече от година по-рано, а при финансовите предприятия има намаление с 18% на годишна база. Нефинансовите предприятия имат в депозити 23,2 млрд. лв., което е увеличение с 16,4%, сравнено с юли 2017-а. Депозитите през юли имат по-голям ръст на годишна база, отколкото кредитите. С 8,8% е увеличението на годишна база на депозитите, сочи още статистиката. Ръстът на кредити е 7,1% на годишна база. Кредитите се увеличават със 7,1% на годишна база и достигат 56,1 млрд. лв. Заемите на финансовите предприятия са 2,6 млрд. лв. и отчитат 35,9% ръст, сравнено с юли 2017-а, а при нефинансовите достигат 32,3 млрд. лв. Кредитите, които домакинствата са изтеглили, възлизат на 21,1 млрд. лв., което е 10% повече от юли 2017-а. Жилищните заеми също са се увеличили с 9,2% и достигат 10 млрд. лв., а потребителските достигат 8,7 млрд. лв.", "date": "2018.08.23", "title": "Депозитите достигнаха рекордните 75,2 млрд. лв."}
{"url": "https://www.24chasa.bg/novini/article/7022383", "text": "Само за три месеца - от април до юни, българските фирми са направили 4,3 млрд. лв. разходи за дълготрайни материални активи, т.е. нови машини и оборудване, съобщи НСИ. Това е със 17% повече от същото тримесечие на миналата година и е най-голямата сума за този разход, ако се изключат петте милиарда лева, които родният бизнес е похарчил за придобиване на активи през последното тримесечие на 2017 г. Има само два сектора от икономиката, в които разходите за активи нямат ръст, а спад на годишна база - недвижимите имоти и финансовите и застрахователни дейности. Във всички останали има повишение на тези разходи спрямо година по-рано, като ръстът е най-голям в здравеопазването и образованието - 76%, следван от строителството с 60% и научните изследвания с 42%. Ръстът е само 14% в добивната промишленост, но сумите там са най-големи - 1,2 млрд. лв. за второто тримесечие на 2018 г.", "date": "2018.08.23", "title": "4,3 млрд. лв. за нови машини само за три месеца"}
{"url": "https://www.24chasa.bg/novini/article/7022520", "text": "Руският министър на външните работи Сергей Лавров каза днес по телефона на държавния секретар на САЩ Майк Помпейо, че \"деструктивният\" подход на Вашингтон към Москва вреди на двустранните отношения. Това съобщи пресслужбата на външнополитическото ведомство на Русия, цитирана от Ройтерс и ТАСС, пише БТА. Лавров призова да бъде прекратено \"преследването\" срещу руската гражданка Мария Бутина, която е задържана в САЩ по подозрение, че е действала като руски агент. Руският външен министър е привлякъл вниманието на събеседника си и към съдбата на Константин Ярошенко и Виктор Бут, излежаващи в американски затвори присъди съответно за наркотрафик и търговия с оръжия. По настояване на Помпейо Лавров е разяснил положението около украинския кинематографист Олег Сенцов, който е в руски затвор с 20-годишна присъда по обвинение в тероризъм. В съобщението на руското външно министерство се отбелязва, че двамата топ дипломати са обсъдили също положението в Сирия и графика на бъдещите двустранни контакти.", "date": "2018.08.23", "title": "Лавров обсъди с Помпейо съдбата на затворници в САЩ и Русия"}
{"url": "https://www.24chasa.bg/novini/article/7022224", "text": "За трета поредна година русенската печатница \"Дунав Прес\" се довери на \"Енерго-Про Енергийни Услуги\" за снабдяването на производствената си база с енергия, добита от възобновяеми източници. По традиция специалното удостоверение за зелена енергия получи г-н Николай Алексиев, изпълнителен директор на печатницата. „Нашите клиенти са запознати с политиката ни по околна среда и ние се стремим да се развиваме в посока усъвършенстване на производствения процес, за да отговорим на високите им очаквания. За постигане на тази цел нашата организация се ангажира да поддържа и непрекъснато да подобрява ефикасността на системата за управление по околната среда. Заедно с нашия партньор за доставка на енергия, произведена по екологично чист начин - \"Енерго-Про Енергийни Услуги\", удовлетворяваме изискванията за опазване и предотвратяване на замърсяване на природата“, сподели Алексиев. Печатница \"Дунав Прес\" беше една от първите компании у нас, която избра да осъществява своята дейност с възобновяема енергия. През 2016 г. те получиха уникалното за нашата страна удостоверение за зелена енергия от \"Енерго-Про Енергийни Услуги\". Последователната им политика за разумно потребление на природните ресурси и опазване на околната среда е доказателство, че българският бизнес е все по-ориентиран към прилагане на утвърдените европейски практики за устойчиво развитие, заявяват от енергийната компания.", "date": "2018.08.23", "title": "За трета година \"Енерго-Про\" доставя зелен ток на русенска печатница"}
{"url": "https://www.24chasa.bg/novini/article/7022353", "text": "Премиерът на Косово Рамуш Харадинай заяви, че президентът Хашим Тачи няма неговата подкрепа за евентуално започване на разговори за промяна на границите на Косово в последната фаза на диалога с Белград, съобщава Танюг. \"Ако Тачи постави темата на масата, прави го без моята подкрепа\", каза Харадинай, цитиран от прищинския вестник \"Коха\", предава БТА. Той подчерта, че не желае да се чувства отговорен, ако се стигне до промяна на границите на Косово. \"\"Първата фаза е оказване на доверие на президента да представлява страната в този процес. Втората фаза е съдържанието. Президентът има моята подкрепа за разговори за взаимно признаване със Сърбия, но няма моята подкрепа да разговаря за границите\", каза Харадинай пред журналисти. Той добави, че няма интерес изобщо да се говори по тази тема.", "date": "2018.08.23", "title": "Премиерът на Косово: Не подкрепям Хашим Тачи в разговорите за промяна на границите"}
{"url": "https://www.24chasa.bg/novini/article/7020752", "text": "Късноантичната гробница, която бе открита на 2 август при ремонта на столичната ул. “Московска”, е принадлежала на знатна сердикийска фамилия, научи “24 часа”. Строителите попаднаха на гробницата, която е точно срещу прозорците на кметския кабинет на ул. “Московска” 33, при ремонт на тротоара. Тя е изключително ценна заради запазените стенописи по стените ѝ. Тогава от Столичната община разпространиха снимка на красивите рисунки. “24 часа” е първата медия, която влезе в нея. “Не сме предполагали, че ще попаднем на гробница със стенописи, които са изключително редки в Сердика. До момента са известни само няколко – една от тях е гробницата на Хонорий, която е на 30 м оттук. Голям късмет е да се попадне на гробница със запазени стенописи”, разказа зам.-кметът по култура и образование доц. Тодор Чобанов. Щети по гробницата са нанесени през 80-те години на ХХ век при изграждането на секретен колектор – бетонно съоръжение с диаметър около 1 м. Поражения вероятно има и от прокараните различни комуникации през 90-те години. “Въпреки това гробницата е доста добре запазена. По-голямата изненада, която екипът начело с Юниан Мешеков от Музея за история на София установи, е, че стилистиката на находката и особено големите червени християнски кръстове, които са изписани по стените ѝ, са идентични с тези от гробницата на Хонорий. Това автоматично поставя тези два обекта в група. Колегите са склонни да приемат хипотезата, че един и същ майстор художник е рисувал двете гробници. Освен това и двете са ориентирани спрямо четвъртия или петия период на храма “Св. София” и са имали връзка с него”, каза доц. Чобанов. По думите му през V век Сердика е вече отчетливо християнски град и било нормално по-богатите фамилии да преизползват по-стари гробни съоръжения. “Със сигурност говорим за фамилна късноантична християнска гробница на богата сердикийска фамилия, която можела да си позволи да има място до най-почитания градски храм и да наеме майстор, който да я изпише със символите на християнската вяра. флорални мотиви, което намеква за рая и за цветята на райската градина. Стенописите са скромни, защото и сега, и в онази епоха тези майстори са получавали сериозно възнаграждение, но са красиви”, обясни зам.-кметът. Именно заради стенописите, които са рядка находка от древна Сердика, столичният кмет Йорданка Фандъкова разпореди да се направи укрепване на гробницата и да се подготви за експонирането ѝ на мястото, на което е открита. Заради тръби на “Топлофикация - София” тя няма да може да бъде свързана с подземния музей под базиликата “Св. София”, но ще бъде част от обиколката на посетителите. Проектантите и архитектите трябва да предложат как гробницата да бъде експонирана и да има отделен подход. “Ситуацията е доста сложна заради различните комуникации, които преминават под земята. Градската археология е най-трудната, защото трябва да се съвмести модерният живот със запазването на място на старините. Вероятно гробницата за да може посетителите да слязат на нивото от V век и да погледнат вътре. Възможно е в нея да експонираме реплики или реквизити от колекцията на Музея за история на София”, каза доц. Чобанов. В гробницата са открити само кости. Вероятно е тя да е била ограбена през Късната античност. Костният материал се проучва, но най-вероятно е от различни индивиди, а не само от един човек. Причината е, че такъв тип гробници понякога са се ползвали векове наред. Тя е малко по-голяма от типичните за тези съоръжения размери – около 12-14 кв. м. Данните не са точни, тъй като още не е разкрита изцяло. Вътре големината ѝ е 3,30 на 2,20 м. Храмът “Св. София” се намира в средата на късноантичния некропол на Сердика, който вероятно функционира от I век. Той е с диаметър около 1 км и се е ползвал векове. В някои периоди Сердика е имала 50 000 души население и затова в целия район има стотици гробници. 50 от тях са част от експозицията на подземния музей под базиликата, а тази на Хонорий, която е под стъклен купол точно срещу входа на храма, е сред най-ценните. Причината е, че тя е единствената с надпис, която дава яснота кой е бил погребан вътре - “Хонорий, раб Божи”. Вероятно става дума за висш духовник в Сердика. Самата гробница е от V-VI век. Открита е случайно през 1989 г., но е достъпна за посетители от 2014 г., когато общината направи подземния музей. Музеят за история на София ще има автентичен, произведен в България сувенирен продукт. Пилотната серия сувенири са вдъхновени от музейната колекция, като се започва с реплики на находки от неолита. Това съобщи зам.-кметът на София по култура и образование доц. Тодор Чобанов. Готови са 3 варианта на сувенири - праисторическа Венера, съд и култова масичка. Подготвят се още 2, ще има и зооморфни форми. Петте продукта ще започнат да се продават в музея през септември. Произведени са в ограничено количество, за да се види какъв ще е интересът на посетителите. “Започваме с неолита. Идеята е музеят да предлага сувенири от всяка една епоха, която показва колекцията му. Сувенирите са от керамика и са ръчно търкани с восък, за да се доближат до автентичната примитивна технология на неолита”, разказа пред “24 часа” Срацимир Савов, който е автор и производител на сувенирите. Още не е ясно колко ще струват репликите, но Савов заяви, че “на цената на едно магнитче в Брюксел посетителите в музея на София ще могат да си купят сувенир от изпечена и ръчно обработена керамика”. ", "date": "2018.08.23", "title": "Гробницата под прозорците на Фандъкова - на знатна фамилия от Сердика"}
{"url": "https://www.24chasa.bg/novini/article/7022360", "text": "Стадо крави подлуди шофьорите на международния път Е-79 край Мездра, съобщи  . Животните за малко да предизвикат няколко катастрофи. Собственикът на стадото се издирва, за да му бъде съставен акт. Междувременно кравите изминаха необезпокоявани около 3 км срещу идващите от Враца автомобили, докато не стигнаха до желаното място за паша.", "date": "2018.08.23", "title": "Стадо крави едва не предизвика серия катастрофи на Е-79 край Мездра"}
{"url": "https://www.24chasa.bg/novini/article/7022372", "text": "Германският канцлер Ангела Меркел заяви днес в Тбилиси, че още не е решила кого да номинира за следващ председател на Европейската централна банка (ЕЦБ), и добави, че дискусиите по въпроса едва са започнали, предаде Ройтерс, цитирана от БТА. \"Обсъжданията за персонални решения, които да бъдат взети във връзка с изборите на нов Европейски парламент, в момента бавно започват\", каза Меркел на пресконференция в грузинската столица, където е на посещение. \"Това означава, че досега не са били взети никакви решения, а човекът за поста ръководител на ЕЦБ ще бъде определен много по-късно, така че не мога да кажа какви са желанията ми. Ние по-скоро ще чакаме как ще се развият нещата и тогава ще видим и как се развива германската позиция\", каза Меркел. На съвместна пресконференция с германския канцлер грузинският министър-председател Мамука Бахтадзе каза, че визитата на Меркел издига на по-високо равнище двустранното сътрудничество. Германия твърдо подкрепя суверенитета и териториалната цялост на Грузия в международно признатите й граници и процеса на европейска и евроатлантическа интеграция на страната, подчерта Бахтадзе. Меркел съобщи, цитирана от ТАСС, че представители на Германия и Грузия ще подпишат документи за сътрудничество на стойност 390 млн. евро. Сътрудничеството обхваща строителството, хранилищата за газ, помощ за водоснабдяването и канализацията, уточни тя. По-късно днес германският канцлер, чието пристигане в Тбилиси беше предавано на живо от няколко телевизионни канали, ще се срещне и с президента Гиорги Маргвелашвили. За утре е планирана среща на Меркел с ръководители на опозиционни организации, студенти и преподаватели от университета в Тбилиси. По-късно през деня германският канцлер ще замине за арменската столица Ереван.", "date": "2018.08.23", "title": "Меркел в Грузия: Още не съм решила за шеф на Европейската централна банка"}
{"url": "https://www.24chasa.bg/novini/article/7022378", "text": "Археолози на остров Крит откриха непокътната гробница от минойската епоха, съдържаща добре запазен скелет на възрастен човек и погребални съдове, съобщава в. \"Катимерини\". Първоначалното проучване на керамиката, намерена в гробницата, позволява тя да бъде датирана от късния минойски период /1400-1200 г. пр.н.е./, съобщи гръцкото министерство на културата, предава БТА. Гробницата е била открита по време на изкопни работи в маслинова горичка край село Кентри в района на град Йерапетра. Местен жител предупредил археолозите за възможно наличие на гробница на това място.", "date": "2018.08.23", "title": "Непокътната минойска гробница бе открита на гръцкия остров Крит"}
{"url": "https://www.24chasa.bg/novini/article/7022386", "text": "Босненската служба за разузнаване и сигурност ОСА е забранила на руския писател Захар Прилепин да влезе на територията на страната, съобщава агенция СРНА. Според службата Прилепин представлява \"заплаха за сигурността на страната, обществения ред и международните отношения\". Прилепин трябваше да участва утре в литературна вечер в Народната библиотека на Република Сръбска в Баня Лука, предава БТА. Писателят е известен като приятел на режисьора Емир Кустурица и голям любител на Сърбия и сръбския народ, посочва СРНА.", "date": "2018.08.23", "title": "Босненската служба за сигурност забрани на руски писател да влезе в страната"}
{"url": "https://www.24chasa.bg/novini/article/7022394", "text": "Джон Болтън, съветник на американския президент Доналд Тръмп по въпросите на националната сигурност, заяви днес, че е предупредил секретаря на Съвета за сигурност на Русия Николай Патрушев страната му да не се меси в междинните избори в САЩ през ноември, предаде Ройтерс. След разговори с Патрушев в Женева Болтън каза, че въпросът за намесата е попречил да се приеме заключителна обща декларация на двете страни. \"Ясно заявих, че няма да търпим вмешателство на изборите тази години и сме подготвени да предприемем нужните стъпки да предотвратим това\", отбеляза на пресконференция той. Болтън каза, че в разговорите с Патрушев е било обсъдено и поетапното изтегляне на Иран от Сирия. САЩ искат иранските войски да напуснат Сирия, но Вашингтон отхвърля руския план за обвързване на този процес с американски отстъпки, заяви Болтън, цитиран от ДПА. Патрушев предложи Съединените щати да се откажат от петролното ембарго срещу Иран, планирано за ноември, в замяна на ограничаване на територията на иранското военно присъствие в Сирия, каза американският представител. \"Ние отхвърлихме това предложение преди, отхвърлихме го и днес. Санкциите остават, това е категорично\", подчерта Болтън. Патрушев обяви, че Русия и САЩ са се споразумели да възстановят каналите за комуникация между руските и американските министерства на отбраната и на външните работи, както и между началник-щабовете на двете страни. Разговорите между Болтън и Патрушев продължиха повече от пет часа, отбелязва ТАСС.", "date": "2018.08.23", "title": "Съветник на Тръмп към руснаците: Няма да допуснем ваша намеса на изборите"}
{"url": "https://www.24chasa.bg/novini/article/7022418", "text": "Джейсън Кинг бе назначен за главен изпълнителен директор на \"Tеленор България\", част от PPF Group, считано от 1 септември 2018 г., съобщиха от компанията. „Щастлив съм да приветствам Джейсън Кинг като главен изпълнителен директор на \"Теленор България\" и като част от моя управленски екип. Джейсън притежава почти 20-годишна управленска кариера в глобални телекомуникационни компании в Централна и Източна Европа и има много опит в маркетинга и продажбите, съчетан с богато резюме като ръководител“, коментира г-н Ладислав Бартоничек, отговарящ за телекомуникационните активи в PPF. „Г-н Кинг е ценно попълнение в мениджърския екип на PPF, който ще поведе нашия бизнес в България напред“, допълни г-н Бартоничек. Кинг е заемал различни мениджърски позиции в Deutsche Telekom, UPC Liberty Global и Veon и е изпълнявал консултантски роли в CME и Теленор Дания. „Щастлив съм да се присъединя към екипа на Теленор в България и очаквам да имам възможността да приложа опита си от региона и света,” коментира Джейсън Кинг.", "date": "2018.08.23", "title": "Джейсън Кинг става главен изпълнителен директор на \"Теленор България\""}
{"url": "https://www.24chasa.bg/novini/article/7022466", "text": "Държавният секретар на САЩ Майк Помпейо назначи Стивън Бигън, вицепрезидент на автомобилната компания \"Форд\", за свой специален пратеник за Северна Корея. Следваща седмица двамата ще пътуват до Пхенян, предадоха световните агенции, цитирани от БТА. \"Стив ще направлява американската политика към Северна Корея и ще ръководи усилията по изпълнение на набелязаната от президента (Доналд) Тръмп цел за окончателно и напълно потвърдено ядрено разоръжаване на Северна Корея, както бе договорено със (севернокорейския лидер) Ким Чен-ун\", каза Помпейо, цитиран от Ройтерс. Досега Бигън беше вицепрезидент, отговарящ за връзките с чужди правителства, в корпорацията Форд. Той е бил служител на Белия дом и помощник на съветничката по националната сигурност Кондълиза Райс по време на управлението на президента Джордж У. Буш. Бигън е бил съветник и на бившия лидер на републиканското мнозинство в американския Сенат (в периода 2003-2007 г.) Бил Фрист, посочва Асошиейтед прес. Помпейо не уточни кога точно ще посети Северна Корея следващата седмица. Това ще е четвъртата му визита в затворената комунистическа страна тази година и втората след историческата среща между Тръмп и Ким Чен-ун на 12 юни в Сингапур, отбелязва Франс прес.", "date": "2018.08.23", "title": "Помпейо назначи шеф на \"Форд\" за свой специален пратеник в Пхенян"}
{"url": "https://www.24chasa.bg/novini/article/7022473", "text": "Агенция „Пътна инфраструктура“ стартира обществена поръчка за обслужване на картови плащания на такси за ползване на републиканската пътна мрежа, наредени чрез виртуално терминално устройство ПОС или чрез терминални устройства ПОС и изграждане на интерфейсна връзка (host to host), съобщиха от пресцентъра на АПИ. По този начин се осигурява свързване на изчислителната система (host-system), обслужваща ПОС устройствата на АПИ и изчислителната система на БОРИКА за обслужване на плащания с платежни карти на територията на България. Процедурата е по договаряне без предварително обявление по ЗОП, тъй като поръчката може да се реализира само от „Борика“ АД, въз основа на изключителните права на дружеството, съгласно издаден от БНБ лиценз. Индикативната стойност на поръчката е 7,2 млн. лв. без ДДС и е за срок от 3 години.", "date": "2018.08.23", "title": "Всички плащания на тол таксите и електронните винетки - през \"Борика\""}
{"url": "https://www.24chasa.bg/novini/article/7022483", "text": "Най-малко трима души са изчезнали, след като тайфунът Симарон удари тази вечер Западна Япония, съпроводен от силни ветрове и проливни дъждове. Стотици полети бяха отложени, предаде ДПА, като се позова на властите. Двадесетият през този сезон тайфун връхлетя южната част на префектура Токушима днес около 21 ч. (14 ч. българско време), предава БТА. Бурята наложи отмяна на повече от 350 полета и обърка разписанието на много влакове и пътнически фериботи, предаде агенция Киодо. Метеоролозите предупредиха за кални свличания, порои и високи вълни. Около югозападния остров Шикоку и в региона Кинки вълните може да достигнат до 11 метра височина. В централния град Шидзуока местните власти издирват трима изчезнали студенти на брега, за където е издадено предупреждение за високи вълни. Има вероятност те да са били отнесени в морето, тъй като снощи са били в района, съобщи Киодо.", "date": "2018.08.23", "title": "Тайфунът Симарон удари Западна Япония, трима студенти са изчезнали"}
{"url": "https://www.24chasa.bg/novini/article/7022486", "text": "От днес КАТ вече глобяват застрахованите в \"Олимпик\", които не са сключили застраховки „Гражданска отговорност” с друг застраховател. От 200-те хиляди автомобила, застраховани във фалиралата кипърска компания, почти 82 хиляди са без валидни полици към 13 ч. днес. Това сочи справка на Гаранционния фонд, съобщава  . Въпреки скандала, който доведе до политически трусове и свикване на извънредно заседание на парламента, се оказа, че сред шофьорите има такива, които не са догледали и едва днес установиха, че полиците им са към „Олимпик”. Всеки, хванат в нарушение, остава без книжка, а автомобилът му се спира от движение – докато не се сключи валидна „Гражданска отговорност”. Глобата е 250 лв. за физическо лице. Освен глобите от КАТ, хилядите шофьори с невалидни полици са изправени и пред друг риск – при инцидент на пътя ще им се наложи да покрият всички щети.", "date": "2018.08.23", "title": "82 000 коли още са с гражданска в \"Олимпик\", КАТ ще ги спира от движение"}
{"url": "https://www.24chasa.bg/novini/article/7022352", "text": "Бивши членове на унгарската крайнодясна партия \"Йоббик\" обявиха днес създаването на нова радикална политическа формация - \"Наша родина\" - след постепенния завой към центъра на \"Йоббик\", която се опитва да се наложи като умерена алтернатива на премиера Виктор Орбан, националист и консерватор, предаде Франс прес, цитирана от БТА. \"Ние се занимаваме с изоставени от другите партии въпроси, това може да изглежда радикално\", обясни представителката на формацията Дора Дуро. Тя каза, че \"Наша родина\" смята да постави в центъра на вниманието си ромското малцинство, което дълго бе изкупителна жертва на \"Йоббик\". Учредена през 2003 г. от Габор Вона, в продължение на десетина години \"Йоббик\" се отличаваше със своята антисемитска и ксенофобска риторика и свикваше шествия за сплашване в ромските квартали с паравоенната си организация \"Унгарска гвардия\". През 2013 г. обаче тази ултранационалистическа формация, част от чиито теми бяха подети и от Орбан, започна да смекчава позициите си с амбицията да се оформи като класическа популярна консервативна партия. Този завой обаче не се оказа печеливш. На парламентарните избори през април \"Йоббик\" получи едва 19 процента от гласовете - далеч под 49-те процента на партия ФИДЕС на Орбан. След изборите Вона подаде оставка, но новата му политическа линия беше потвърдена от неговите наследници начело на \"Йоббик\", което накара няколко души от партията, сред които и Дуро, да я напуснат. Новата формация има около 2000 членове, повечето от които идват от \"Йоббик\". Унгарската опозиция продължава да е силно дестабилизирана, след като през април Орбан спечели парламентарни избори за трети пореден път. След Вона и председателя на Социалистическата партия Дюла Молнар, вчера огласи оставката си и съпредседателката на \"зелената\" партия \"Политиката може да бъде различна\" Бернадет Сел.", "date": "2018.08.23", "title": "Отцепници от унгарската крайнодясна \nпартия \"Йоббик\" правят нова формация"}
{"url": "https://www.24chasa.bg/novini/article/7022319", "text": "Представители на китайската компания Шандун Линлун /Shandong Linglong/ и на сръбското правителство подписаха днес споразумение за строителство на завод за автомобилни гуми в сръбския град Зренянин, в който ще бъдат инвестирани около 1 милиард долара и ще бъдат осигурени нови 1500 работни места, предаде агенция Бета, цитирана от БТА.  Градските власти в Зренянин са осигурили парцел от 136 хектара за строителство на завода, което ще започне през 2019 г. и ще завърши през март 2025 г. Намерението на китайската компания е да произвежда в Зренянин 13,62 милиона радиални гуми годишно. Сръбският президент Александър Вучич, който присъства на подписването на споразумението, каза, че очаква по време на посещението му в Китай на 18 и 19 септември да бъде подписан официалният договор за строителство на завода в Зренянин в присъствието на китайския президент Си Цзинпин. Той изтъкна, че преговорите с компанията не са били леки, защото дълго се обсъждало дали тя да инвестира в Полша, Чехия или Словакия, но накрая Сърбия предложила най-добри условия.", "date": "2018.08.23", "title": "Китайска компания подписа споразумение\nза строителство на завод за гуми в Сърбия"}
{"url": "https://www.24chasa.bg/novini/article/7022323", "text": "Нов фосил, открит в Китай и живял преди 228 милиона години доказва, че предците на днешните костенурки не са имали черупки, съобщава Франс прес. Видът, наречен Odontochelys semistestaces, е имал широки и плоски ребра и е бил с размери на двойно легло, предава БТА. Фосилът е открит в китайската провинция Гуейчжоу. Но при него отсъствала каквато и да било коруба, а имало само следи от наченки в костната система. Видът е притежавал характерната за костенурките човка. При все това в устата на фосила били открити зъби, които липсват при съвременните им потомци.", "date": "2018.08.23", "title": "Предшествениците на костенурките не са имали черупки"}
{"url": "https://www.24chasa.bg/novini/article/7022329", "text": "След срутването на източната част на моста Моранди в италианския град Генуа миналата седмица, сега властите предупреждават, че западната му също остава опасна, преде ДПА, като се позова на агенция АНСА. Заключението на техническата експерти беше обявено днес от от екипа, на който главният прокурор на Генуа Франческо Коци беше възложил да проучи моста, предаде БТА. Засега прокуратурата не е започнала наказателно преследване срещу нито едно физическо лице, уточни Коци. Мостът Моранди, който беше част от автомагистрала, свързваща източната и западната част на Генуа, рухна на 14 август по време на гръмотевична буря, като в резултат над 30 автомобили и камиони се разбиха, падайки от 45 метра височина. Загинаха 43 души. В понеделник пожарникари напълно затвориха достъпа до района около моста и преустановиха съпровождането на евакуирани граждани до домовете им в непосредствена близост, за да си вземат необходими вещи, защото от моста се чуваха подозрителни шумове. Вещите лица, на които министерството на инфраструктурата и транспорта възложи експертизата, препоръчаха мостът бързо да бъде разрушен или укрепен. Вчера ръководителят на местната власт в провинция Генуа призова останките от разрушения мост да бъдат срутени \"колкото се може по-бързо\". Министерството на образованието и научната дейност ще отдели 2,8 млн. евро в помощ на студенти и ученици, които са били принудени да напуснат домовете си в зоната на разрушения мост, съобщи още АНСА, цитирана от ТАСС. Средствата ще се използват за осигуряване на непрекъснат образователен процес за 100 души, сред които има ученици и студенти, живели в съседство до рухналото мостово съоръжение. За евакуираните ще бъде организиран специален транспорт, който ще ги вози до образователните институции. Тези учащи се освен това ще бъдат освободени от учебни такси. Правителството в Рим предоставя общо около 33,5 млн. евро за ликвидиране на последствията от падането на моста Моранди, наложило евакуирането на над 600 души.", "date": "2018.08.23", "title": "Експерти: Западната част на рухналия мост Моранди остава опасна"}
{"url": "https://www.24chasa.bg/novini/article/7022158", "text": "Източникът на чумата било възможно да е музикален фестивал. Това обяви шефът на Българската агенция по безопасност на храните Дамян Илиев.  Събитието се е провело на 2 юни в Болярово, присъствали 1000 български и турски граждани. “Ние все още имаме само подозрения”, каза Илиев.  Според него не било необходимо винаги да се пренесе цял коч или една овца, за да се разпространи заразата. Можело да се случи и чрез хора, с храни, продукция и др.  До понеделник трябва да се изследват 8000 проби. ”Ако има нови положителни проби, ще се удължи автоматично решението на ЕС“, каза Илиев.  В обратния случай, повече животни няма да бъдат умъртвявани, ще бъде поискано да паднат ограниченията за търговия с животинска продукция в засегнатите райони. ", "date": "2018.08.23", "title": "Чумата по животните тръгнала от музикален фестивал в Болярово"}
{"url": "https://www.24chasa.bg/novini/article/7022157", "text": ", също си е извадил медицинско свидетелство, установи репортерска проверка. Задържаният заради инцидента Ангел Т. от Поморие твърдял, че също е бил нападнат и ухапан от украинката, която работела като чистачка в хотел на баща му. И той и пострадалата Юлия В. са освидетелствани от съдебен лекар, но по делото е назначена съдебно-медицинска експертиза, която да установи броя и вида травми по двамата. Досъдебното производство е образувано за нанасяне на лека телесна повреда по хулигански подбуди, но засега то е срещу неизвестен извършител, каза за \"24 часа\" зам.апелативният прокурор на Бургас Йовита Григорова. Едва когато се проверят и изчистят противоречивите версии на страните, ще се пристъпи към повдигане на обвинение. Води се изключително интензивно разследване, търсят се свидетели, каза още Йовита Григорова. Върви и паралелна проверка как е било уговорено заплащането на камериерката с оглед спазване на трудовото законодателство.  Според битата Юлия В.  спорът тръгнал заради 300 евро, които работодателят й дължал от предходни заплати. ", "date": "2018.08.23", "title": "И хотелиерът, ритал камериерка, с медицинско, все още няма обвиняем"}
{"url": "https://www.24chasa.bg/novini/article/7022202", "text": "При пожар в селскостопански постройки в пловдивското село Скутаре са изгорели около 50 животни /шилета и овце/, над 4 000 бали сено и 1300 квадрата покривна конструкция. Огънят е овладян и локализиран, но борбата продължава, съобщи говорителят на пожарната Цвятко Дешев, информира БТА. Сигналът за пожара е подаден малко преди 13 часа, като на мястото са изпратени пет противопожарни екипа. По думите на Дешев огнеборците с опасност за живота си са успели да извадят и 13 газови бутилки от постройките, като по този начин е предотвратен взрив. Според говорителя на пожарната като се има предвид, че горят бали със сено, пожарът може да продължи и през вечерта и за това на мястото остават два дежурни екипи. Причините за пожара ще се изясняват.", "date": "2018.08.23", "title": "Пожар бушува в селскостопански постройки в пловдивското село Скутаре"}
{"url": "https://www.24chasa.bg/novini/article/7022204", "text": "Кметът на София Йорданка Фандъкова присъства на работна оперативка и провери изпълнението на ремонта на Западен парк. Това съобщиха от Столичната община, цитирани от БТА. В момента се работи по изграждане на част от инженерната инфраструктура - нова канализация и канализационни шахти, площадки за техническите мрежи на пешеходния мост. Започнало е изпълнението на трасета за полагане на електрическата мрежа. Кметът Фандъкова е отбелязала, че е важно да се работи качествено, в срок и в съответствие с всички изисквания на оперативната програма и работа в паркова среда. Срокът за изпълнение на обекта е 12 месеца, трябва да бъде завършен през лятото на 2019 г. Важно е през летните и есените месеци, когато времето е подходящо да се работи най-интензивно, за да напреднем значително, е настояла Фандъкова. Проектът за ремонт и възстановяване на Западен парк се изпълнява по Оперативна програма \"Региони в растеж\" 2014-2020. На площ от 530 дка се предвижда обновяване на алейната мрежа, която е в лошо състояние, изграждане на осветление, поливна система и видеонаблюдение. Ще бъде отворен и вход към район \"Люлин\". Ще бъдат направени подобекти като главен вход към бул. \"Сливница\", езерото с алпинеума, розариум, цветна изложба, сух фонтан, зелено училище, детски площадки, площадка за кучета и пешеходен мост към бул. \"Петър Дертлиев\".", "date": "2018.08.23", "title": "Фандъкова провери ремонта на Западен парк"}
{"url": "https://www.24chasa.bg/novini/article/7022210", "text": "Белгийската полиция е заловила в Гент почти 2 тона кокаин за около 100 милиона евро, потвърди неин говорител, цитиран от ДПА. Говорителят определи залавянето на пратката, което станало във вторник, като най-голямото досега в града. Кокаинът бил на борда на кораб от Бразилия, който бил акостирал в пристанището на Гент, предава БТА.  Белгия е най-важният разпределителен център за кокаина към Европа. Според властите в ЕС за 2016 г. там са били задържани 30 т наркотици при общо 71 т в европейски мащаб. Дълго време най-популярната входна точка за наркотиците беше белгийският град Антверпен, но заловената във вторник пратка сочи, че Гент изисква повече внимание, заяви говорителят.", "date": "2018.08.23", "title": "Откриха почти 2 тона кокаин на пристанището в белгийския град Гент"}
{"url": "https://www.24chasa.bg/novini/article/7022219", "text": "Европейският съюз ще отпусне на Иран 18 милиона евро помощ на Иран, включително за частния сектор, за да може страната да преодолее последиците от санкциите на САЩ, предадоха Ройтерс и ДПА. Този ход е част от големите усилия на ЕС да спаси ядрената сделка с Техеран, от която президентът на САЩ Доналд Тръмп се оттегли през май. Обявените днес 18 милиона са част от 50-те милиона евро, които ЕС ще отдели от бюджета си в помощ на Иран съгласно договореност след ядреното споразумение от 2016 г., предава БТА. Първият дипломат на ЕС Федерика Могерини каза в изявление, че съюзът желае да запази сътрудничеството с Иран. \"Този нов пакет ще разшири икономическите и секторните отношения в области, които са от пряка полза за нашите граждани\", заявява тя. Осем милиона евро са предназначени за частния сектор, за средни и малки предприятия и в помощ на иранската Организация за подпомагане на търговията. Други осем милиона ще отидат за екологични проекти и още два - за борба с наркоманията.                                                                                                                                                                                                                                                                                                                       ", "date": "2018.08.23", "title": "ЕС отпусна 18 милиона евро помощ за иранската икономика"}
{"url": "https://www.24chasa.bg/novini/article/7022213", "text": "Тричленен състав на Окръжен съд-Благоевград потвърди наложената от Районен съд-Петрич най-тежка мярка за неотклонение задържане под стража за   Делото се гледа днес при закрити врати, съобщи БТА. Защитникът на овиняемия Георги Попстоянов адвокат Иво Стефанов поиска налагане на по-лека мярка домашен арест като заяви, че свидетелството му за правоуправление е отнето, представи и положителни педагогически характеристики за Г.П. от две училища. Срещу Георги Попстоянов Районна прокуратура-Петрич повдигна две обвинения - за причиняване на средна телесна повреда и за причиняване на тежка телесна повреда с опасност за живота. Във връзка с тежкия пътен инцидент в продължение на три дни младежи в Петрич организират протести, които са разрешени от местните власти. Това съобщи за БТА зам.-кметът на община Петрич Минка Салагьорова. Всички протестни действия ще се проведат от 18.00 до 20.30 часа. Тази вечер протестът е пред сградата на съдебната палата в града, утре на мястото на катастрофата, а в събота пред сградата на общината. От общината са информирали Районното управление на МВР-Петрич за протестите, за да бъдат предприети необходимите мерки за спазване на обществения ред и да не се стигне до инциденти.", "date": "2018.08.23", "title": "Синът на бившия полицай, прегазил 3 деца на тротоар в Петрич, остава в ареста"}
{"url": "https://www.24chasa.bg/novini/article/7022228", "text": "Втори проби показват, че институциите са реагирали адекватно на ситуацията с чумата по животните. Това каза Тома Биков на пресконференция на ГЕРБ. \"Действията на БСП и безотговорното поведение на Корнелия Нинова по време на тази криза все още са провокация срещу националната сигурност и се надяваме компетентните органи да проверят това, допълни Биков\", добави той. \"Ние все още не сме чували какво мисли тя за Бенчо Бенчев. Тя реагира на този огромен скандал с фейсбук публикация. Ще припомня - Бенчев твърди, че е финансирал БСП с повече от 50 хил. лева, а централното ръководство твърди, че подобни суми не са регистрирани. Нашите съмнения са актуални, че в БСП има черни каси. Казусът с Бенчев вероятно не е изключение, той може да се окаже правило, може да се окаже модел\", каза Биков.  Той попита дали президентът Румен Радев знае, че БСП е използвала помощта на Бенчев по време на неговата кампания. БСП трябва да каже в какво се е изразявала помощта на Бенчев за тази кампания, заяви депутатът. Колегата му Александър Ненков заяви, че е налице координирана атака между президента и БСП. \"Трябва да се каже в какво се изразява помощта на г-н Бенчев в кампанията на президента Румен Радев. Тук въпросът не е към Сметната палата, проблемът е в това, което не пише в Сметната палата. В кампанията на г-н Радев участваха безработни, социално слаби с по 6000 лева дарения. Всички тези въпроси ние ще продължим да задаваме. Дали г-жа Нинова ще отговори, аз се съмнявам. Тя се държи като собственик на работническо мениджърско дружество и превръща тази партия в това. Човек който не отговаря на важните въпроси, засягащи нея и ползва работническата част в тази формулировка за параван на мениджърските изпълнения стил Бенчо Бенчев\", добави той.", "date": "2018.08.23", "title": "ГЕРБ: Казусът с Бенчев вероятно не е изключение, може да се окаже правило (На живо)"}
{"url": "https://www.24chasa.bg/novini/article/7022240", "text": "Министърът на външните работи на Русия Сергей Лавров ще разговаря утре в Москва с ръководителя на турската дипломация Мевлют Чавушоглу. Това съобщи днес говорителката на външното министерство на Русия Мария Захарова, цитирана от ТАСС и БТА.  Захарова уточни, че Чавушоглу ще пристигне в Москва на \"кратка работна визита\". \"Особено внимание на шестата си среща за годината ръководителите на външнополитическите ведомства на двете страни планират да отделят на темата за уреждането на сирийската криза. Разгледани ще бъдат също въпроси по координирането на съвместни действия в рамките на борбата с тероризма и активизирането на усилията за намиране на политическо решение на сирийския конфликт\", посочи Захарова. Министрите ще обсъдят подробно изпълнението на стратегически важни проекти за Русия и Турция в политическата, търговската и икономическата област, каза още говорителката. Планира се те да обменят мнения и по някои въпроси от двустранен интерес.", "date": "2018.08.23", "title": "Среща на външните министри на Русия и Турция в Москва утре"}
{"url": "https://www.24chasa.bg/novini/article/7022234", "text": "Манфред Вебер, който днес обикаля границата с премиера Бойко Борисов, е най-вероятният шеф на Еврокомисията от догодина. Сегашният председател на групата на Европейската народна партия в Европарламента бил фаворитът на канцлерката Ангела Меркел за поста. Меркел много държала новият председател на Европейската комисия да е германец. В името на това била готова да се откаже от претенциите си неин сънародник да оглави Европейската централна банка, писа днес икономическият вестник \"Ханделсблат\", като се позова на сигурни източници. Изданието сочи и други кандидати - двама министри - на икономиката Петер Алтмайер и на отбраната Урсула фон дер Лайен. Изглежда обаче Вебер е с най-големи шансове.  Той е в Бургас от снощи. Обсъждал е бъдещето на Евросъюза с Бойко Борисов, шефа на парламентарната група на ГЕРБ Цветан Цветанов, министъра на вътрешните работи Валентин Радев и кмета на Бургас Димитър Николов. ", "date": "2018.08.23", "title": "Бъдещият шеф на Еврокомисията в Бургас, говори с Борисов и Цветанов (Видео)"}
{"url": "https://www.24chasa.bg/novini/article/7022245", "text": "Четирима украински войници бяха убити и седмина - ранени, при интензивни боеве между правителствените сили и сепаратистите в отцепилата се Луганска област в източната част на страната. Това съобщи днес украинското министерство на отбраната, цитирано от Асошиейтед прес и \"Интерфакс-Украйна\". Според говорителя на министерството Дмитро Хуцуляк днес към 6.00 ч. местно време бунтовниците, под прикритието на артилерийски и минометен огън, се опитали да доближат предните позиции на украинска механизирана бригада в района на населеното място Кримское и да превземат един наблюдателен пункт. След петчасово сражение противникът бил отблъснат, но украинската страна дала четирима убити и седмина ранени, предаде БТА.  \"Загубите на противника се уточняват\", допълни Хуцуляк, цитиран от \"Интерфакс-Украйна\". Бунтовниците от самообявилата се \"Луганска народна република\" обвиниха правителствените сили, че те са нападнали първи. Това е едно от най-големите сражения в Източна Украйна през последните месеци, отбелязва АП. От началото на конфликта през април 2014 г. досега са загинали над 10 хиляди човека. Споразумението за примирие от 2015 г. намали интензивността на военните действия, но сблъсъците продължават спорадично.", "date": "2018.08.23", "title": "Голямо сражение с бунтовници в Източна Украйна, четирима убити"}
{"url": "https://www.24chasa.bg/novini/article/7022254", "text": "Специалисти към руското министерство на извънредните ситуации са започнали десети етап от разминиране на територията на Сърбия от невзривени боеприпаси, останали на територията на страната след събитията от 1999 г. и 2006 г., предаде ТАСС, като се позовава на информация от министерството. В продължение на шест месеца съвместен руско-сръбски отряд за хуманитарно разминиране, в който участват сътрудници на руското министерството на извънредните ситуации, предстои да прочисти от невзривени боеприпаси площ от близо 600 хиляди квадратни метра, предаде БТА.  Според данни на министерството сапьорите ще работят в околностите на складове с боеприпаси в района на град Парачин, където са останали невзривени мини, а също и снаряди и части от снаряди, които са били разпръснати около арсенала след силен пожар и взрив на 19 октомври 2006 г. Програмата за хуманитарно разминиране на територията на Сърбия започна от 2008 г., след като руското министерство на извънрдените ситуации и сръбското вътрешно министерство подписаха съответно споразумение. Оттогава сапьори от двете страни се занимават с търсене и обезвреждане на боеприпаси, останали на сръбска територия след бомбардировките на силите на НАТО през 1999 г., а също и след инцидента в склад в района на Парачин. За изминалите десет години руски, а от 2010 г. съвместен руско-сръбски отряд за хуманитарно разминиране е разчистил от невзривени боеприпаси 6,1 милиона квадратни метра сръбска територия. В резултат на тази дейност са били открити и унищожени 13 160 невзривени боеприпаси, включително авиобомби, снаряди и касетъчни боеприпаси.", "date": "2018.08.23", "title": "Руски сапьори чистят невзривени снаряди на 600 хиляди кв. метра в Сърбия"}
{"url": "https://www.24chasa.bg/novini/article/7022216", "text": "Над 10 милиона лв. са вложени в подобряване на инфраструктурата на Горна Оряховица за по-малко от година, отчете на пресконференция кметът Добромир Добрев. Последният голям обект, който бе открит преди дни, е обновената улица \"Иван Момчилов\" в промишлената зона. Стойността на проекта е близо 1.7 милиона лв. по ОП\"Региони в растеж\". Преди това по улицата бе обновена и ВиК мрежата с финансиране от Предприятието за управление на дейностите по опазване на околната среда /ПУДООС/. Рехабилитирани са 1150 метра настилки и тротоари. Изпълнени са системи за отводняване, подновено е осветлението. В района има над 2000 работници и повече от 30 фирми. След обновлението компаниите планират разширения, отварят нови работни места, вдига се и нивото на заплатите, отчетоха от общината. В града предстои завършването на новия градски център, част от проекта, по който вече бе модернизиран парк \"Детски кът\" и бе изградено кръгово кръстовище. Кметството стяга и голям проект за превръщането на местната крепост Ряховец в туристическа атракция.", "date": "2018.08.23", "title": "10 млн. инвестирани в инфраструктурата\nна Горна Оряховица за по-малко от година"}
{"url": "https://www.24chasa.bg/novini/article/7022264", "text": "Специалисти от университета в град Медисън, щата Уисконсин, са открили способ за по-доброто осъзнаване и запомняне на сънищата с използването на препарат, който се употребява при болестта на Алцхаймер, съобщава Синет. Учените са установили, че при прилагането на медикамента галантамин сънуваните неща стават по-ярки и реални. Вследствие на това по-късно образите по-ясно изплуват в съзнанието. Обикновено галантаминът се използва при болестта на Алцхаймер, при лечение на мускулна дистрофия и други заболявания на централната нервна система, предава БТА.  При направените опити при администриране на 4 милиграма от споменатия препарат, осъзнатите сънища се увеличават с 27 процента. При удвояване на дозата процентът на реално запомнените сънища скочил до 46 процента. Действието на галантамина се обяснява с влиянието му върху холинергичните синапси по време на сън. Препаратът подобрява работата на мозъка и на паметта, при което пациентите запомнят в детайли своите съновидения. ", "date": "2018.08.23", "title": "Учени откриха как да запомняме сънищата си"}
{"url": "https://www.24chasa.bg/novini/article/7022268", "text": "Момченце на 8 г. от пловдивското село Куртово Конаре е в тежко състояние в университетската болница \"Св. Георги\", след като било ударено по главата с циментов кол. \"Детето е със счупен череп. Настанено е в клиниката по неврохирургията\", съобщиха от здравното заведение. Инцидентът е станал във вторник. Хлапето се катерило по ограда, когато стар кол от нея се разклатил и паднал върху главата му.", "date": "2018.08.23", "title": "8-годишен е със счупен череп, циментов кол го ударил по главата"}
{"url": "https://www.24chasa.bg/novini/article/7022278", "text": "Спецпрокуратурата е отказала да образува досъдебно производство по сигнала на вицепремиера Валери Симеонов срещу туристическия министър Николина Ангелкова за плажните дискотеки в Слънчев бряг, научи “24 часа”. Според магистратите няма основания да се образува досъдебно производство, защото липсват данни за извършено престъпление от страна на туристическото министерство, което да е в компетенциите на Специализираната прокуратура. В сигнала си Валери Симеонов твърдеше, че служителите на Николина Ангелкова са дали категории на петте плажни дискотеки незаконно. Според вицепремиера Симеонов петте плажни дискотеки на “Слънчев бряг - юг” нямат място на плажа, тъй като не са временни постройки, а монолитни. Тогава пред медиите той твърдеше, че от петте заведения идвал наднормен шум. Това обаче не бе споменато в сигнала му до прокуратурата, защото той е само срещу категоризацията на заведенията. Валери Симеонов сезира спецпрокуратурата в началото на юни. Малко след това строителният контрол съвместно с Министерството на туризма и с геодезисти направиха проверка на същите плажни заведения и установиха, че заведенията THE ONE, La Cubanita, Cacao beach, Del Mar и BEDROOM са законни постройки. Причината - конфигурацията, която заемат и мястото, на което са разположени, съответстват на схемата, утвърдена от министъра на туризма и главния архитект на Несебър. При действията си министърът на туризма не е допуснал нарушения на Закона за устройство на Черноморското крайбрежие, нито на други закони, е заключението на спецпрокуратурата.", "date": "2018.08.23", "title": "И спецпрокуратурата не откри нередности с плажните дискотеки на Слънчев бряг"}
{"url": "https://www.24chasa.bg/novini/article/7021965", "text": "Обява за получаване на достъп до реални профили в социалните мрежи разбуни духовете в последните дни, разказва сайтът  . Потребител с името Mimi Dimitrova (не е сигурно дали профилът е истински или не) чрез статус търси хора, които срещу 50 лева трябва да дадат достъп до профила си и до информацията в личните си компютри. От написаното става ясно, че не за първи път се организира подобна акция. Целият текст на статуса (чийто оригинален правопис сме запазили) гласи: Търся отново желаещи, които искат да изкарат еднократво 50 лв, иска се само реален фейсбук профил, верифициран с телефонен номер, профила да не съществува по малко от две години, да има реални снимки и последното изискване е team viewer достъп. Моля за сериозни желаещи, ще дам подробна инфирмация за тях, за тези които искат еднократен бонус 50 лв!!! Специалисти по онлайн маркетинг разкриват, че има три варианта някой да иска подобни профили. Първият вариант е да се организира маркетингова кампания на продукт или фирма. В този случай инвестицията от 50 лева на профил е неоправдана, тъй като за тези пари може да се \"купят\" повече харесвания или гледания на съдържание в социалните мрежи. Вторият вариант е това да е измама, която цели достъп до устройствата и личната информация на потребителите. И това обаче е хипотеза, която е възможно да се изключи. Третото (и най-вероятно) обяснение е, че закупените тролове ще се използват за политическа пропаганда преди или по време на предстоящите догодина предизборни кампании. Това е и причината да се търсят профили с истински снимки и верифицирани с телефонни номера. По този начин шансът Фейсбуук да заключи профилите е по-малък, дори и някой да докладва за споделяното от тях съдържание. За момента не е ясно кой стои зад онлайн организацията. В предишни години са излизали данни за подобни акции главно от приближени на БСП. Първият подобен скандал гръмна през 2014-а, когато се оказа, че за година агенцията \"Лийдуей Медия Солюшънс\" е създала над 10 000 поста в подкрепа на политиката на Столетницата. Наяве излязоха и отчети от фирмата до Антон Кутев. През миналата година социалистите бяха уличени в масирана онлайн атака и от гражданската инициатива \"ЧИСТ ИНТЕРНЕТ\". Анализът на данните им разкри съществуването на Адриан Димитров – най-активният генератор на публикации с общо 85 023 споделени статии за двугодишен период. Основната тема на тези публикации е „прокарване на тези на БСП, проруска пропаганда и ксенофобия“. Разследването показва, че зад името на Димитров стоят поне 29 различни профила. „Клонингите се създават за резерв в случай на докладване или блокиране на някой от активните профили, които се използват за тролене“, съобщиха от \"ЧИСТ ИНТЕРНЕТ\". Анализът на данните им показа още, че между юли и октомври 2015 г. постовете на Димитров са с крайно антиромска и ксенофобска тематика. Споделяните статии са както от легитимни информационни агенции, така и от сайтове като „Без цензура“, като са придружени с призиви за саморазправа.", "date": "2018.08.23", "title": "Скандал в мрежата! Купуват тролове за предизборна пропаганда"}
{"url": "https://www.24chasa.bg/novini/article/7021966", "text": "Мъж от Русе нападна с брадва и се разправи с електрически стълб, вероятно борейки се срещу силната музика от комшиите. Според полицията, все още не са известни точните мотиви за необичайното му деяние, но в резултат от внезапната атака, няколко къщи от квартала останали без ток. Бързото производство за повреждане е образувано срещу 38-годишен мъж от русенския квартал „Долапите”. Около 23:30 часа на 21 август, чрез телефон 112, в ОДМВР-Русе бил получен сигнал, че внезапно обезумелият русенец е прекъснал кабелите на уличен електрически стълб в квартал „Долапите“, при което няколко къщи останали без захранване. При отиване на мястото, полицаите разбрали от живущите там семейства, че те са видели техен съсед, 38-годишен мъж, да удря с брадва по електрически стълб, върху който било монтирано електрическо табло. С това нападателят повредил кабелите и прекъснал захранването, както вероятно и силната музика от комшиите. С деянието са били нанесени щети на електроразпределителното дружество. На място е извършен оглед от дежурна оперативна група на полицията и по случая е образувано бързо производство срещу 38-годишния нападател, за престъпление по чл.216 ал.1 от НК.", "date": "2018.08.23", "title": "Мъж от Русе удари с брадва електрически стълб, домове останаха без ток"}
{"url": "https://www.24chasa.bg/novini/article/7021969", "text": "Този уикенд на папа Франциск му предстои хладно посещение в Ирландия - първа папска визита от близо 40 години в традиционно католическата страна. Светият отец е в окото на бурята в резултат на поредицата от скандали - последните от тях в САЩ, Чили и Австралия, които разкриха продължителната неспособност на Католическата църква да се справи със свещениците педофили, предаде БТА. Но неговата поклонническа мисия в събота и неделя ще го сблъска със страна, преживяла рязка секуларизация след възторженото посрещане там на папа Йоан-Павел Втори през 1979 г. По онова време разводите и хомосексуалността там бяха незаконни, но сега Ирландия е управлявана от премиер, който не крие, че е гей, а неотдавнашни референдуми либерализираха законите за абортите и легализираха еднополовите бракове. Ирландското католическо съзнание също бе разтърсено от продължаващите над две десетилетия разкрития за поредица секс скандали, свързани със свещеници, и за опити на църквата да прикрива (такива) престъпления. Имаше освен това и разкрития за управлявани от църквата ирландски институции, като прословутите перални \"Магдалена\", в които самотни майки са били държани практически като робини, а родените от тях бебета са били отнемани за принудително осиновяване. В безпрецедентно открито писмо в понеделник до 1,3-те милиарда католици по света Франциск призна, че Католическата църква \"дълго време е игнорирала, мълчала или прикривала\" болката на жертвите на сексуални посегателства от свещеници. Ден по-късно Ватиканът потвърди, че папата ще се срещне с такива жертви ирландци, докато е в Дъблин, и че е бил насърчен да направи това от местната Католическа църква. На 19 август Дъблинският архиепископ Дайърмюид Мартин каза, че \"не е достатъчно само да кажеш извинявай\", и предупреди, че \"структурите, позволили и улеснили такива нарушения, трябва да бъдат разтурени, и то разтурени завинаги\". Франциск обеща \"нулева толерантност\" към педофилията, но при неговото върховенство Ватиканът не успя да установи ясни правила как да се действа към хищните свещеници и епископи, прикриващи действията си. Мартин посочи, че броят на жертвите на сексуални посегателства от католически духовници е огромен и каза, че папата трябва \"да заговори открито за нашето минало, но също и за нашето бъдеще\". Макар че голям брой ирландци все още се самоопределят като католици - 78,3 на сто според преброяването от 2016 г., очаква се Франциск да бъде посрещнат с известна враждебност. \"Очевидно има много хора, католици, които очакват с вълнение папската визита\", каза пред ДПА Мари Колинс - активистка на движението срещу посегателствата, която неотдавна в знак на протест подаде оставка от ватиканска комисия по въпроса. \"Но от друга страна, разбира се, има огромно медийно внимание към кризата с посегателствата. . . Така че има гняв и ще има някакви протести\", добави тя. Основателят на групата оцелели от посегателствата \"Един от четири\" Колм О'Гормън организира демонстрация в Дъблин в памет на децата жертви на свещенически посегателства. Други протестиращи също се опитват да омаловажат папското посещение, като си запазват безплатни билети за събитията с папско участие с намерението да не присъстват на тях, за да останат възможно най-много незаети места. Сред тези събития, взети на прицел, е литургия в Дъблин, предвидена за участие на 500 000 души, както и поклонническото посещение на католическа светиня в Нок, Западна Ирландия, където се очаква да дойдат около 45 000 души. Един от протестиращите - член на групата \"Кажи Не на папата\", заяви пред вестник \"Айриш таймс\", че е запазил 800 билета на името на Исус Христос. Ирландският премиер Лио Варадкар каза пред ирландски медии, че иска в разговорите с Франциск да повдигне въпроса за \"реалното безпокойство, с което ирландците гледат на наследството от миналото\". Когато папата кацне в Дъблин в 10:30 ч в събота, ще бъде посрещнат от президента Майкъл Хигинс и ще бъде ескортиран до президентската резиденция \"Арас енд Уахтаран\" за частен разговор. После ще отиде в Дъблинския замък за среща с Варадкар. По-късно е планирано посещение в Капуцинския дневен социален център за среща с бездомни семейства. Бездомничеството е един от най-острите социални проблеми в Ирландия. Централен пункт в програмата е събитието на стадиона в дъблинският Кроук парк, където Светият отец ще говори пред 2-часова Световна среща на семействата, с която Католическата църква ще отбележи ролята на семейството. Очаква се там да присъстват около 70 000 души.", "date": "2018.08.23", "title": "Папата очаква хладно посрещане в Ирландия заради скандалите около църквата"}
{"url": "https://www.24chasa.bg/novini/article/7021945", "text": "Оставките на министрите на земеделието Румен Порожанов и на вътрешните работи Валентин Радев поиска БСП. На извънреден брифинг на \"Позитано\" 20 соцлидерката Корнелия Нинова коментира отрицателните резултати от пробите за чума по животните в Странджа, изготвени от френска лаборатория. Нинова обяви, че след като тя е била обявена от ГЕРБ за главен превратаджия в държавата заради ходенето си в Странджа, сега, след излизането на резултатите, отговорността трябва да поемат премиерът Борисов и министрите Порожанов и Радев. Пред парламента те поеха отговорността и ни убеждаваха, че има чума, а се оказа, че избиха животните и съсипаха много семейства без причина. Да си ходят веднага, призова соцлидерката. Премиерът Борисов също трябвало да си ходи, защото \"ако с лакардии управляваш 10 г. - накрая слагаш край на държавата\". Борисов са го галили папи по главичката, надявам се някой ден прокурор да го гали по главата, каза още Нинова. Докъде стигна превратът, за който бяхме обвинени, попита соцлидерката. Когато казахме - няма доказателства за чума, вие ме питахте кой ще понесе отговорността, ако чумата плъзне из страната, след като аз разнасям с маратонките си от двора на баба Дора, ядоса се тя. И попита сега кой ще понесе отговорността и кой ще си ходи. Ако ще има правила и ред в държавата, а ние искаме и ще ги наложим, трябва да се спре с този цирк. Горят, горят бушони, ама стига вече, каза още Нинова. И даде пример: За Търговския регистър бушон бе шефката на агенцията, за \"Олимпик\" бушон бе Ралица Агайн, сега бушон е шефът на Агенцията по храните. От БСП са пратили сигнал до главния прокурор, но са получили като отговор отказ на прокуратурата да отмени заповедите, но и отказ да отговори има ли извършени престъпления. Обжалваме това и искаме да се каже кой е отговорен, допълни Нинова. Соцлидерката обяви, че следващите дни червените ще отидат в Странджа и ще се срещнат с потърпевшите хора. Ние ще го организираме - не преврат, но ред и законност трябват в държавата, обясни тя. Социалистите щели да ги подпомогнат да предявят искове за щетите си към държавата. Нинова изрази още и съмнения, че с тези действия управляващите са искали да прикрият получаването на фиктивни субсидии за фиктивни животни. Дали не бе подготвена акция за източване на средства от държавния и от европейския бюджет - на това навеждат тези действия, попита тя.", "date": "2018.08.23", "title": "БСП поиска оставките на Порожанов и Радев"}
{"url": "https://www.24chasa.bg/novini/article/7021987", "text": "Полицията разследва убийство на възрастен мъж в центъра на София, съобщава  . Според първоначална информация, мъжът е бил открит мъртъв в кооперация, намираща се на улица \"Оборище\". Причината за смъртта, към момента, не е ясна, но според първите огледи има следи от насилие. На мястото има екипи на СДВР, които извършват оглед.", "date": "2018.08.23", "title": "Откриха труп на възрастен мъж в центъра на София, има следи от насилие"}
{"url": "https://www.24chasa.bg/novini/article/7021989", "text": "Една жена е леко пострадала при катастрофа между тролей и лек автомобил на столичния булевард \"Академик Иван Гешов\". Движението в района се осъществява нормално, предава  .  Най-вероятната причина за инцидента е шофиране с висока скорост на водача на автомобила. Пострадалата е откарана в болница без опасност за живота.", "date": "2018.08.23", "title": "Жена пострада при катастрофа между тролей и кола на столичен булевард"}
{"url": "https://www.24chasa.bg/novini/article/7022022", "text": "Намереният мъртъв в апартамент на столичната ул. \"Оборище\" мъж е бил на 99 г. Открила го е дъщеря му, съобщиха за \"24 часа\" от столичната полиция. В момента се чакат съдебни медици, които да кажат дали става дума за убийство. На мястото има полиция.                                                    ", "date": "2018.08.23", "title": "Намереният мъртъв в София мъж е на 99 г., дъщеря му го открила"}
{"url": "https://www.24chasa.bg/novini/article/7022007", "text": "Окръжна прокуратура-Пловдив внесе в Специализирания наказателен съд обвинителен акт за пет деяния спрямо Ради Минчев, кмет на община Перущица и спрямо двама негови помагачи, съобщиха от пресцентъра на прокуратурата. Той е обвинен в присвояване на чужди пари, чрез използване на неистински официални документи, в сключване на неизгодни договори за община Перущица, като общият размер на причинените имуществени вреди от петте деяния, в които той е обвинен е в размер на 222 662 лева. По делото са разпитани свидетели, извършени експертизи, иззети веществени доказателства и др.", "date": "2018.08.23", "title": "Съдят кмета на Перущица за над 200 000 лева"}
{"url": "https://www.24chasa.bg/novini/article/7022027", "text": "Папагалите могат също като хората да се изчервяват в ситуации на силни емоции. Това твърди екип от френски учени, чието изследване е публикувано в американското научно издание ПЛОС уан, предаде Франс прес. Специалистите са наблюдавали феномена за първи път при пет папагала от вида ара в зоопарка в Бовал във Франция. Част от бузите на синьо-жълтите ара (Ara ararauna), който е един от многото видове папагали ара, е без пера. Именно върху тази бяла кожа учените забелязали почервеняване, когато папагалите имали вземане-даване с гледачите си, и то в моменти, възприемани като позитивни за пернатите, предава БТА.  \"Птиците нямат мускули на лицето. Те никога не са били изследвани, за да се види дали имат лицеви изражения\", казва пред Франс прес Алин Бертен, която отговаря за изследването. Собственици на папагали ара вече са забелязвали изчервяване при тях, както и при някои други диви птици. Техните бузи се снабдяват от кръвоносни съдове също като при хората. Но феноменът трябвало да бъде документиран. Така се стигнало до фотографиране и филмиране на пернатите в зоопарка в Бовал. Специалистите наблюдавали реакцията на петте папагала ара по време на контактите им с техните обичайни гледачи. Те установили, че при тези контакти кожата на птиците около очите започва да почервенява. Засега наблюденията са ограничени върху петте пернати и не могат да позволят да се заключи официално какво предизвика изчервяването при тях. \"Не знаем дали птиците могат да усещат позитивни емоции\", казва Алин Бертен. Но работата на учените поставя основата за бъдещи експерименти, създавайки метод, който ще позволи по-доброто разбиране на \"чувствителността на птиците\", допълва тя. Познанията за \"чувствителната част\" на мозъка на птиците е много ограничена в сравнение с познанията за тяхната интелигентност, която може да се сравнява с тази на бозайниците. Много птици могат да използват различни предмети и да решават проблеми. От гледна точка на емоциите и на стреса учените досега са описвали поведението на пернатите по време на опити да съблазнят себеподобни или в конфликтни ситуации, при които основно перата се използват, като или щръкват, или се приглаждат. Но що се касае до реакциите им при положителни емоции, учените все още са в начален стадий на изводите си. ", "date": "2018.08.23", "title": "Френски учени: И папагалите се изчервяват"}
{"url": "https://www.24chasa.bg/novini/article/7022015", "text": "Влезе в сила решение на Окръжен съд - Добрич, което дава право на две осъдени в Холандия българки да изтърпят наложените им наказания в български затвор. 24-годишната М. П. от добричкото село Дончево и родената в Добрич 20-годишна М. П., която понастоящем живее в село Борец, област Пловдив, са били осъдени за три деяния, квалифицирани по холандското законодателство като кражба от две заедно действащи лица. Двете са били признати за виновни в това, че през август 2017г., в различни населени места в Холандия, са извършили джебчийски кражби. От четирима потърпевши били отнети общо три портмонета и един смартфон. За деянията си 24-годишната е получила наказание „лишаване от свобода“ за срок от 5 месеца, а 20-годишната е била осъдена на 6 месеца затвор. Постановените спрямо тях присъди са влезли в сила на 23 май т.г., след което холандските власти са ги обявили за международно издирване с Европейски заповеди за арест, издадени с цел изтърпяване на наложените им наказания. Двете жени са задържани в Добрич на 9 август. В производството пред Окръжен съд - Добрич те поискаха да не бъдат предавани на холандските власти, а да изтърпят присъдите си в български затвор, за да могат да бъдат посещавани от своите близки. Окръжен съд – Добрич, намери молбите им за основателни и отказа да изпълни Европейските заповеди за арест, като прие да приведе в изпълнение у нас наложените им в Холандия наказания. Съдът взе решението си, след като отчете, че жените са български гражданки, постоянно пребиваващи на територията на нашата страна, семейни са и имат по две малолетни деца. Съдебният състав счете, че следва да се спази правото на осъдените да изтърпят наказанието „лишаване от свобода“ най-близко до местоживеенето си, за да не се прекъсват семейните им контакти и да не се затрудни впоследствие правилната им ресоциализация. Жените вече са приведени в Сливенския затвор, където ще търпят наказанията си.", "date": "2018.08.23", "title": "Две българки, осъдени в Холандия за кражби, ще излежат присъдите си в наш затвор"}
{"url": "https://www.24chasa.bg/novini/article/7022050", "text": "САЩ подготвят санкции срещу европейски компании, които участват в изграждането на газопровода „Северен поток – 2“, пише френското издание Atlantico. В интервю за изданието експертът Стефан Силвестър припомня, че през юни 2017 американският Сенат е приел закон, който предвижда санкции за компаниите, участващи или финансиращи строителството на газопровода, който трябва да мине по дъното на Балтийско море и да свърже Русия с Германия, която е сред най-големите потребители на руски газ. Експертът посочва, че президентът на САЩ Доналд Тръмп все още не е подписал закона, предава  .  Силвестър коментира, че главните аргументи на Тръмп са свързани с прекомерната зависимост на Европа от руски енергийни доставки и припомня, че 40 % от внасяния в ЕС газ е руски, но за някои страни той е много по-висок – 46 % за Германия и 80 % за Полша. Според него в случай на санкции най-много ще пострадат компаниите, финансиращи газопровода. Експертът смята, че Германия няма да се откаже от „Северен поток-2“ и това е било потвърдено на скорошната среща между канцлерката Меркел и президента на Русия Владимир Путин, но вероятно ще се съгласи да внася известни количества американски втечнен газ като жест, че желае компромис с Вашингтон, който е категорично против проекта. „Северен поток -2“ е планиран с капацитет от 55 милиарда кубични метра газ годишно, дълъг е около 175 км и по оценки на експертите ще струва около 9,5 милиарда евро. Германия поддържа проекта, но срещу него има силна съпротива не само от САЩ, но и от европейски страни като Полша и Дания, които смятат, че така ще бъде усилено руското влияние в ЕС.", "date": "2018.08.23", "title": "САЩ готвят санкции срещу ЕС заради \"Северен поток - 2\""}
{"url": "https://www.24chasa.bg/novini/article/7022069", "text": " Учебната година там се открива между 15 септември и 7 октомври, съобщиха от международния проект \"Световно образование\" , с който традиционно пътуват над 50 процента от студентите ни във Великобритания, предава БТА. Българи ще се обучават в над 100 британски университети, като най-предпочитаните са Ковънтри /Coventry University/, за където всяка година отпътуват над 80 българи. Запазва се тенденцията за предпочитания към университети, като Гринуич, Уесминстър /University of Westminster/ и разположеният на брега на океана и предпочитан от българи - Портсмут /University of Portsmouth/. Най-предпочитаната специалност от българите във Великобритания е компютърни науки, следвана от бизнес и икономика, изкуства, дизайн, инженерни специалности, медии и архитектура. Повишава се интересът към дигиталните медии и маркетинга. Сред интересните, но нетрадиционни специалности, са спортен мениджмънт, глобална сигурност и борба с тероризма, зоология, филмови и телевизионни специални ефекти, автомобилостроене. Очакванията са тази година общият брой на българските първокурсници да е около 1200, съобщават консултантите. И отбелязват, че интересът към образованието в Англия остава силен предвид предстоящия реален Брекзит, който влиза в сила след май 2019 г. Причината е фактът, че Великобритания реши да запази условията за кандидатстване и кредитиране на обучението за кандидати от страни от ЕС. Британското правителство потвърди прием и за предстоящата академична 2019/2020 година, когато на практика приетите студенти ще се обучават в условията на реален Брекзит, но при сегашните условия. Решението активизира българските кандидати и първите ранни кандидатури са вече факт, като вече са записани първите 30 кандидати. Крайният срок за записване е 15 януари, 2019 г. Сред бъдещите кандидати са и такива, които са отлагали обучението си във Великобритания, но са решили да се възползват от запазеното кредитиране на пълния курс на обучение. През последните 5 години документи за обучение във Великобритания подават над 2000 българи, от които между 1200 и 1500 са с успешен прием. От влизането си в ЕС до сега България е в Топ 10 на европейските страни с най-голям брой чуждестранни студенти във Великобритания, с който изпреварва страни с голямо население като Румъния и се нарежда заедно с Германия, Испания и Италия.", "date": "2018.08.23", "title": "Най-предпочитани от първокурсниците ни във Великобритания са компютърните науки"}
{"url": "https://www.24chasa.bg/novini/article/7022084", "text": "Учени от Националния природонаучен музей при БАН, от Природонаучния музей в Словения и от Зоологическия институт \"Александър Кьонинг\" в Германия съобщават за нов вид бозайник, описан от българска находка в статия за списанието Bonn zoological Bulletin. Това съобщи пресцентърът на БАН. Бозайниците в Европа се изучават повече от 300 години и заедно с птиците се смятат за едни от най-добре проучените. Всяка година зоолозите откриват и описват нов вид бозайник, предимно дребни бозайници /насекомоядни и гризачи/ от трудно достъпни и слабо проучени места в Южна Америка и югоизточна Азия. Изненадващо за всички се оказа, че все още има такива места дори в Европа, посочват от БАН. И информират, че международен екип от учени, с участието на д-р Недко Недялков, е съобщил, че в горите на Странджа планина живее нов и неизвестен за науката вид бозайник - къртицата Talpa martinorum. Досега се смяташе, че в България се срeщат два вида къртици - обикновена /Talpa europaea/ и черноморска сляпа къртица (Talpa levantis), като първият вид е широко разпространен и се среща из цялата страна, а вторият беше известен само от района на Странджа. Черноморската къртица е установена сравнително неотдавна за нашата страна /1991 г./ и от биогеографска гледна точка изглежда логично това да е точно видът Talpa levantis, обитаващ планините около Черно море. Двата вида външно много си приличат и са трудно различими дори за специалист без апаратура. Черноморската къртица е малко по-дребна и клепачите при нея са сраснали, за разлика от европейската, поясняват учените. След проучвания и сравнения /морфологични и генетични/ с всички къртици, срещащи се в Европа и региона, е установено, че слепите къртици от нашето Черноморие не принадлежат към нито един от известните видове, поради което е описан нов вид, наименуван Talpa martinorum. Към момента е установено, че новият вид се среща само в югоизточната част на Балканския полуостров, като следва плътно очертанията на Странджа планина - у нас и в Турция. Почти нищо не се знае за биологията на новия вид, което ще бъде предмет на бъдещи проучвания, информират от БАН.", "date": "2018.08.23", "title": "Нов вид бозайник за науката откриха учени в България"}
{"url": "https://www.24chasa.bg/novini/article/7022075", "text": "Демократите не са готови \"да прегърнат думата с И\". Ден след като върху двама души от близкото обкръжение на Доналд Тръмп почти едновременно се стовариха съдебни удари, демократите във Вашингтон и в останалата част от страната са изправени пред деликатен баланс. Те се стремят да извлекат политически дивиденти от увеличаващите се проблеми на президента, но без да отблъснат умерените и безпартийните избиратели с приказки за импийчмънт. В средите на Демократическата партия новият лайтмотив е \"корупция\", а не призив президентът да бъде отстранен. Те изтъкват не само признаването за виновен на бившия шеф на кампанията на Тръмп Пол Манафорт за данъчни измами и по други обвинения и съдебното споразумение с прокуратурата на дългогодишния адвокат на стопанина на Белия дом Майкъл Коен, замесващо президента в незаконна схема за финансиране на предизборната кампания. Те разполагат и с признаването за виновен във вторник на втори член на Конгреса от Републиканската партия. Вчера в Чикаго започна лятната конференция на Националния комитет на Демократическата партия. Председателят на НК Том Перес изреди увеличаващите се проблеми със закона за Тръмп и други републиканци. Той определи ситуацията като излязла извън контрол и призова избирателите \"да вземат предпазни мерки\" и да върнат демократите на власт. По-малко от три месеца преди междинните избори, това може да се окаже силен политически довод. Водачът на демократите в Камарата на представителите Нанси Пелоси, която може да се върне на председателското място в камарата, ако нейната партия спечели поне още 23 места през ноември, си беше в родния щат Калифорния. Там тя припомни как през 2006 г. демократите са спечелили камарата, като са насочили ударите си към темата за корупцията в Републиканската партия след лобисткия скандал около Джак Ейбрамоф. \"Този път културата на корупция, приятелски назначения и некомпетентност е толкова всепроникваща, че е стигнала до Белия дом\", заяви Пелоси вчера в Сан Франциско пред аудитория в непартийния Калифорнийски институт за публична политика. След това каза, че \"няма да бъде политически издържано\" демократите да говорят за импийчмънт. Отделно от това тя изпрати до своите колеги в камарата писмо, в което ги призовава да продължат да поставят ударението върху икономическите въпроси, макар че обеща \"да се търси отговорност на президента и правителството му\" и настоя, че Конгресът ще \"да търси истината\". Сенаторът демократ от щата Масачузетс Елизабет Уорън изрази позиция със свои нюанси. Тя е възможен кандидат за президент за изборите през 2020 г. с имидж на икономически популист. Часове преди да бъдат обявени съдебните решения от вторник, Уорън представи широкообхватни предложения за борба с корупцията. Докато вчера новинарският поток беше погълнат от тези предложения, тя публикува декларация за платените от нея данъци за последните години - нещо, което Тръмп отказа да направи. Тези различни подходи свидетелстват за политическата и изборна главоблъсканица, пред която са изправени демократите. Из целия ляв политически спектър съпротивата срещу Тръмп процъфтява и откакто той встъпи в длъжност, демократите извоюваха важни изборни победи. Партията се бори на няколко фронта: за спечелване на мнозинство в Камарата на представителите, поне да запази сегашното почти изравнено съотношение на силите в Сената и да направи пробиви в изборите за губернаториа и законодателни събрания на отделните щати. Без подкрепата поне на някои от безпартийните и умерени републиканци постигането на тези цели може да убегне. По отношение на така наречените умерени републиканци става дума особено за онези, които живеят в предградията и не харесват Тръмп, но и същевременно не горят от желание да гледат как Конгресът минава през поляризиращия и неприятен процес на импийчмънт. \"Печелим по отношение на всекидневните проблеми. За това гласуват хората\", каза председателят на демократите в Минесота Кен Мартин, според когото партията му има шанс да вкара в камарата четирима свои представители от този щат. Той изтъкна решението на Хилари Клинтън от 2016 г. да съсредоточи по-голямата част от платената политическа реклама срещу отрицателните страни на Тръмп. \"Видяхме до какво доведе това\", каза той. В Охайо, един от най-оспорваните щати на президентските избори, където Тръмп спечели с близо 10 процента, председателят на демократите Дейвид Пепър смята, че партията му е набрала подкрепа с действията си по въпроси от местно значение, макар и тези въпроси да имат отношение и към Вашингтон. \"Добрият кандидат не се оставя да бъде въвлечен във водовъртежа на политическото всекидневие във Вашингтон\", каза той. \"Месеци наред говорехме на избирателите в Охайо, че републиканците са гласували да им отнемат здравеопазването, механизмите за закрила при (медицински) случаи в заварено положение, а сега искат да отнемат и разширението на програмата \"Медикейд\". Защо да се отклоняваме от това говорене в името на нещо, над което на практика никой в Охайо няма власт?\", заяви Пепър. Разбира се, на някои места съсредоточаването на предизборната кампания към местните проблеми не изключва и дискусии за Тръмп и корупцията. \"Губернаторът ни е доста близък с Доналд Тръмп, така че определено искам да говорим за това\", каза председателят на демократите в Южна Каролина Трав Робъртсън. Той имаше предвид Хенри Макмастър, който подкрепи Тръмп на вътрешнопартийните избори на Републиканската партия, а после, на тежкия балотаж на тазгодишните избори за губернатор на свой ред прие помощта на президента. Активистът на Демократическата партия и чест критик на Тръмп в ефира на кабелните телевизии Зак Петканас посочи друга причина, поради която демократите да са предпазливи: избирателите не са готови за импийчмънт. \"Избирателите проявяват интерес към важните неща\" в разследването, каза той. \"Ще има още такива неща. Демократите трябва да призовават за защита на разследването и установяване на истината. Но не може да си позволиш да раздаваш предварително присъди\", заяви той. Струва си да се отбележи, че засега прогресивните активисти не искат да наказват демократите, които не настояват за импийчмънт на Тръмп. Говорителката на \"Индивизибъл\" Емили Фелпс заяви, че отначало организацията й подкрепила възможността за импийчмънт, когато Тръмп уволни Джеймс Коми като директор на ФБР. Но, добави тя: \"Крайната ни цел е не да свалим Тръмп, а да спечелим изборите и да торпилираме програмата му в Конгреса, за да отслабим властта му\". /БТА/", "date": "2018.08.23", "title": "Демократите в САЩ насочват вниманието към корупцията, а не към импийчмънт на Тръмп"}
{"url": "https://www.24chasa.bg/novini/article/7022094", "text": "Нискотарифната авиокомпания \"Райънер\" от 1 ноември спира да лети между Пловдив и Брюксел (Шарлероа) и Милано (Бергамо), се вижда от резервационната система на превозвача. До края на октомври компанията лети между Пловдив и двете европейски летища всеки понеделник и петък. В отговор на запитване на   пресслужбата на авиокомпанията обясни прекратяването на полетите с търговски причини.  Дали полетите до българския град, който догодина ще е Европейска столица на културата, ще бъдат възобновени с лятната програма на \"Райънер\" за 2019 г. засега не е известно. \"В момента приключваме работата по нашата програма за лято 2019 г. , която скоро ще бъде обявена\", се казва в отговора до \"Дневник\". В него се уточнява, че авиокомпанията постоянно следи всеки от своите 1800 маршрута и съставя графиците въз основа на натоварването и търсенето на пазара. Включването на нови маршрути зависи от наличния капацитет на самолетите, търсенето и запълняемостта на седалките. От резервационната система се вижда, че през зимата \"Райънер\" ще продължи да лети между Пловдив и лондонското летище \"Станстед\", както и сега с четири полета седмично - в понеделник, сряда, петък и неделя.", "date": "2018.08.23", "title": "\"Райънер\" спира да лети от Пловдив до Милано и Брюксел"}
{"url": "https://www.24chasa.bg/novini/article/7022088", "text": "Френският министър на вътрешните работи Жерар Колон заяви, че мъжът, убил майка си и сестра си при нападение с нож в предградие на Париж, е имал сериозни психични проблеми, предаде Асошиейтед прес. Министърът добави, че трети човек, който е сериозно ранен, не е бил член на семейството, предава БТА. Министърът заяви, че полицията е застреляла мъжа, след като той излязъл от дома на майка си с нож в ръката и пренебрегнал предупрежденията на полицията. \"Изглежда престъпникът е имал сериозни психични проблеми\", каза Колон, цитиран от Ройтерс. \"Бил е известен (на полицията) заради подкрепа за тероризма, но изглежда е бил емоционално неуравновесен, а не човек, който би откликнал на призивите за действие на терористични организации като Даеш\", заяви Колон и добави, че засега антитерористичната прокуратура не ръководи разследването, но го следи внимателно.", "date": "2018.08.23", "title": "Нападателят от Париж имал психични проблеми"}
{"url": "https://www.24chasa.bg/novini/article/7021701", "text": "Дете се удави във водите на Дунав край врачанското с. Остров. 13-годишният Звезделин от близкото с. Галово и 15-годишният Калин отишли на реката да се разхладят от горещините и влезли да плуват. Течението на реката в района обаче било силно и подводните течения повлекли по-малкото момче и то потънало преди по-голямото да му се притече на помощ. Веднага започнала акция по издирването на тялото на удавилото се дете, включил се и екип водолази. Тялото на Звезделин било открито на около 15 м от мястото, където децата се гмурнали в реката. Той учел в училище „Хр. Ботев в с. Остров и тази година трябвало да бъде в 7 клас. Кметицата на крайдунавскотто село Ирена Станкулова напомни, че е издала изрична забрана за къпане в реката. Според нея двете деца отишли да се къпят в района на селското пристанище, където речното течение е изключително коварно. Там преди няколко години се удавиха други две деца. \"И тази година Дунав взе поредната си жертва, написа във фейсбук профила си Красимир Георгиев от с. Остров. - Жалко за момчето и съболезнования на близките, защото знам, че загубата на дете боли най-много.\"", "date": "2018.08.23", "title": "13-годишен се удави в Дунав, водолази откриха тялото му"}
{"url": "https://www.24chasa.bg/novini/article/7021561", "text": "Данни на Банка ДСК показват, че делът на детските и младежки дебитни карти в портфолиото на банката расте. Експертите на банката отчитат, че при подготовката за новата учебна година все повече родители предпочитат да предоставят на децата си дебитна карта, която да им позволява да правят покупки на малка стойност, без да се налага да носят пари в брой. Родителите внасят по картата джобните за седмицата или месеца, а децата и младежите могат да се разплащат с тях на касата в магазин или да теглят от банкомат. Данните показват, че вече близо 60 хиляди деца и младежи ползват детски и младежки дебитни карти от Банка ДСК. От тях с най-голям дял от 62,5% са картите „ДСК Макс“, които се издават на младежи между 18 и 24-годишна възраст. Следват картите „ДСК Тийн“ с 34,2%, които са за деца между 14 и 18-годишна възраст, а картите „ДСК Старт“, които са предназначени за най-малките клиенти на банката на възраст между 7 и 14 години, са 3,3 % от всички детски и младежки карти, издадени от Банка ДСК. Допълнителни предимства на детските, тийнейджърски и младежки дебитни карти са възпитаването на самостоятелност, финансова дисциплина и ценене на парите. Те са и удобен вариант за изпращане на пари на студенти, които се обучават далеч от семействата си. Банката е предвидила по-ниски лимити за теглене на пари в брой от детските карти „ДСК Старт“ и „ДСК Тийн“ спрямо лимитите по стандартните дебитни карти. Всеки родител може да направи и допълнителни ограничения на лимита на картата на своето дете, ако то е до 18-годишна възраст. Експертите на Банка ДСК съветват децата да пазят бележките си за теглене и плащане на ПОС терминали в магазини. За всяка възрастова група банката предлага избор между четири вида дизайн - два за контактни и два за безконтактни детски и младежки карти.  за деца от 7 и 14 години е освободена от такси за откриване и обслужване на разплащателната сметка, издаване на картата и теглене от банкомат на Банка ДСК. Родителят контролира колко харчи детето, защото сам определя лимита за теглене от банкомат или плащане на ПОС терминал. С ДСК Директ и мобилното приложение DSK Smart той управлява сметката бързо и лесно - избира кога и с каква сума да зареди картата само с няколко клика. Където и да се намира детето – на зелено училище, спортно състезание, екскурзия и др., родителят има възможност веднага да осигури необходимите му средства напълно безплатно, дори и в неработен ден. Сметка „ДСК Старт“ се открива на името на законния представител (родител или настойник) на малолетното дете.  позволява на тийнейджъри от 14 до 18 години да развиват финансовата си култура, като сами се учат как да управляват бюджета си. Дебитната карта дава на притежателя си независимост, като в същото време осигурява спокойствие за родителите. Достъпът до ДСК Директ позволява на тийнейджъра да проследява своите транзакции. Сметка „ДСК Тийн“ се открива на името на непълнолетното дете със съгласието на неговия родител или попечител. Сметката няма такса за откриване и за месечно обслужване. Безплатно е и тегленето на банкомат на Банка ДСК с карти „ДСК Тийн“.  за младежи от 18 до 24 години предоставя всички функционални възможности на стандартната дебитна карта, но на значително по-ниска цена. По сметката могат да се получават стипендия, издръжка или пари от родителите, както и трудово възнаграждение. „ДСК Макс“ дава възможност на притежателя си да ползва кредит-овърдрафт, кредит за обучение или кредит при преференциални условия по програма „ДСК Партньори“. Младежите от 18 до 24 години откриват сметка „ДСК Макс“ самостоятелно. Откриването на сметката е безплатно, а за обслужване и поддръжка младежът заплаща само 0,50 лв. на месец. Тегленето от банкомат на Банка ДСК също е с по-ниска такса спрямо стандартните дебитни карти – 0,30 лв. на теглене. В случай че, освен да направят традиционните за началото на всяка учебна години покупки, родителите пожелаят да издадат на детето си „ДСК Старт“ или „ДСК Тийн“, те трябва да отидат заедно с него в най-удобния за тях клон на Банка ДСК. „ДСК Макс“ се издава във всеки клон на банката, като младежът сам открива сметката си. Допълнителна информация за детските и младежки дебитни карти на Банка ДСК можете да намерите на:  .", "date": "2018.08.23", "title": "Детски и младежки дебитни карти все по-често заменят нуждата от носене на джобни"}
{"url": "https://www.24chasa.bg/novini/article/7021711", "text": "Служител на хотел в Свети Влас е пребил и ограбил свой колега. Това съобщиха от Областната дирекция на МВР-Бургас. Пострадалият е на 52 години от село Главница. Той е бил бит с метален прът и му е отнета сумата от 880 лева. Задържан е извършителят на грабежа. Това е криминално проявеният И.Ш. /27 г./ от Нова Загора, в когото е открит плик с 96 таблетки амфетамин. Пострадалият е бил откаран до УМБАЛ - Бургас. Задържаният е предал доброволно част от ограбената парична сума. При извършения оглед на местопроизшествието е открит и металният прът, с който е извършено деянието. 27-годишния мъж от Нова Загора е задържан за срок от 24 часа. За притежаването на наркотици е образувано бързо полицейско производство, а за извършения грабеж - досъдебно производство.", "date": "2018.08.23", "title": "27-годишен преби с метален прът и ограби свой колега в Свети Влас, задържаха го"}
{"url": "https://www.24chasa.bg/novini/article/7021709", "text": "За тревожни данни за навлизането на отровни риби от други морета в Егейско море съобщава гръцката държавна телевизия ЕРТ, цитирана от БТА. Други от новопоявилите се видове не са токсични, но дестабилизират местната екосистема. От 2005 година насам отровният лагокефал (Lagocephalus sceleratus) се е разпространил с бързи темпове в Егейско море. Той е един от видовете, които се смятат за отбрано ястие от японците, но ако не бъде правилно почистен, съдържа токсин, който може да предизвика диария, температура, затруднено дишане и дори смърт. Тревога буди и вероятната поява на вида Plotosus lineatus, понякога наричан риба котка, който също е отровен. Този вид вече се е разпространил масово в морето в Израел и Турция и се предполага, че е въпрос на време да достигне и до Егейско море . Причина за разпространението на тези чужди видове са промените в климата, съобщава ЕРТ.", "date": "2018.08.23", "title": "Тревога за отровни риби \"нашественици\" в Егейско море"}
{"url": "https://www.24chasa.bg/novini/article/7021721", "text": "\"Въпросът и с \"Олимпик\", и с Търговския регистър, имат много по-дълбоко измерение, отколкото ни се представя. Тук вече не е въпрос за някакъв технически отказ, за немарливост и некомпетентност на някакви държавни служители и за търсене на решение за компенсации на ужилените. Тук вече става въпрос за липса на прозрачност и отчетност, без които няма как да има ефективна администрация. Става въпрос за абдикация от отговорност, а оттам за криза в доверието и по принцип в държавността.\" Това коментира президентът Румен Радев пред журналисти след тържествената част от честването на 70-ата годишнина от създаването на Българската военнотранспортна авиация и празника на 16-а транспортна авиационна група, който се проведе в авиобаза \"Враждебна\". \"Ако ги навържем нещата - виждате, че в момента, в който българското правителството поема писмени ангажименти пред нашите европейски партньори и европейските институции за ясни условия за подготовка за приемане във валутно-обменния механизъм, касаещи засилен контрол на застрахователния и пенсионноосигурителния сектор, касаещи засилени мерки за прозрачност и борба с корупцията, касаещи мерки за ефективно управление на държавните предприятия, в същото време гърми Търговският регистър и всява хаос в бизнеса. В същото време имаме скандал в застраховането. Което показва, че на практика няма надзор. А в същото време има отпускане и увеличаване на капитала на Държавната консолидационна компания с 500 милиона лева по абсолютно непрозрачен начин\", каза още Радев. В тази ситуация как да искаме да има доверие в институциите вътре и отвън, попита държавният глава. И обяви, че \"неслучайно се измислят всякакви нови критерии механизми за непрекъснат контрол и проверка на България - и за Шенген, и за Еврозоната\". Трябва да се работи за доверие - това означава много неща, допълни той. Радев коментира и предстоящото посещение на делегация на Министерство на отбраната в САЩ по покана на началника на Офиса за отбранително сътрудничество към посолството им у нас. Причината за нея е заявеното желание за партньорство в конкретни области от взаимен интерес, както и готовността за засилване на стратегическия диалог между България и САЩ, гласи официалното съобщение за видитата. Отнесете въпросите си към МО, с мен такова посещение не е съгласувано, заяви Радев на въпрос дали такава визита би компрометирала предстоящата сделка за закупуване на самолети за българските ВВС, каквито съмнения изрази главният секретар на президентството Димитър Стоянов във фейсбук. \"В държавите, в които има равнопоставеност, обективност и конкурентност, разбира се трябва да се водят всякакви срещи и посещения и това е добре, за да има повече информация. Но в държавите, в които има неравнопоставеност, в момента, в който се се изпрати искането за предоставяне на оферти - до неговото получаване спират абсолютно всякакви срещи и договорки. Единствената възможна среща е тази, на която всички участници заедно получават разяснения и получават еднакъв по обем и съдържание отговор\", категоричен бе Радев. Запитан дали това означава, че делегация на МО не трябва да ходи в САЩ, президентът отговори: Това си е решение на министерството. \"Аз ви казах - ако искаме да бъдем такава държава, в която да има равнопоставеност, конкурентност и обективност, трябва да се придържаме към тези наложени световни практики\", допълни той. Държавният глава отказа да коментира последния инцидент с военен хеликоптер, след като Кугър скъса електропровод край Стамболийски. \"Няма да коментирам последната ситуация, преди да се запозная с разбора на комисията. Но рисковите фактори пред ВВС продължават да стоят - недостатъчно изправна техника и ресурси за подготовка, оттам и изключително ниско количество летателни часове, което завишава риска от потенциални авиационни произшествия до неприемливо високи нива\", каза Радев. И обясни, че не е само въпрос просто да се лети. Трябва да има такива технологии, които да ни позволяват да имаме съвместимост и да изпълняваме безопасно и ефективно задачите, заедно с нашите съюзници. В момента такива технологии липсват на голяма част от авиационната техника, допълни той.", "date": "2018.08.23", "title": "Радев: Как искаме да има доверие в институциите след случаите с \"Олимпик\" и Търговския регистър?"}
{"url": "https://www.24chasa.bg/novini/article/7021724", "text": "Противопожарните въздушни сили на Хърватия участваха в гасенето в сряда на пожар в района на Раслина край адриатическия град Шибеник, съобщи Танюг, позовавайки се на хърватското министерство на отбраната. Заедно с този пожар самолетите гасиха пожар и в района на Привлака край град Задар, предава БТА. От началото на този сезон въздушните сили на страната участваха в гасенето на общо 46 пожара.", "date": "2018.08.23", "title": "Пожар се разрази в Хърватия, самолети го гасиха"}
{"url": "https://www.24chasa.bg/novini/article/7021723", "text": "България изпълнява стриктно задълженията си по опазване на границата и е чудесен пример за това как се пази ЕС. Затова незабавно трябва да бъде приета в Шенгенското пространство. Това призова от Резово председателят на ЕНП в Европейския парламент Манфред Вебер. Преди това инспектира оградата по суша и въздух, придружаван от вицепремиера Валери Симеонов и министъра на вътрешните работи Валентин Радев.  България върши страхотна работа по опазване на външната граница на ЕС и трябва да е пример и за други страни от Евросъюза, заяви Вебер. Това послание той ще предаде на европейските лидери, за да ги убеди, че България заслужава влизане в Шенген.  \"Дойде, видя, пипна оградата, разговаря с \"Фронтекс\". Това искахме от Вебер. Да се убеди как се пази границата\", заяви премиерът Бойко Борисов и добави, че преди Вебер е бил един от критиците на България за опазване на външната си граница в Турция. Премиерът заяви, че България заслужава да бъде приета по въздух и море в Шенген. ", "date": "2018.08.23", "title": "Манфред Вебер от границата: България трябва да влезе незабавно в Шенген (Видео)"}
{"url": "https://www.24chasa.bg/novini/article/7021722", "text": "Образувано е досъдебно производство срещу   Това съобщиха от Областната дирекция на полицията в Бургас. Жената е със синини по ръцете и краката. Пред разследващите тя разказала, че повод за конфликта е сумата от 300 евро, представляваща неизплатена част от заплатата й за предишни месеци. Впоследствие украинката е била откарана със служебен автомобил на хотела до местността \"Плазовец\" край село Кошарица и изоставена там. На база събраните данни, твърденията на 40-годишната украинка и представеното от нея медицинско свидетелство, за срок от 24 часа е задържан сина на собственика на хотела, уточниха от полицията. По случая е образувано досъдебно производство, като е уведомена Несебърска районна прокуратура.", "date": "2018.08.23", "title": "Съдят управителя на хотела в Слънчев бряг, пребил украинска камериерка"}
{"url": "https://www.24chasa.bg/novini/article/7021740", "text": "Терористичната организация \"Ислямска държава\" (ИД) пое отговорност за нападението с нож днес в предградие на Париж, предаде Франс прес, цитирана от БТА. АФП се позова на съобщение на информационната агенция на групировката Амак, според която нападателят е \"боец на ИД\". При атаката в предградието Трап бяха убити двама души, а един бе сериозно ранен, обяви парижката полиция.                                                                        ", "date": "2018.08.23", "title": "\"Ислямска държава\" пое отговорност за нападението в Париж"}
{"url": "https://www.24chasa.bg/novini/article/7021759", "text": "Министърът на външните работи на Сърбия Ивица Дачич заяви по повод искането на косовския премиер Рамуш Харадинай да започне работата по отбелязването на границата между Косово и Сърбия, че между Косово и Централна Сърбия не съществува граница, а административна линия и не може да се стигне до демаркация, съобщи МИА, цитирана от БТА. Това е театър за вътрешна употреба, изостанали са във времето. Не ги обиждам, тъй като те не следят случващото се по света. Те отбелязват рождения ден на Клинтън, а големи промени се случиха в международната политика. Косово е фикция, която не съществува в реалната международна политика, заяви Дачич. Сръбският външен министър говори и за срещата си със Сергей Лавров като изтъкна, че Русия винаги е била стратегически партньор на Сърбия и срещата е била посветена на въпроса за Косово. Русия е наш стратегически партньор. Имаме тяхната подкрепа и винаги ще я имаме. Ние не можем да се защитим без Русия. Не искаме д а водим какъвто и да било диалог без подкрепата на Русия, заяви Дачич.", "date": "2018.08.23", "title": "Дачич: Между Сърбия и Косово няма граница, затова няма демаркация"}
{"url": "https://www.24chasa.bg/novini/article/7021764", "text": "Възрастна жена от Варна е измамена с около 30 000 лева, съобщиха от пресцентъра на полицията в крайморския град. Сигналът е подаден вчера от пострадалата 85-годишна жена. Тя е съобщила, че предишния ден в периода между 10.00 и 16.00 часа неизвестно лице, представящо се за полицай, я въвело в заблуждение, че се извършва полицейска операция, за която тя трябва да помогне с пари. Възрастната жена хвърлила през терасата на блок в квартал \"Възраждане\" торбичка с около 30 000 лева. По случая е образувано досъдебно производство, допълват от МВР-Варна.", "date": "2018.08.23", "title": "Възрастна варненка даде към 30 000 лева на ало измамник, представил се за полицай"}
{"url": "https://www.24chasa.bg/novini/article/7021785", "text": "Игрална зала в Раковски е била обрана от 22-годишен, който задигнал 500 лв. от крупието с пистолет-играчка, съобщиха от пловдивската полиция. Престъплението е извършено на 19 август около 05:00 ч. сутринта. Тогава бандитът влязъл маскиран в казиното, нахвърлил се върху служителя и им нанесъл няколко удара. След това изчезнал с 500 лв. от оборота. Криминалистите са установили, че извършителят е бивш работник от игралната зала. В момента той е с 24-часова мярка за неотклонение. Повдигнато му е обвинение за грабеж. В контейнер за смет са намерени използваната от него маска и други предмети, и те са приобщени по делото.", "date": "2018.08.23", "title": "22-годишен обра казино с детски пистолет в Пловдивско"}
{"url": "https://www.24chasa.bg/novini/article/7021811", "text": "Изключително интензивен е трафикът на ГКПП-тата на границите с България и Гърция, информираха от турската митническа дирекция. На Капъкуле опашката от чакащи автомобили е от около 7 км., чака се по 8-10 часа за преминаване към Капитан Андреево.Откъм Капитан Андреево също има опашка от коли. Дълги опашки има и на Хамзабейли/Лесово и Дерекьой/Малко Търново, предава БТА. Натоварени са и ГКПП-тата Ипсала и Пазаркуле на границата с Гърция. Натоварването на граничните пунктове към България е поради масовите пътувания на турските граждани от европейските държави, които се завръщат от ваканцията в Турция. \"Преминаването през Капъкуле става нормално, без много чакане, понеже всичките 10 гишета работят непрекъснато, но забавянето се получава от българската митница, където не успяват да отговорят адекватно на интензивния трафик през тези дни\", съобщи представител на областната дирекция за митници и търговия Тракия, когото цитираха турските медии. Съобщава се, че митническият плац на Капитан Андреево е запълнен с чакащи коли, откъдето се забавя и трафикът. Изтощени от дългото чакане в жегите /температурата в Одрин надхвърля 30 градуса/, десетки пътници се оплакаха пред камерите на турска телевизия. \"Ваканцията ни в Турция беше много хубава. Но връщането е кошмар. Чакаме вече 7 часа да преминем на българската митница, пътуваме със семействата си, с малки деца, и чакането е кошмарно. Това се повтаря при всяко идване и отиване и е само на границите с България. През другите граници минаваме без проблеми. Трябва спешно да се намери разрешение\", каза един от чакащите - Ариф Зенгин, който пътува за Германия. Подобно мнение изразиха и пътуващи за Холандия, за Белгия турски граждани. Утре, петък, започва връщането в Турция на българските изселници, които отидоха за ваканцията в България, и се очаква интензивен трафик от България към Турция през този уикенд.", "date": "2018.08.23", "title": "Дълги опашки на границите на Турция с България и Гърция"}
{"url": "https://www.24chasa.bg/novini/article/7021813", "text": "Двама мъже - на 25 и 21 години, са задържани в полицейския арест в хода на предприети светкавични издирвателни действия по сигнал за прострелян в ръката таксиметров шофьор, докато управлява колата си. Това съобщиха от пресцентъра на МВР-Разград. Инцидентът е станал около 14.10 часа на 22 август в района на ж.к. \"Орел\". Пострадалият е откаран в болница и освободен за домашно лечение. В хода на разследването е установено, че разградчаните са стреляли с въздушна пушка. Образувана е проверка за престъпление по чл.130, ал.1 от НК.", "date": "2018.08.23", "title": "Простреляха таксиметров шофьор в Разград, докато кара, двама са задържани"}
{"url": "https://www.24chasa.bg/novini/article/7021783", "text": "За броени дни служители на Осмо РУ установиха извършител на кражба. На 6 август, след обяд столичанка заявила в Осмо РУ, че е открадната дамската й чанта. Потърпевшата разказала пред разследващите, че докато пазарувала в столичен хипермаркет, установила липсата на дамската си чанта, съдържаща пари и документи. В резултат на предприетите оперативно-издирвателни действия по образуваната преписка бил установен и задържан с полицейска мярка до 24 часа извършителят на деянието - 40- годишен криминално проявен мъж, от София. Събраните материали са подготвени за доклад в Софийска районна прокуратура.", "date": "2018.08.23", "title": "Задържаха мъж, откраднал дамска чанта в столичен хипермаркет"}
{"url": "https://www.24chasa.bg/novini/article/7021830", "text": "В края на юли 2018 г. депозитите на неправителствения сектор са 75.244 млрд. лв. (72.9 на сто от БВП), като годишното им увеличение е 8.8 на сто, отчита Българската народна банка. В края на юли депозитите на нефинансовите предприятия са 23.269 млрд. лв. (22.5 на сто от БВП). В сравнение със същия месец на 2017 г. те се увеличават с 16.4 на сто. Депозитите на финансовите предприятия намаляват с 18 на сто на годишна база през юли и в края на месеца достигат 2.591 млрд. лв. (2.5 на сто от БВП). Депозитите на Домакинства и НТООД са 49.384 млрд. лв. (47.8 на сто от БВП) в края на юли 2018 година. На годишна база те се увеличават със 7.3 на сто. В края на юли кредитите за неправителствения сектор са 56.162 млрд. лв. (54.4 на сто от БВП) и се увеличават на годишна база със 7.1 на сто. Кредитите за нефинансови предприятия нарастват с 3.4 на сто на годишна база през юли и в края на месеца достигат 32.357 млрд. лв. (31.3 на сто от БВП). Кредитите за Домакинства и НТООД са 21.153 млрд. лв. (20.5 на сто от БВП) в края на юли 2018 година. Спрямо същия месец на 2017 г. те се увеличават с 10 процента. В края на юли жилищните кредити са 10.038 млрд. лв. и нарастват на годишна база с 9.2 на сто. Потребителските кредити възлизат на 8.794 млрд. лв. и се увеличават с 15 на сто спрямо година по-рано. На годишна база другите кредити намаляват с 6.4 на сто като достигат 991.2 млн. лева. Кредитите, предоставени на финансови предприятия в края на юли, са 2.651 млрд. лв. (2.6 на сто от БВП).", "date": "2018.08.23", "title": "В края на юли депозитите на неправителствения сектор са 75.244 млрд. лв."}
{"url": "https://www.24chasa.bg/novini/article/7021907", "text": "Румънският президент Клаус Йоханис публикува съобщение по повод деня на възпоминание на жертвите на фашизма и комунизма, в което заяви, че \"днес изкушението на антилиберализма е изключително голямо\" и че \"не можем да си позволим връщане към практиките, които характеризираха комунистическия режим\", съобщава информационният сайт Зиаре, цитиран от БТА. Държавният глава подчерта, че \"нито една утопия не се е оказала по-кървава от фашизма и комунизма\". \"Режимите, вдъхновени от тези идеологии, противостоящи на либерализма и демокрацията, имаха големи отражения върху политическото развитие на държавите в Централна и Източна Европа. Животът на милиони хора беше разрушен\", се посочва в съобщението. Йоханис напомня, че 23 август е \"съдбовна дата в историята на Румъния\", тъй като \"разпределението на сферите на влияние в Европа след подписването на 23 август 1939 г. на пакта Рибентроп-Молотов причини териториалните загуби от 1940 г. и ускори тоталитарното бедствие, което щеше да продължи няколко десетилетия\". Държавният глава също така подчертава, че \"днес изкушението на антилиберализма е изключително голямо\" и че \"настоящото поколение трябва да остане активно в борбата за защита на демокрацията и правовата държава\" в момент, когато \"се наблюдават редица атаки, целящи да отслабят румънската демокрация\".", "date": "2018.08.23", "title": "Клаус Йоханис: Не можем да си позволим връщане към практиките на комунизма"}
{"url": "https://www.24chasa.bg/novini/article/7021923", "text": "В Комисията за енергийно и водно регулиране /КЕВР/ днес бе обсъдено предложението на \"Булгартрансгаз\" за увеличение на разходната компонента за балансиране. Със заявление от 2 август \"Булгартрансгаз\" предлага разходната компонента на цената на природния газ за новата газова година /01.10.2018 - 30.09.2019 г./ да стане 1,52 лв./MWh. В момента тя е 0,78 лв./MWh. Операторът на транзитната и газопреносната мрежи предлага още за периода 01.10.2018-14.04.2019 г. размер на приложимия толеранс 3 процента и отпадане на толеранса от 15.04.2019 г. Компанията предлага още намаляване на малката корекция на 8 на сто за газова година 2018/2019, за да се облекчи на финансовата тежест върху ползвателите на газопреносната система на приложимия режим на балансиране. Данаил Диков от \"Булгартрансгаз\" обясни, че увеличението на разходната компонента се дължи основно на разликата на прогнозираните дисбаланси. Той посочи, че заради това няма предизвика шоково увеличение, но ако има такова, то операторът ще предложи освобождаване на сметката за неутралност на етапи. Според него разходната компонента е само механизъм за изчистване на сметката на неутралност, чрез цената за балансиране. Ако сметката за неутралност бъде предложено да бъде изчиствана чрез цените за пренос, то тогава няма да има нужда от разходна компонента и \"Булгартрансгаз\" може да предложи дори подобен вариант, добави Диков. По време на общественото обсъждане повечето от индустриалните ползватели на газопреносните мрежи възразиха срещу предлаганото увеличение. Поради тази причина председателят на КЕВР Иван Иванов призова всички да изложат аргументите си писмено, за да може експертите на Комисията да се съобразят с тях. Решението на КЕВР ще бъде прието на закрито заседание на 14 септември.", "date": "2018.08.23", "title": "Разходната компонента на цената на природния газ може да се увеличи почти двойно"}
{"url": "https://www.24chasa.bg/novini/article/7021922", "text": "Баклавата е най-предпочитаният десерт в Турция по време на празника Курбан байрам, информира Анадолската агенция, цитирана от БТА. Производството на баклава в страната се е увеличило в пъти по време на празника, отбелязва агенцията. Всеки ден в Турция се произвежда до 1100 тона баклава. По време на празника този показател се увеличава с три-четири пъти. Само в Истанбул ежедневно се произвежда около един тон баклава, каза Мехмет Йълдъръм, председател на турската Асоциация на производителите на баклава. Той посочи, че баклавата е най-любимото лакомство за турците по време на Курбан байрам. В магазините може да откриете баклава с орехи за около 20 турски лири (3,2 долара) за килограм и баклава с шамфъстък на цени от 30 до 85 турски лири (4,8-18,8 долара), каза Йълдъръм.", "date": "2018.08.23", "title": "3-4 пъти се увеличило производството на баклава в Турция по време на Курбан байрама"}
{"url": "https://www.24chasa.bg/novini/article/7021809", "text": "Река Дунав взе поредната си жертва за тази година. 34-годишен рибар от русенското село Батин се удави в Дунав, съобщиха от ОД на МВР-Русе. Според информацията , в РУ – Бяла изясняват сигнала за намерен удавен мъж във водите на река Дунав край село Батин. Малко преди 22 часа в нощта на 21 август мъж сигнализирал на тел. 112 , че край село Батин, в местността „Лодкостоянката“ във водите на река Дунав е бил открит труп на мъж. Дошлите на мястото полицаи установили, че трупът е заплетен в рибарски мрежи близо до лодката на рибаря. Тялото било извадено е с помощта на екип от сектор „Специализирани оперативни дейности“ при РДПБЗН – Русе. Извършен е оглед от дежурна оперативна група на полицията, в присъствието на съдебен лекар. Установена е самоличността на мъжа – 34-годишен от с. Батин. Според очевидци, рибарят е излязъл пиян в реката да хвърля мрежите, паднал в Дунав и се заплел в серкмето си. Трупът е откаран за аутопсия в УМБАЛ „Канев“ в Русе. По случая е заведено досъдебно производство.", "date": "2018.08.23", "title": "Мъж се оплете в риболовната си мрежа, удави се край Батин (Обновена)"}
{"url": "https://www.24chasa.bg/novini/article/7021933", "text": "Българската страна няма как да повлияе на този етап по никакъв начин на решението на държавите, на които сме изпратили искане за предложение във връзка с придобиването на боен самолет. Това заяви пред журналисти заместник-министърът на отбраната Атанас Запрянов по повод посещение на делегация на МО в САЩ и коментари за възможно влияние върху конкурса за боен самолет, предава БТА. Запрянов припомни, че се намираме в процедура, в която сме изпратили искане за предложения до няколко държави и, съгласно изискванията, страните трябва да подготвят своите отговори на нашето искане за предложение, като срокът е 1 октомври. Поканата за посещението в САЩ е за военнотехнически консултации, такава покана можем да получим и от други държави и ще откликнем позитивно и на тях, обясни Запрянов. Той посочи, че целта е на базата на тези консултации да изясним какви са ни изискванията, методиката на оценка и как ще подхождаме. Ние държим на пълна прозрачност между всички участници, работим с правителствата и трябва да бъдем достатъчно открити и прозрачни, допълни заместник-министърът на отбраната. Той каза, че за съжаление сроковете за изготвяне на тези оферти са малки - три месеца, и отбеляза, че такива военнотехнически консултации биха улеснили нашите партньори по-бързо да подготвят отговорите си. Запрянов допълни, че ако имаме непълни оферти, ще загубим време след това да ги доуточняваме. Пояснявайки точно какво искаме, се надяваме на 1 октомври да имаме достатъчно пълни оферти, за да спестим време, отбеляза той. По повод коментарите около посещението Запрянов каза, че би могло да има такива въпроси, ако такива консултации се водят, след като сме получили офертите и след като имаме предложенията на всички държави. Ако има такива въпроси, трябва да успокоим хората, които ги задават, че на този етап няма как да повлияем на крайната оценка, защото тя зависи от това, което ще ни напишат на 1 октомври, допълни той. Запрянов уточни, че в делегацията на МО, освен самият него, ще има и двама авиационни експерти, включително и ръководителят на проекта. Ще пътуват и специалисти по финансовите въпроси и по международно договаряне и по международно правните въпроси. Няма как да има нещо непрозрачно, защото този договор ще трябва да мине след това през правителството и през парламента, категоричен беше Атанас Запрянов.", "date": "2018.08.23", "title": "Зам.-министър Запрянов: МО няма как да влияе на офертите за нов изтребител"}
{"url": "https://www.24chasa.bg/novini/article/7021934", "text": "Близки и познати си взимат последно сбогом с Ренета Томова, която почина след раждане в сливенската болница, предаде  В сливенския храм \"Св. Димитър\" стотици познати и приятели отдадоха почит към починалата 33-годишна родилка. Тя е познат човек в града - активист, еколог и добър човек, събирала е множество средства за деца с увреждания, а също така е дарявала и за родилното отделение на МБАЛ \"Д-р Иван Селимински\", където тя почина. Роднините ѝ продължават да обвиняват доктор Татяна Пашева, която е акушерка в отделението. Според тях Пешева е удряла родилката в корема и именно това е причинило смъртта на Ренета. Все още не е ясна официалната причина за смъртта. Очаква се днес експертизата за смъртта да излезе и да бъде разпространена. От болницата категорично отричат акушерката да е удряла 33-годишната родилка. Освен в Сливен, поклонение в памет на 33-годишната жена започна и в столичния храм \"Св. Георги\". Десетки хора се събраха, за да почетат паметта на Ренета Томова. В църквата дойдоха както такива, които я познават, така и хора, които не са се познавали лично с починалата, но просто са съпричастни в болката на близките ѝ. Много майки споделиха, че те също са ставали жертви на лекарска агресия и небрежност.", "date": "2018.08.23", "title": "Стотици си взеха последно \"сбогом\" с починалата родилка Ренета Томова"}
{"url": "https://www.24chasa.bg/novini/article/7021944", "text": "Във връзка с интригите покрай назначаването на Габриела Козарева за директор на Агенцията по вписванията заявявам следното: Подкрепям нейната кандидатура. Козарева е доказан специалист, не е партиен активист на никоя партия. Държавната администрация има остра нужда от такива кадри, заяви Волен Сидеров.  По мое предложение, съгласувано с премиера Бойко Борисов, бе назначена, така както по предложение на Валери Симеонов беше назначен ген. Кирил Войнов за временно изпълняващ функциите на председател на Държавната агенция за метрологичен и технически надзор (ДАМТН). Премиерът Бойко Борисов се съобразява с коалиционните предложения и винаги търси баланс в тях, казва още в изявлението си Сидеров. В случая „Козарева” няма никакви основания за обструкции, освен ако някой политик, държавник или член на правителството се страхува, че от Агенцията по вписванията могат да станат ясни данни за негово участие във фирми и конфликт на интереси. Но това е негов проблем и не е повод за коалиционни интриги, завърши той.", "date": "2018.08.23", "title": "Сидеров: Габриела Козарева е доказан специалист, не е активист на никоя партия"}
{"url": "https://www.24chasa.bg/novini/article/7021952", "text": "Най-заклетите пияници в Обединеното Кралство изпиват 68 процента от алкохола, произведен в държавата, изчислиха британски медици, цитирани от сп. \"Адикшън\" и БТА.  Данните от изследването били събрани от продажбите в баровете и супермаркетите, като към тях били прибавени и резултатите от проведени анкети. Специалистите се интересували не само от количествата изпити спиртни напитки, но и къде са били закупени и какви средства са били похарчени за тях. Алкохолиците се оказали малцинство сред потребителите, но те изкупували най-големи количества алкохол, за сметка на останалите. На заклетите пиячи се падат 68 процента от продажбите. Те осигуряват една трета от доходите на производителите на спиртни напитки във Великобритания. Ако британците спазват принципите за отговорна консумация на алкохол, препоръчана от здравните власти, то цените на спиртните напитки би трябвало да скочат от 3 до 5 пъти, за да не са на загуба производителите.", "date": "2018.08.23", "title": "Изчислиха колко изпиват най-заклетите пияници във Великобритания"}
{"url": "https://www.24chasa.bg/novini/article/7021948", "text": "Общо 13 неправителствени организации заявиха, че ще излязат на протест пред сградата на министерството на земеделието в Букурещ, за да привлекат вниманието към \"бедствието, причинено на селското стопанство от тези, които управляват реакцията спрямо африканската чума по свинете на национално ниво\", съобщава Медиафакс, цитирайки прессъобщение на Асоциацията \"За потребителите\". Те планират да обградят министерството на земеделието, призовавайки властите да спрат разпространението на болестта по животните, предава БТА. \"Трябва да получим незабавно отговор от правителството на Румъния, заедно с всичките му подчинени компетентни институции за наблюдение, контрол и превенция на подобни ситуации,\" посочват организациите. Те питат какви мерки са взели властите, за да защитят страната, населението, хранителната индустрия, малките и големи предприятия. \"Как се стигна до тази ситуация? Кой е отговорен за небрежността, нехайството и злоупотребите? Кой е отговорен за щетите и ефектите, предизвикани от тази епидемия от свинска чума по свинете?\", са част от въпросите, на които неправителствените организации искат отговор. Вчера в. \"Ромъния либера\" съобщи, че на територията на Румъния са установени 725 огнища на свинска чума в 156 населени места в 10 окръга, като досега са унищожени 117 704 животни. Дължимите обезщетения се оценяват на над 3,5 милиона леи (еврото се разменя за 4,64 леи).", "date": "2018.08.23", "title": "В Букурещ излизат на протести заради епидемията от свинска чума"}
{"url": "https://www.24chasa.bg/novini/article/7021833", "text": "Двете жертви на   са майката и сестрата на нападателя, предаде Ройтерс, като се позова на френското вътрешно министерство. Третият пострадал е случайна минувачка, която е с тежки наранявания след атаката, посочва Асошиейтед прес. По-рано през деня представител на френските власти заяви, че полицията проучва дали става дума за семеен скандал.  Терористичната организация \"Ислямска държава\" пое отговорност за атаката, но не представи доказателства нападателят да е ставал неин член, припомня БТА. ", "date": "2018.08.23", "title": "Двамата убити в предградие в Париж са майката и сестрата на нападателя (Снимки)"}
{"url": "https://www.24chasa.bg/novini/article/7021962", "text": "Апелативният съд във Варна измени присъдата на признатата за виновна в убийство по непредпазливост на съпруга си и за подкуп Анита Желева, по-популярна като Мейзер, съобщиха от пресслужбата на апелативна прокуратура в града. От там уточняват, че в наказателно-осъдителната част присъдата на първата съдебна инстанция е била намалена от 4 години и половина на 3 години лишаване от свобода за престъплението по член 122, ал. 1 от НК. За предложения подкуп на полицейски служител - престъпление по чл. 304а от НК, апелативният съд е намалил също наказанието й на 2 години лишаване от свобода и глоба в размер на 4000 лева. След групиране на двете наказания състав на Апелативния съд е наложил най-тежкото от двете, а именно 3 години лишаване от свобода при първоначален общ затворнически режим, като е присъединена и глобата в размер на 4000 лева. В гражданско-осъдителната част на присъдата на Варненския окръжен съд също има изменения. Апелативният съд е намалил размера на присъденото обезщетение на майката на починалия съпруг на Анита от 150 000 лева на 100 000 лева с дължимите лихви от датата на причиненото увреждане - 14 август 2016 г., до окончателното му изплащане. Мярката за неотклонение \"домашен арест\", определена от Апелативния съд, остава, допълват от пресслужбата на апелативната прокуратура.", "date": "2018.08.23", "title": "Намалиха присъдата на Анита Мейзер на 3 години"}
{"url": "https://www.24chasa.bg/novini/article/7021950", "text": "България е втората държава в Европа след Исландия по брой на източниците на минерална и изворна вода, като към момента основните водоизточници в страната са около 500 на брой. Регистрираните в страната находища пък са 146 броя, но от пълния капацитет в страната се използват само 30%. Бутилираната вода идва от 15 находища, които имат капацитет от 4185 литра в секунда или по 132 милиарда литра годишно, показва изследване на InfoGraffiti по данни на Европейската федерация на бутилираните води и още на Асоциацията на производителите на безалкохолни напитки в България. Най-значимите водоизточници с доказани характеристики на минералните води са около 500 на брой, хиляди са и находищата на натурални изворни води. България има по-голям брой естествени източници на квадратен километър площ от доста по-големи от нея страни като Италия, Испания, Англия и Франция. По думите на проф. д-р на геоложките науки Костадин Щерев, страната ни е изключително богата на подземни минерални води. Според него, ако се сумира общият дебит на подземните минерални извори в България, той би могъл да надхвърли количеството на всички бутилирани води в света. Общият годишен обем на запасите на минерални води у нас, които могат да бъдат използвани, е над 100 млн. кубични метра, но едва 6% от тези находища са добре проучени . Към момента общият брой на регистрираните находища в страната е 146. Тези, които са предоставени за бутилиране са 15, от които 14 се използват ефективно. Капацитетът на находищата е 4185 литра в секунда или около 132 милиарда литра годишно – дебит, който в пъти надвишава средногодишното потребление на бутилирани води в света, равняваващ се на около 45 милиарда литра . От огромното богатство на води в страната ни обаче реално се използват едва 30% . Останалият ресурс остава свободен, вместо да се оползотвори с цел ръст на индустрията и туризма. Статистиката сочи, че около 15 до 30% от въглеродните емисии, които бутилиращата индустрия в Европа генерира, се дължат на транспорта и доставките на вода на дълги разстояния, включително в чужбина.", "date": "2018.08.23", "title": "България на второ място в Европа по ресурс на натурални минерални и изворни води"}
{"url": "https://www.24chasa.bg/novini/article/7022099", "text": "Мъж на 63 години е загинал при катастрофа между селата Места и Господинци. Сигналът за тежкия пътен инцидент е получен около 12.40 часа, съобщиха от пресцентъра на ОД МВР-Благоевград. Челно са се сблъскали лек автомобил \"Опел\" с 54-годишен водач от село Лъжница и лек автомобил \"Ауди\" с 63-годишен водач от София. В резултат на инцидента е починал водачът на лекия автомобил \"Ауди\", а водачът на другия автомобил е транспортиран за оказване на медицинска помощ в МБАЛ-Гоце Делчев. Временно движението на МПС е ограничено. Изясняват се причините за катастрофата.", "date": "2018.08.23", "title": "Шофьор загина след челен сблъсък в Благоевградско"}
{"url": "https://www.24chasa.bg/novini/article/7022055", "text": "Бойци от \"Ислямска държава\", заловили непълнолетни момичета, ги принудили да стоят до стена, докато те опипват гърдите им и ги изнасилват. \"Ако имаш гърди – ще те изнасилят\", казва едно от момичетата и добавя: \"Ако нямаш гърди, държат те три месеца като в затвор, а през това време идват преждевременно, за да видят дали са пораснали достатъчно, за да бъдеш изнасилена.\" Младото момиче разказва как е била принудена да гледа другите момичета, докато ги изнасилват пред нея. Тя споделя също, че е забременяла и се е опитала да направи спонтанен аборт, като се е хвърлила надолу по стълби, пише New York Post. \"Дори жени, които имат три, че и повече деца, бяха изнасилвани пред децата им. В този момент има хиляди други момичета в Ирак и Сирия, които минават през същото. Никой не прави нищо за тях\", казва още тя. Доклад от миналата година разглежда как сексуалното робство се превръща в доходоносна и критична търговия за терористични групи като \"Ислямска държава\", \"Боко Харам\" и \"Аш Шабаб\" през последните години. През 2016 г. ИДИЛ са спечелили между 12 и 38 милиона долара от смущаващата търговия на момичета. Заплатите на бойците се определят от броя на децата и жените, които притежават. Около 5000 жени-язиди са били отвлечени от \"Ислямска държава\", а най-малко 2000 от \"Боко Харам\".", "date": "2018.08.23", "title": "Момиче, отвлечено от ИДИЛ: Ако нямаш гърди - първо затвор, после те изнасилват"}
{"url": "https://www.24chasa.bg/novini/article/7022111", "text": "\"Ако има такива въпроси, трябва да успокоим хората, които ги задават, че на този етап ние няма как да повлияем на крайната оценка, защото тя зависи от това, което ще получим на 1 октомври.\" Това заяви зам.-министърът на отбраната Атанас Запрянов в коментар на думите на президента Румен Радев, че трябва да се спрат разговорите, докато не се получат предложенията от компаниите за закупуването на нови изтребители. Държавният глава направи това изявление, след като стана ясно, че делегация на Министерството на отбраната, начело със Запрянов, ще пътува до САЩ за военно-технически консултации. Каквато и друга покана да имаме, пак ще бъде позитивно отношението ни и ще пътуваме. Всеки, който ни покани, каза Запрянов. И обясни, че в МО имат индикация, че ще има покани и от други участници, но не уточни от кои. В момента се намираме в процедура, в която сме изпратили искане за предложения от всички държави - Швеция, САЩ, Франция, Италия, Израел. За някои за един тип авиационна техника - както е Рафал, Грипен, Еурофайтър. За други държави като САЩ - за два вида авиационна техника Ф18 и Ф16, обясни Запрянов. В момента, съгласно изискванията, страните трябва да подготвят техните отговори на българското искане за предложения. Проведохме конференция, на която те задаваха въпроси, а ние им отговаряхме. България няма как да повлияе на този етап по никакъв начин на това, което държавите ще решат и правят, обясни зам.-министърът. Поканата е за военно-технически консултации. И можем да получим такава не само от САЩ, но и от която и да е друга страна, и ще откликнем позитивно, каза той. Целта е в момент, в който те анализират, работят по отношение как да разберат нашите изисквания ние, на базата на тези консултации, ясно да заявим какви са ни изискванията, какви са ни методиките на оценка и как ще подхождаме, обясни Запрянов. Ние държим на пълна прозрачност между всички участници, тъй като това са държавите. Ние не работим с бизнес компаниите, а с правителствата и трябва да бъдем достатъчно открити и прозрачни и достатъчно уважителни към това, което те работят, допълни той. За съжаление сроковете ни за изготвяне на офертите са 3 месеца, а нормалната практика за такива сложни проекти изисква повече време. И смятаме, че такива военно-технически консултации биха улеснили нашите партньорите те много по-бързо да подготвят отговорите си към нас. Тъй като 1 октомври е крайният срок ние да получим отговорите им. Би могло да има въпроси, ако водим такива консултации след като сме получили техните оферти и след като имаме предложенията на всички държави. Ние не знаем - може някой, независимо от консултациите, да не ни изпрати оферта, ако прецени, че не може да изпълни изискванията или не го устройва някой от параметрите, коментира още Запрянов. Затова министърът на отбраната решил да отговори на тази покана позитивно. Заедно със Запрянов ще пътуват и двама авиационни експерти. Единият е ръководителят на проекта полк. Шекеров, но и полк. Белкинов, защото там се готвят две оферти - за Ф16 и Ф18, и ако има специфични въпроси, да може да се работи с екипите. Освен това ще има и финансов специалист и такъв по международно договаряне, защото договорът ще е между две държави. Няма как да има нещо непрозрачно, защото този договор ще мине през правителството и парламента, категоричен бе Запрянов, категоричен бе зам.-министърът. Готови сме да окажем помощ на тези страни - колкото се може по-подробно да ни подготвят оферти. Ако имаме непълни оферти, ще загубим време след това да ги доуточняваме. А не да задаваме въпроси след 1 октомври, каза той. А сега, работейки с тях на етапа на подготовка на проектите и обяснявайки им точно какво искаме, се надяваме на 1 октомври да имаме достатъчно пълни оферти, за да спестим време. А то е много важно, защото до края на годината имаме пари, които да усвоим, коментира още Запрянов.", "date": "2018.08.23", "title": "Зам.-министър успокои президента: На този етап няма как да повлияем на сделката за изтребителите"}
{"url": "https://www.24chasa.bg/novini/article/7022107", "text": "Турската лира отслабна днес, но остава под натиск след като конфликтът между Турция и САЩ, фокусиран върху съдбата на християнския пастор Андрю Брънсън, не показа признаци на разрешаване, съобщи Ройтерс, цитирана от БТА.  Анкара обвини Вашингтон, че води \"икономическа война\" и не уважава нейната законова система във връзка с пастор Брънсън, чийто съдебен процес по обвинения в тероризъм, които той отхвърля, влоши отношенията между двата съюзника от НАТО. Турската лира се обезцени с 1,1 процента до 6,1 лири за долар. Турската лира се обезцени с 38 процента тази година. Говорител на турския президент заяви пред Ройтерс, че коментарът на съветника за национална сигурност на президента Доналд Тръмп показва, че САЩ за взели за цел турската икономика. Джон Болтън заяви пред Ройтерс, че Турция е направила \"голяма грешка\" като не е освободила Брънсън и е скептичен за инвестиционната подкрепа от 15 милиарда долара от Катар, която е напълно недостатъчна, за да има ефект върху турската икономика. Неговото изявление е доказателство, че администрацията на Тръмп е взела за цел натовски съюзник като част от икономическа война, заяви говорителят на Ердоган Ибрахим Калън.", "date": "2018.08.23", "title": "Турската лира се обезцени с 1,1 процента"}
{"url": "https://www.24chasa.bg/novini/article/7022110", "text": "Япония ще се сдобие официално до дни с първата жена пилот на изтребител, предаде АФП. Първи лейтенант Миса Мацушима (26 г.) от японските сили за самоотбрана, приключи в сряда обучението си за управление на Ф-15 и в петък официално ще бъде назначена за пилот от изтребителната авиация, съобщи министерството, цитирано от  . „Откакто гледах филма „Топ гън“, когато бях в основното училище, винаги съм се възхищавала на пилотите на изтребители“, заяви японката пред местни медии. „Искам да продължа усърдно да работя, за да изпълнявам дълга си, не само заради себе си, но и заради жените, които в бъдеще ще следват този път“, добави Мацушима. През 1993 г. японските ВВС решиха да отворят всички длъжности за жени, освен за пилоти на изтребители и на разузнавателни самолети. Но и това ограничение бе премахнато през 2015 г., откривайки пътя пред Мацушима да влезе в елитни клуб на пилотите от изтребителната авиация. Жените са едва 6,4% от японските военнослужещи. Премиерът Шиндзо Абе призова корпорациите в страната да открият лидерски постове за жени, но с малък видим успех, отбелязва АФП.", "date": "2018.08.23", "title": "Япония с първа жена пилот на изтребител"}
{"url": "https://www.24chasa.bg/novini/article/7022123", "text": "Подготвя се   да бъде транспортиран в охраняем хангар, съобщи пред журналисти говорителят на Окръжната прокуратура в Шумен Орлин Куздов, цитиран от БТА. След извозването на машината ще бъде освободена поляната, където се намира, а пътят около нея ще бъде отворен. Собственици на имоти в района на Пети километър сега могат да стигнат до тях по заобиколен маршрут. Огледът на местопроизшествието е започнал в обедните часове днес, под ръководството на Окръжната прокуратура в Шумен, с участието експерти от Дирекцията за разследване на произшествия във въздушния, водния и жп транспорт към Министерството на транспорта. По думите на Куздов към момента няма информация кой от двамата мъже е управлявал самолета. По-късно днес ще бъде направен опит да се разговаря с по-леко пострадалия - Александър, на 27 години. Баща му Валери, на 62 години, не е възможно да бъде разпитан. Той е с множество травми, в травматичен шок, на апаратно дишане и има опасност за живота му. По-младият мъж е контактен, има счупвания на крака, рамото и охлузни рани, съобщиха от МБАЛ - Шумен. Началникът на Районната служба \"Пожарна безопасност и защита на населението\" Красимир Колев каза пред репортер на БТА, че при падането на самолета се е повредил един от резервоарите му. Около него се се е образувало петно от теч на гориво и е имало опасност от възпламеняване. Пристигналите огнеборци първо са се уверили, че пострадалите са извадени от самолета. След това са отстранили акумулатора на машината и са я облели с въздушно-механична пяна, за да се предотврати опасността от възпламеняване, уточни Колев. Както БТА съобщи, около 19.20 часа вчера, при заход за кацане на летище Шумен четириместен частен самолет \"Пайпер\" с двама души на борда е претърпял инцидент. При опит да кацне самолетът, който е с два двигателя, се е ударил в дърво в овощна градина в района на Пети километър.", "date": "2018.08.23", "title": "Подготвят извозването на катастрофиралия самолет край Шумен (Видео)"}
{"url": "https://www.24chasa.bg/novini/article/7022147", "text": "Китайският телекомуникационен гигант \"Хуауей\" не получи разрешение да изгради 5 Джи-мрежата (5G) на Австралия от съображения за сигурност, предаде Асошиейтед прес. Днес правителството в Канбера обяви, че участието в проекта на компания, която \"вероятно получава указания от чужда държава извън обсега на правосъдието\", представлява прекалено голям риск, предава БТА. Няколко правителства започнаха да наблюдават под лупа дейността на \"Хуауей\" заради връзките й с китайското правителство. Частната китайска компания е основана от бивш майор от Народноосвободителната армия през 1987 г. През 2012 г. тя претърпя неуспех на американския пазар след доклад на Конгреса, в който се посочваше, че представлява риск за сигурността, и бе отправено предупреждение към телекомуникационните оператори да не купуват оборудването й. \"Хуауей\" заяви, че никога не би предала данни за австралийски клиенти на китайските разузнавателни служби. В съобщението на правителството в Канбера обаче беше казано, че не съществуват достатъчно контролни механизми за ефективно овладяване на този риск. Изпълняващият длъжността министър на вътрешните работи на Австралия Скот Морисън заяви, че правителството е ангажирано със защитата на 5 Джи-мрежите. Решението засяга и корпорацията Зет Ти И, китайски производител на мобилни устройства. През 2011 г. компанията от китайския град Шънчжън \"Хуауей\", най-големият доставчик на телекомуникационна техника в света, получи забрана да участва в търговете за поръчки за изграждане на широколентова мрежа на Австралия. Телекомуникационните мрежи от пето поколение (5 Джи) ще заработят в Австралия догодина. \"Хуауей\" изрази в Туитър силно разочарование от решението. През юни президентът на австралийския филиал на компанията Джон Лорд заяви, че отхвърлянето на един от водещите доставчици на 5 Джи-технологии може да се отрази на икономическия растеж на Австралия и на нейната производителност за десетилетия напред. Комисията по разузнаването на Камарата на представителите на САЩ беше констатирала, че \"Хуауей\" и Зет Ти И, част от която е държавна собственост, са свързани с китайското правителство и че тези компании не са предоставили очакваните подробни отговори за отношенията и дейността си на американска територия. \"Хуауей\" отрече да е получавала финансиране, за да извършва научна и изследователска дейност в полза на китайската армия. Комисията обаче заяви, че се е сдобила с вътрешни документи на \"Хуауей\", според които компанията предоставяла специални мрежови услуги на юридическо лице, за което се твърди, че e елитно подразделение за кибервойна на Народноосвободителната армия. По онова време Лорд призова Австралия да не се оставя да й влияе американският доклад и заяви, че в него става дума повече за протекционизъм, отколкото за сигурност.", "date": "2018.08.23", "title": "Австралия забрани на \"Хуауей\" да изгради 5G мрежа от съображения за сигурност"}
{"url": "https://www.24chasa.bg/novini/article/7022153", "text": "Астронавти разместиха оборудването в Международната космическа станция и направиха своеобразен корт в капсулата, за да изиграят първия мач по тенис в космоса, съобщи в. \"Индипендънт\", цитиран от БТА.  Те играха на двойки по променени правила, които им позволяваха да удрят топките в тавана и стените и под реещата се мрежа. Причината досега никой да не е играл мач в космоса, е очевидна - не само мястото е твърде малко, но и гравитацията е много важна за този спорт. Астронавтът от НАСА Андрю Фойстел обаче искаше да популяризира тениса, като покаже, че е възможно той да бъде практикуван дори на Международната космическа станция. Фойстел игра с трима бордови инженери - Серина Онън-Чанселър, Рики Арнолд и Александер Герст.", "date": "2018.08.23", "title": "Астронавти изиграха първия мач по тенис в космоса (Видео)"}
{"url": "https://www.24chasa.bg/novini/article/7020931", "text": "Да разхождаш “Ферари” с български номер из планинските маршрути на Вал Бадия в Алто Адидже, при все че си италианец от Рим, не е нещо обичайно. Именно затова преди дни при тази гледка италианските пътни полицаи спрели за проверка собственика на мощната кола, а впоследствие я запорирали. Според местните медии се оказало, че автомобилът на стойност 150 хиляди евро бил иззет още през 2016 г. от фирма от Монца, след което бил променен номерът на шасито му, а самата кола била снабдена с български номер. Това беше само поредният случай, при който полицията “хвана в крачка” италианска кола с български номер. От няколко години това явление е утвърдена практика и Регистрирайки си колите у нас, те пестят от застраховки, такси, годишни прегледи. Българските регистрации обаче са предпочитан трик и от престъпниците в Италия. Много често коли с наши номера се оказват в центъра на най-различни нарушения и престъпления, извършени от италиански, а често и от румънски граждани. Според разследване на Милена Габанели от в. “Кориере дела сера” само през 2017 г. пътната полиция в Италия е регистрирала 106 000 нарушения с чужди номера. Откъде са те? В челото на черната класация е Румъния - 21 000, следват я Швейцария, Франция и България (7775). До началото на 2018 г. Според Роберто Згала, главен директор от полицията, безнаказаността на нарушителите е повсеместно разпространена - в Рим например чужденците не са платили 74 на сто от връчените им глоби. В Милано от 220 000 глоби на чужди коли властите успели да изпратят актове само на 85 000 и едва под половината от тях били платени. Според италианския пътен кодекс, ако колата с чужд номер принадлежи на италианци или чужденци, жители на Ботуша, След това трябва да я регистрират в италианските пътни автомобилни служби и да плащат данъци и застраховки в Италия. Ако собственикът не го направи и бъде хванат, колата му се запорира, предвидена е и глоба до 335 евро. Според италианската полиция проблемът е, че е трудно да се установи кога точно една кола от страна от ЕС е влязла в Италия. Много италиански автомобилисти шофират големи и мощни коли, регистрирани в чужбина, често - в България и Румъния.  Най-използваният от хитреците метод е снабдяването им с договор за лизинг с чужда фирма или чрез договор за управление. В интернет могат да се намерят много агенции, които предлагат срещу ниско възнаграждение уреждането на български номер. Шофьор от фирмата идва при италианския гражданин, взема колата му, кара я в България, приписва управлението ѝ на местен човек или фирма (собствеността остава за италианеца), регистрира я в България и след това я връща на италианеца. Поддръжката на кола в България е много по-икономична. За един автомобил от 1800 кубика от 2011 г., който идва от Италия, се харчат максимум 500 евро, вкл. и цената на услугата. В Италия тези разноски са минимум 1200 евро на година. Преимуществата са и други - влизане в централните зони в градовете, където има забрана за коли. Какво става в случай на инцидент? Ако в Италия претърпите инцидент с българска кола, се намесва Италианската централна служба, която стартира процедура по обезщетяване. През 2017 г. тя се е занимавала с 48 хиляди случая с коли с чужди номера, като най-много от тях са в Рим, Неапол и Фоджа (там е пълно с българи). Най-често става въпрос за румънски (9900) и български (6000) коли (една осма от общия брой). Проблемът е, че цените на обезщетенията са в зависимост от местните пазари. Например Според Националната асоциация на застрахователните фирми 50 на сто от колите в Гърция са застраховани в български компании. Ако заради твърде много обезщетения фалира една тяхна компания, ще се стигне до верижна реакция - ако гръцкият фонд не може да се справи, при инцидент в Италия на гръцки коли трябва да плати италианският фонд за обезщетение на жертвите при пътни инциденти, казват от асоциацията. Според нея изходът е в промяна на италианския пътен кодекс – трябва да стане задължително за всеки, който е жител на Италия от над 30 дни, да регистрира колата си тук, както и да плаща застраховки и данъци тук, допълва още тя. Само така държавата ще знае от кого да си събира глобите.", "date": "2018.08.23", "title": "40 пъти по-скъпо струва щетата в Италия, където дори ферарита слагат BG номера"}
{"url": "https://www.24chasa.bg/novini/article/7022163", "text": "Уверен съм, че категоричните факти, които изнася Министерството на замеделието в пълна степен опровергават спекулациите на председателя на БСП Корнелия Нинова. Когато отговорните институции и фактите говорят, дори и популистите е по-добре да замълчат. В противен случай съществува риск гражданите да бъдат въвлечени в заблуда, което е недопустимо за всеки уважаващ себе си народен избраник, камо ли за председател на стогодишна партия. Това каза председателят на ПП на ГЕРБ Цветан Цветанов във фейсбук.   Ето и цялата публикация:  Очевдино обаче днешните изказвания на г-жа Нинова са поредна й отчаяна акция, продена от завистта й от посещението в България на председателя на Групата на ЕНП в Европейския парламент Манфред Вебер, който в присъствието на премиера Бойко Борисов заяви, че България категорично трябва да влезе незабавно в Шенген. Неудобната истина за БСП и Корнелия Нинова е, че правителството на Бойко Борисов постига успех след успех, като най-добър пример за това е успешно приключилото председателство на Съвета на ЕС, по време на което всички лидери на ЕС идваха в България и даваха високите си оценки за нашата работа. И тогава единствено водената от Корнелия Нинова БСП не оказа никаква подкрепа на държавата, дори напротив - всячески се опитваше да саботира това историческо за България събитие в стремежа си да се добере до властта. За съжаление, колеги от БСП, не бяха отдавна времената, когато вие управлявахте и всички граждани бяха жертва на вашата некомпетентност и неадекватност, заради които бяха спрени еврофондовете за България. За щастие, по волята на българските избиратели, кабинетът \"Орешарски\" си замина, а кметовете, които вие наричате \"некадърни\", останаха и заедно с кабинета на Бойко Борисов и с парламентарното мнозинство успешно реализират проекти с европейско финансиране. България се е превърнала в строителна площадка и всички региони стават по-привлекателно място за живеене, учене, инвестиции и туризъм.", "date": "2018.08.23", "title": "Цветанов: Поредна отчаяна акция на Нинова, но фактите я опровергават напълно"}
{"url": "https://www.24chasa.bg/novini/article/7022166", "text": "Ако ме свалят от власт, пазарите ще се сринат, заяви днес американският президент Доналд Тръмп след изказване на бивш негов адвокат, обърнал се срещу него, предаде Франс прес. \"Ако някога бъда свален, мисля, че пазарите ще се сринат и всеки ще стане по-беден\", каза Тръмп, отговаряйки на въпрос в предаване на телевизия \"Фокс нюз\". \"Не знам как може да бъде свален някой, който върши супер работа\", добави той, цитиран от БТА. Примката около президента се затяга, след като бившият му адвокат Майкъл Коен заяви под клетва, че по настояване на Тръмп е купил мълчанието на две предполагаеми негови любовници, \"за да повлияе на изборите\" през 2016 г. Коен, обвинен в нарушаване на закона за финансиране на изборите, сключи с властите споразумение да се признае за виновен, което може да го принуди да сътрудничи на специалния прокурор Робърт Мълър, разследващ дали е имало руска намеса в американските президентски избори. Белият дом вчера вече увери, че Тръмп \"ни най-малко не се се тревожи\" от евентуални разкрития, които би могъл да направи Майкъл Коен. В същото интервю за \"Фокс нюз\", заснето вчера, но излъчено днес, президентът изрази съчувствие към бившия ръководител на предизборната си кампания Пол Манафорт и каза, че ще продължи \"да не се ангажира\", посочва Ройтерс. Тръмп каза, че уважава Манафорт за свършената от него работа за видни политици републиканци и отбеляза, че някои от нещата, за които хвърлят обвинения върху него, върши вероятно всеки консултант и всеки лобист във Вашингтон.", "date": "2018.08.23", "title": "Тръмп: Ако ме свалят от власт, пазарите ще се сринат"}
{"url": "https://www.24chasa.bg/novini/article/7022180", "text": "Угандийският певец и депутат Боби Уайн беше обвинен днес от граждански съд в измяна, малко след като военен трибунал оттегли обвинения срещу него в незаконно притежание на огнестрелно оръжие, предаде Франс прес. Съдът в Гулу реши да остави Уайн в ареста до 30 август, когато срещу него и още 34 души, включително четирима депутати, започва дело за измяна. Преди това военен трибунал, също в Гулу, се отказа да съди депутата за незаконно притежание на огнестрелно оръжие с аргумента, че той трябва да отговоря по по-тежкото обвинение - в измяна, тъй като бил извършил опит за посегателство срещу сигурността на президента, предава БТА. Уайн беше задържан на 14 август в Аруа (Северозападна Уганда), където отишъл да подкрепи кандидата на своята партия за частичните парламентарни избори. Два дни по-късно му бяха повдигнати обвинения от военния съд. Според полицията в хотелската стая на певеца-депутат в Аруа били намерени две огнестрелни оръжия. Съгласно угандийското законодателство при такова престъпление делото се гледа от военен трибунал. Още с обявяването на решението на трибунала днес Уайн беше отново арестуван и отведен в граждански съд, в който той пристигна куцайки. \"Тази пародия на правосъдие и неоправданата злоупотреба с правата на Боби от страна на военните приключиха. Сега можем да се явим пред граждански съд, за да получим правосъдие\", каза един от адвокатите на певеца. Тридесет и шест годишният Уайн се наложи като изразител на угандийската младеж и остър критик на президента Йовери Мусевени след избирането му в парламента през 2017 г. Той беше арестуван след като в Аруа привърженици на опозицията замеряли с камъни кортежа на президента Мусевени, дошъл да подкрепи кандидата на своя лагер на частичните избори. Миналата седмица съпругата и адвокатът на Уайн осъдиха скалъпените обвинения срещу него и на свой ред обвиниха селите за сигурност, че са го малтретирали в ареста. Задържането на Уайн предизвика в началото на седмицата протести в столицата Кампала, срещу които полицията използва сълзотворен газ и бойни патрони. Седемдесет и четири годишният угандийски президент Мусевени е на власт от 1986 г. Неотдавна той премахна възрастовото ограничение пред кандидатите за президентския пост и така си осигури възможността да се яви на изборите през 2021 г.", "date": "2018.08.23", "title": "Угандийският певец и депутат Боби Уайн е обвинен в измяна"}
{"url": "https://www.24chasa.bg/novini/article/7022279", "text": "Полски следователи ще пристигнат в Русия в началото на следващия месец за нов оглед на останките на правителствения самолет, който се разби край западния руски град Смоленск през април 2010 г., при което загинаха президентът на Полша Лех Качински и още десетки политически и военни лидери на страната, предаде Асошиейтед прес, цитирайки съобщение от днес на говорителката на руския Следствен комитет (СК) Светлана Петренко, пише БТА. СК е удовлетворил искането на полската страна за провеждане на процесуални следствени действия на територията на Русия. Огледът на агрегатите, отделните възли и конструктивни елементи на самолета Ту-154М, които се пазят в Смоленск, ще бъде извършен от 3 до 7 септември в присъствието на полски експерти, се казва в съобщението, цитирано от ТАСС. Следствие, проведено от полски и руски авиационни експерти, още навремето стигна до извода, че катастрофата малко преди кацането на самолета при лоши природни условия е нещастен случай. Ярослав Качински - влиятелният брат-близнак на загиналия полски президент, който днес е лидер на управляващата в страната консервативна националистическа партия \"Право и справедливост\" - обаче продължава да твърди, че тя е резултат от злоумишлени действия. В Полша бе създадена специална комисия за повторно разследване на обстоятелствата около катастрофата. Москва все още не е върнала на Варшава останките и черните кутии на самолета.", "date": "2018.08.23", "title": "Полски експерти ще правят нов оглед на \nсамолета, разбил се с Качински на борда"}
{"url": "https://www.24chasa.bg/novini/article/7022281", "text": "Президентът на Сърбия Александър Вучич обяви днес, че ще посети Косово за среща с местните сърби на 8 и 9 септември и ще произнесе там важна реч, както каза, \"една от най-важните в живота му\", предаде Танюг. Вучич подчерта, че ще държи сметка ма всяка изговорена дума, защото по всяка дума ще се измерва бъдещето на Сърбия след пет и след 100 години. Позицията ми е реалистична, сериозна и отговорна. Мотивът ми е какъв ще е резултатът в бъдещето, а не колко ръкопляскания ще получа за момента, добави Вучич, предава БТА.", "date": "2018.08.23", "title": "Вучич изнася \"една от най-важните речи в в живота си\" през септември в Косово"}
{"url": "https://www.24chasa.bg/novini/article/7022288", "text": "Спорът чий е дворецът \"Врана\" приключи на първа инстанция в Софийския градски съд. Решението е, че той е собственост на държавата, а не на бившия премиер Симеон Сакскобургготски и сестра му Мария Луиза. Магистратите уважават иска на държавата и разпореждат на Столичния общински съвет и Сакскобургготски да й върнат двореца, парка и комплекса. По-късно Софийският градски съд публикува решението си по казуса на своя сайт.", "date": "2018.08.23", "title": "Виж решението на съда, обявил двореца \"Врана\" за държавна собственост (Документ)"}
{"url": "https://www.24chasa.bg/novini/article/7022295", "text": "Оставки няма да има, каза министърът на земеделието, храните и горите Румен Порожанов на извънредна пресконференция по повод на последните изявления на БСП, свързани с чумата по дребните преживни животни и с поисканата от тях оставка на министъра, предаде БТА.  \"Ако си дам оставката, ще излезе, че не съм си свършил работата, а това не е така\", заяви изпълнителният директор на Българската агенция по безопасност на храните /БАБХ/ д-р Дамян Илиев. Според министър Порожанов темата се политизира. По думите му има двойно тълкуване на термина \"втора проба\" на животните в засегнатите райони. Той уточни, ча става въпрос за пробите в 20-километровата зона в пет населени места, за да се потвърди наличието на заболяването. Министърът информира още, че от вчера е започнало изследване на повторните 8000 проби, взети по-рано. Очаква се резултатът да бъде готов до една седмица. Ако има нови положителни проби, това ще е много лошо, защото ще означава, че не сме си свършили работата, коментира д-р Илиев. Ще бъде удар по имиджа на страната, което ще се отрази на икономиката. Нови положителни проби означава удължаване автоматично на решението на ЕС за рестрикции, забраняващи продажбите на млечни продукти, уточни д-р Илиев. По думите на министър Порожанов България до момента е успяла да покаже на ЕС, че е една добра администрация. \"Ние трябва да спасим бизнеса и имиджа на България, независимо от сълзливите репортажи\", коментира той. Помолен да коментира твърдението на Корнелия Нинова, че има доклад от френска лаборатория, която отрича наличието на чума у нас, министър Порожанов каза, че подобен доклад не е получавал. \"Сигурен съм, че няма такъв доклад, защото щях да знам за него\", коментира и д-р Дамян Илиев. Министър Порожанов информира, че е имал среща днес с млекопреработватели. Обсъдена е възможност да се поиска нотификация за до 50-процента държавна помощ за малки ферми, с която да могат да реализират продукцията си.", "date": "2018.08.23", "title": "Румен Порожанов: Оставки няма да има"}
{"url": "https://www.24chasa.bg/novini/article/7022290", "text": "Много разочароващо решение за нас. Едва ли има човек, който се е докоснал до този казус, да не е наясно, че това всъщност е дома на царя. Това коментира пред “24 часа” адвокатката на Симеон II Ели Христова. Тя уточни обаче, че има частична информация само от медиите и не е видяла решението и мотивите на съда в цялост. “Цар Фердинанд е купувал мястото парче по парче, строил е и стария, и новия дворец, направил е този великолепен парк”, обясни Христова. Тя изрази учудване, че се продължава да се твърди, че това е дело на държавата. “Тя не може да се скрие зад обтекаемото становище, че Интенданството на цивилната листа е било собственост на този имот, защото в настоящия случай то няма никакво значение”, допълни тя. И разказа, че през 1928 г. са правени са опити да се създаде констативен нотариален акт за “Врана” на името на Интендантството и по подобие на другите места, но тогавашният нотариус Христо Омарбалиев, който е може би най-големият капацитет в историята на българския нотариат, е отказал да подпише. С други думи - той е установил, че това, което е записано в този проект - че Интендантството е собственик и е владяло тези имоти, не отговаря на истината, обясни Христова. Това напълно изключва въпроса за Интендантството в това дело, категорична бе тя. И изрази разочарование, че въпросът за Интендантството е минал “по инерция” през всички дела, свързани с царската реституция, въз основа на първото решение на съда - по делото за Кричим, което се мултиплицирало от всички следващи съдебни състави. След промените в закона тази несправедливост е премахната, но никой не изслуша нашите аргументи. През 1990 г. този имот е станал собственост на Столична община - и парка, и сградите, съобщи Христова. И това се е случило няколко години, преди да бъдат приети реституционните закони. “А държавата преди това е била довела до пълна разруха тези имоти. Виждало се е небето - от партера през няколко етажа нагоре. В документите, с които държавата предава имотите на Столична община, това много ясно е отразено”, допълни тя. \"Едва след като царят влага милиони левове във възстановяването на този имот и вече той има достоен вид, тогава държавата решава в един момент, че може да го придобие без никакви средства. И като се позове на собственото си неправомерно поведение\", коментира Христова. И уточни, че въпреки решението на КС от 1998 г., че трябва да се приеме нарочен закон за царската реституция, държавата не го прави 20 г. И освен това претендира за няколко милиона обезщетение, които, доколкото разбирам, съдът не е приел, че се дължат на държавата, допълни царската адвокатка. Когато вляза в контакт с клиента си, ще решим какво ще предприемем. Но моето мнение е, че това дело трябва да бъде задължително обжалвано, каза Христова. Но предрече, че краят му е предизвестен и делото рано или късно ще стигне до Страсбург.", "date": "2018.08.23", "title": "Адвокатката на Симеон: Решението на съда разочарова, всички знаят - това е домът на царя"}
{"url": "https://www.24chasa.bg/novini/article/7022332", "text": "На церемония в Гербовата зала на „Дондуков“ 2 президентът Румен Радев удостои с орден \"Мадарски конник\" първа степен посланика на Република Судан Илхам Ахмед, съобщиха от прессекретариата на държавния глава. Дипломатът получи висшето държавно отличие за нейните заслуги за развитието на двустранните отношения между България и Судан. „Благодаря на посланик Илхам Ахмед за нейния ползотворен четиригодишен мандат в България. Тя използваше и най-малката възможност, за да придвижи напред политическия диалог и нашето сътрудничество във всички потенциални сфери от взаимен интерес. След 25 години през 2017 г. министърът на външните работи на Република Судан беше на посещение у нас, което даде допълнителен стимул за развитието на нашите отношения“, посочи Румен Радев. Държавният глава подчерта значението, което България отдава на връзките със Судан, както и на традициите на над 62 години дипломатически отношения, изпълнени с ползотворно приятелство и сътрудничество. „България стои близо до страните от Близкия изток и арабския свят не само географски, но и исторически. Това ни дава възможност да вникнем в проблемите на този регион много по-дълбоко, да оценим тяхната комплексност и всеобхватност“, заяви още президентът. Държавният глава добави, че именно затова България печели много по-лесно доверието на нашите партньори от региона.", "date": "2018.08.23", "title": "Радев награди посланичката на Судан Илхам Ахмед с \"Мадарски конник\""}
{"url": "https://www.24chasa.bg/novini/article/7022336", "text": "Безработицата в Хърватия през юли е паднала до 8,6 процента, според доклад на Националния статистически институт, цитиран от агенция Хина. Миналия месец работещите в страната са били малко под 1,45 милиона, което е с 1,1 процента повече от предходния месец. По данни на института регистрираната безработица е спаднала от 8,8 процента през юни до 8,6 през юли, докато през май безработните са били 9,2 процента. Юли е бил шестият пореден месец с рекорден спад на безработицата.", "date": "2018.08.23", "title": "Безработицата в Хърватия падна до рекордните 8,6 процента"}
{"url": "https://www.24chasa.bg/novini/article/7022337", "text": "Задържаната британско-иранска хуманитарна работничка Назанин Загари-Ратклиф, ръководителка на проект във фондация Томсън Ройтерс, е била освободена от затвора за три дни, съобщиха днес нейни поддръжници, цитирани от Ройтерс и БТА. Загари-Ратклиф бе арестувана през април 2016 г. на летището в Техеран, откъдето се готвела да отпътува за Великобритания с двегодишната си дъщеря след гостуване при роднини. Жената беше обвинена в заговор за сваляне на иранското религиозно ръководство - обвинение, отречено от семейството й и от фондацията, която е благотворителна организация, действаща независимо от агенция Ройтерс. Британският министър на външните работи Джереми Хънт приветства в Туитър тази \"наистина добра новина\". Великобритания ще продължи усилията си за окончателно освобождаване на Загари-Ратклиф, допълни той.", "date": "2018.08.23", "title": "Иран освободи временно обвинена в заговор хуманитарна работничка"}
