{"url": "https://www.24chasa.bg/novini/article/6456132", "text": "48-годишен работник е загинал при инцидент в Бобов дол. Това съобщиха за „Фокус” от Областна дирекция на МВР – Кюстендил. Инцидентът е възникнал в късния следобед в един от рудниците на Бобов дол. Трупът на починалия е закаран за аутопсия в кюстендилската болница. По случая е образувано досъдебно производство. Продължава разследването на трудовата злополука от органите на МВР и „Инспекция по труда\".", "date": "2017.09.19", "title": "Работник загина при инцидент в рудник в Бобов дол"}
{"url": "https://www.24chasa.bg/novini/article/6455919", "text": "Допълнителни отстъпки за нови и скъпи лекарства ще получава здравната каса от производителите на медикаменти. Предложението е записано в окончателния проект на промени в Закона за лекарствените продукти в хуманната медицина, публикуван за обществено обсъждане. В момента за всички медикаменти, поемани от НЗОК, фирмите са длъжни да дават 10% отстъпка от цените си. Идеята да се плащат и повече компенсации в зависимост от обема продажби, който са реализирали производителите им за съответната година. Предлага се диференциран, прогресиращ размер на допълнителната отстъпка в зависимост от размера на надвишението. С новите поправки, ако разходите на Здравната каса при реимбурсиране на иновативни лекарства се увеличат с до 10% от заложеното, допълнителната отстъпка ще е 25% от преразхода за съответната година. Ако надвишението е до 15%, отстъпката ще е 50% от него, ако преразходът е до 25%, отстъпката ще е 75%. Ако разходите на НЗОК са станали двойни на предвидените за новото лекарство, то фирмата ще плати увеличението им на 100%, предлагат от здравното ведомство. Предвижда се и въвеждане на диференцирани отстъпки за различните показания на медикаментите, когато е приложимо.  Предлага се и още един вид компенсация - ако Здравната каса формира общ ръст на прогнозните си разходи за лекарства от минимум 3% за съответната година спрямо предходната, фирмите, чиито медикаменти са довели до преразхода, ще трябва да компенсират 20% от увеличението. В промените се залага приложението на това правило и за последните месеци на 2017 г., както и авансовото изплащане на отстъпките за последното тримесечие. Целта на промените е ясно да се дефинират лекарствените продукти, за които се дължат отстъпки от страна на притежателите на разрешение за употреба към НЗОК, както и видовете отстъпки за реимбурсираните продукти, пише в мотивите. Става въпрос основно за скъпоструващи, иновативни молекули, които формират значителна част от разходите на НЗОК за лекарства. Финансовите резултати за НЗОК от въвеждането на допълнителната отстъпка биха били различни за всяка календарна година в зависимост от включените през предходната година в Позитивния лекарствен списък лекарствени продукти с нови международни непатентни наименования, тяхната стойност и договорените с Касата прогнозни стойности, допълва вносителят. Очакваният финансов резултат за НЗОК за 2017 г. от въвеждането на тази отстъпка е  около 10 млн. лв.", "date": "2017.09.19", "title": "НЗОК ще иска отстъпки от производителите на лекарства"}
{"url": "https://www.24chasa.bg/novini/article/6455894", "text": "Прокурори от Районна прокуратура – Горна Оряховица и полицейски служители от икономическа полиция към РУ - Г. Оряховица на МВР посетиха днес производствената база в с. Поликраище, в която инспектори на Българска агенция по безопасност на храните откриха яйца заразени с токсичното вещество фипронил, съобщиха от Апелативната прокуратура. Държавното обвинение в Горна Оряховица в петък се самосезира по репортажи на медии и разпореди проверка на заразените с фипронил яйца от кокошките, отглеждани в птицекомбината в с. Поликраище. Днес бяха снети писмени обяснения на работещите и на ръководството на фирмата, собственост на базата. Изискани и приобщени към материалите по преписката са и документи от значение за предмета на проверката. Същата продължава с оглед изясняване на първоначалните данни за престъпление по чл. 350 ал. 1 от НК.", "date": "2017.09.19", "title": "Прокурори провериха базата в Поликраище, където откриха яйцата с фипронил"}
{"url": "https://www.24chasa.bg/novini/article/6455947", "text": "Бос на наркобанда е ликвидирал таксиметров шофьор от страх да не го издаде за участието му в трафик на 14,5 т хашиш. Убийството на Борислав Петров стана на 11 февруари, а антимафиотите задържали Атанас Спасов в нощта срещу неделя при мащабна акция в София и на магистрала “Тракия”. Петров беше подсъдим по мегапроцеса за 14,5 т хашиш, вкарани с кораб в България и открити в с. Мировяне. Наркотикът бил натоварен край мароканското пристанище Сеута, укрит от екипажа сред палетите с гипсокартон и доставен на рибно пристанище в Бургас на 20 юни 2012 г. После бил превозен с камиони до нает от групата склад в софийското село Мировяне. Оттам хашишът е трябвало да бъдат превозен на части до крайни купувачи в Белгия и Холандия, с които тарторът на канала Людмил Герасков имал договорка. През юли 2012 г. Кирил Кирилов е задържан на границата с близо 4 т хашиш, който се опитвал да закара в Белгия. Герасков обаче успял да се укрие и до момента е в неизвестност. На съд освен Борислав Петров бяха дадени още 9 души. През цялото време полицията подозирала, че и Атанас Спасов участва в бандата, но не могла да събере достатъчно доказателства. Мъжът виждал Петров като “слабото звено във веригата” и усетил риск да бъде издаден за участието си в наркогрупата, обясни главният секретар на МВР Младен Маринов.  Междувременно Спасов събрал отломките от първата група, сред които бил и Борислав, и заформил нова. Този път фокусът бил контрабандата. Заради съменията си в Петров обаче Спасов накарал хората си да сложат GPS в таксито на мъжа. По-късно издал заповед той да бъде убит, а поръчката приел друг член на първата банда - Стефан Георгиев, твърдят разследващите. На 11 февруари т.г. вечерта Петров бил издебнат и прострелян неколкократно. Той починал след седмица, а още тогава се появиха съмения, че убийството е свързано с наркоделото му. От полицията веднага започнали разследване. Скоро установили множество връзки между различни бандити. Тогава в разследването се включили и от ГДБОП. Анализът, направен от СДВР, бил толкова прецизен, че при задържането на групата данните се потвърдили 95%, обясниха разследващи. При арестите в събота вечерта се заговори, че акцията е свързана с отвличането на Адриан Златков, но от МВР категорично отрекоха появилите се информации. При задържането на групата полицаи и антимафиоти открили 3,5 т контрабандни цигари, скрити в пристанище “Варна-запад”. Имало и различни видове дрога, сред които марихуана и амфетамини. Бандата ползвала и заглушител от типа тапа, който блокирал сигналите на телефони и подслушвателни устройства. Свидетел казал, че групата пребила жена в Бургас и момче в София, за да не свидетелстват срещу тях. Провеждала наказателни акции и срещу свои членове и контрагенти, обясни шефът на спецпрокуратурата Иван Гешев. Във вторник Софийският градски съд остави за постоянно в ареста Спасов и Георгиев. “Изпълнявам домакински задължения, докато съпругата ми работи, и гледам детето”, каза пред съда Стефан Георгиев. Той отрече да е убивал когото и да било. Спасов дори каза, че не е познавал Борислав и нямало никаква логика да поръча смъртта му. Съдът обаче видя достатъчно доказателства във вината на двамата и ги прати зад решетките. Междувременно други 3-ма от бандата бяха изправени пред спецсъда заради участието си в групата. Магистратите се произнесоха след редакционното приключване на броя. Спасов и Георгиев също са с обвинения за участие в групата, но и за убийство, затова мерките им се гледаха в друг съд.", "date": "2017.09.19", "title": "Бос  поръчва убийство на таксиджия -  бил “слабото звено” в бандата им (Обзор)"}
{"url": "https://www.24chasa.bg/novini/article/6455858", "text": "Американски конгресмен иска от България и 20 други страни да прекъснат връзки с КНДР и да затворят дипломатически мисии на Пхенян, съобщи Ройтерс. Призивът е на сенатора републиканец Кори Гарднър, който оглавява подкомисията по въпросите на Източна Азия. “Сега е времето дипломатически и икономически да изолираме режима, докато не се ангажира напълно и необратимо с мирно ядрено разоръжаване”, пише в съобщение до страните Гарднър. Държавите, които той призова, поддържат дипломатически отношения със Северна Корея. Същевременно Испания обяви севернокорейския посланик за персона нон грата и му нареди да напусне нейната територия до 30 септември като реакция на ядрените опити и изстрелването на ракети от Пхенян. Северна Корея пък заплаши САЩ с ужасяващ ядрен удар и мизерна и окончателна разруха, съобщи в. “Дейли мейл”. Пхенян обяви, че са най-мощната ядрена страна и не страхуват от война. КНДР обяви, че вече има оръжия, с които да разруши базите на враговете ѝ, ако се стигна до провокация. Япония разположи днес допълнителни системи за противоракетна отбрана “Пейтриът ПАК-3” в база на северния остров Хокайдо, съобщи Ройтерс. Маневрата на системи за ПВО се дължи на засилената активност на Северна Корея. ", "date": "2017.09.19", "title": "US конгресмен: България да  изгони дипломатите на Пхенян"}
{"url": "https://www.24chasa.bg/novini/article/6455907", "text": "Финансовият министър Владислав Горанов предлага от Съвета на директорите на фондовата борса да бъде освободен Георги Български, а на неговото място да бъде назначена Маринела Петрова, която в момента е зам. министър на финансите. Министър Горанов е добавил такава точка в дневния ред на събранието на акционерите на борсата, което е насрочено за 26 септември т.г. Предложението е вписано в Търговския регистър, каквото е изискването. Министерството на финансите е основен акционер с дял от 50,05% в капитала на БФБ. Ако промяната бъде приета,в Съвета на директорите ще останат изпълнителните директори Васил Големански и Иван Такев, както и Любомир Бояджиев и Асен Ягодин. На събранието си акционерите трябва да одобрят покупката на 100% от Българска независима енергийна борса ЕАД за 5,2 млн. лв.", "date": "2017.09.19", "title": "Владислав Горанов предложи рокада във фондовата борса"}
{"url": "https://www.24chasa.bg/novini/article/6455877", "text": "Внушителна статуя на съветския инженер Михаил Калашников - изобретател на легендарния автомат, който носи неговото име, бе тържествено открита в Москва, предаде Франс прес. В центъра на руската столица е издигната метална скулптура, висока над 7 метра и изобразяваща Михаил Калашников, който държи в ръце автомат АК-47, стрелковото оръжие, което разработва през 1947 г. Според някои преценки са продадени над 100 милиона автомата АК-47 в целия свят. “Михаил Калашников е въплъщение на най-добрите черти на руснака - заяви министърът на културата на Русия Владимир Медински. - Необичайната му природна надареност, простотата, честността и организационният му талант му позволиха да създаде цяла серия оръжия за защита на отечеството. Сред тях АК-47 е истински културен бранд на Русия.” Калашников умря на 23 декември 2013 г. на 94-годишна възраст и бе погребан с почести във Федералния военномемориален комплекс край Москва в присъствието на Владимир Путин. Руският президент посети междувременно едноседмичните общи учения с Беларус, които демонстрират възобновената руска военна мощ и будят безпокойство у съседите на Русия, предаде АП. Путин проследи маневрите “Запад-2017”, които включваха танкови атаки, щурмове на въздушнодесантни сили и въздушни удари, на Лужкия полигон в Западна Русия, само на 100-тина км от границата с Естония. В ученията руските военни изстреляха пробно и високотехнологична крилата ракета по фалшива мишена в Казахстан, демонстрирайки големия ѝ обсег. Според Русия и Беларус в ученията участват 5500 руски и 7200 беларуски военни, но по оценка на някои страни от НАТО участващите войници може да са до 100 000. Те воюват срещу три измислени “страни агресори” - Вейшнория, Лубения и Весбария, но според балтийските страни и Полша тези названия са прозрачен намек за самите тях. ", "date": "2017.09.19", "title": "Москва откри огромна статуя на Калашников"}
{"url": "https://www.24chasa.bg/novini/article/6455863", "text": "Ускореното приемане на докладите за ОВОС за национални обекти и съкращаването на съдебните процедури по обжалването им вече е факт. В броя на “Държавен вестник” от вторник бяха публикувани промените в Закона за опазване на околната среда, с които обжалването на ОВОС вече ще става на една инстанция във ВАС. Другата промяна гласи, че съдебното решение трябва да се вземе в рамките на максимум 6 месеца, а времето между съдебното заседание и публикуването на мотивирано решение трябва да е най-много един месец. Промените в закона бяха приети през юли от парламента, но в края на август президентът Румен Радев наложи вето върху тях. То бе преодоляно на заседание на парламента миналата седмица и промените минаха в един ден и на първо, и на второ четене. ", "date": "2017.09.19", "title": "ОВОС ще се обжалва само пред един съд"}
{"url": "https://www.24chasa.bg/novini/article/6455944", "text": "\"Когато имаме разходи за милиарди, като „Белене” и „Цанков камък”, за тези проблеми трябва да се говори\". Това обяви в предаването „Лице в лице” по   вицепремиерът Томислав Дончев по повод възобновения скандал около проекта „Цанков камък”. Това е емблематичен проект, но от гледна точка на разходи и ползи не съм убеден, че е най-добрият пример, уточни Дончев. „Малката корупция съществува, защото съществува голямата. Проблемът с корупцията няма да се реши с антикорупционен закон”, коментира още вицепремиерът.", "date": "2017.09.19", "title": "Дончев за „Цанков камък”: Когато има разходи за милиони, трябва да се говори"}
{"url": "https://www.24chasa.bg/novini/article/6455941", "text": "250 хил. яйца с фипронил са открити в пловдивски склад, обяви шефът на Областната дирекция по безопасност на храните Камен Янков. Те са от партидите, за които вече беше обявено, че са заразени с препарата. Яйцата са иззети и предстои да бъдат заровени, но не могат да се унищожат в екарисаж, защото съдържат химически елементи. Санкции ще бъдат наложени на производителя, тъй като заразата е дошла от животно, третирано с инсектицида. Според Янков количеството открит фипронил е над нормата, но далеч от токсичната доза, за да нанесе щета на организма. Опасната доза вещестево е 0,72мг/кг, твърдят специалисти. ", "date": "2017.09.19", "title": "Откриха още 250 000 яйца с фипронил (Обзор)"}
{"url": "https://www.24chasa.bg/novini/article/6455987", "text": "15 лева за нарязване на вече закупена торта – за тази необичайна услуга стана ясно от публикация в социалните мрежи, съобщи  . Потребителка в социалните мрежи разказва, че закупила торта от голяма верига сладкарници, като по-късно поискала да й отрежат само едно парче предварително за 4-годишното й дете. Оказало се обаче, че тази услуга се заплаща допълнително и то жената трябвало да даде още 15 лв. Публикацията събра много негативни мнения от потребители, а по-късно беше изтрита от социалните мрежи. След проверка във веригата сладкарници станало ясно, че таксата съществува повече от 20 години, като я наричат „услуга”. Според собственика на сладкарниците това било практика във всички заведения – дори и в чужбина. Заплащането на сумата се налагало само, когато човек е закупил цяла торта и иска да я консумира на място, а не вкъщи.", "date": "2017.09.19", "title": "Сладкарница сложила 15 лева такса за нарязване на вече купена торта"}
{"url": "https://www.24chasa.bg/novini/article/6455925", "text": "Комисията за защита на конкуренцията проверява пет производителя на кисело мляко за използване на неразрешени опаковки на продуктите, става ясно от регистъра на КЗК. Регулаторът е сезиран след сигнал от Конфедерация за защита от дискриминация, в който се твърди, че компаниите не са спазили изискванията на Българския държавен стандарт за опаковка. Вносителите на сигнала се позовават на проверка на млекопреработвателни предприятия, направена от Българската агенция по безопасност на храните. Тя е установила, че на българския пазар се предлагат продукти, които не са по националния стандарт. В сигнала се посочва, че три от производителите разпространяват “българско кисело мляко” с означение БДС, но в полипропиленови опаковки. В момента БДС допуска само три вида опаковки - от стъкло, керамика и точно определен вид пластмаса - полистирен. Според конфедерацията практиката да се използва неразрешен материал, но на кофичката да е записано, че млякото е по БДС, подвежда потребителите. Причината - продуктите с означение по БДС са по-скъпи, но качеството и съставът не съответстват на заложения стандарт. Освен това такова поведение е нелоялна конкуренция спрямо останалите участници на пазара, тъй като себестойността на полимерната опаковка от полипропилен е доказано по-ниска в сравнение със себестойността на опаковка, изработена от заложения в БДС материал. За проучването КЗК е изискала доказателства от Българския институт по стандартизация и БАБХ. От института казват, че производителите на българско кисело мляко могат да използват само полистиренови кофички. В свое писмо от БАБХ потвърждават, че са извършили проверка на 31 млекопреработватели през май. При пет от фирмите е установено, че са ползвали опаковки от полипропилен. Затова освен първите три, посочени в сигнала, КЗК ще проверява и последните две дружества за евентуални злоупотреби.", "date": "2017.09.19", "title": "КЗК проверява 5 фирми заради опаковки на мляко"}
{"url": "https://www.24chasa.bg/novini/article/6455957", "text": "Точно месец след като бяха задържани за обир на 60 000 лв. от каса в столичния кв. “Младост”, Иван Ценков-Турчина и Валентин Цанков-Плякания отново целунаха земята при арест заради грабеж. Този път те нападнаха чужденец на пазара в “Иличнци” в София и му задигнаха 80 000 лв. Помагали им Димитър Цанов-Дидо Испанеца и Михаил Павлов-Мишо Коня. Групата получила информация, че мъжът носи много пари, и решила да действа. Още на 11 септември мъжете задигнали кола при брутален грабеж - тойота засекла “Фиат Дукато” в столичния кв. “Красна поляна”, а шофьорът ѝ бил изкаран със сила от автомобила си. Групата сменила номерата му и пристъпила към грабежа. Около 16 ч в понеделник фиатът блокирал пътя на колата на чужденеца. Отзад спряла друга кола на бандата. Грабителите слезли и счулили прозорците на колата на чужденеца. Изкарали го от нея, били го и му взели чантичка с 80 000 лв. При опита за бягство обаче престъпниците били задържани от полицаи от сектор “Грабежи” в Главна дирекция “Национална полиция” и СДВР. Те бързо приковали престъпниците с белезници, въпреки че четиримата оказвали съпротива при задържането. След арестите последвали обиски в домовете им, обяси шефът на националната полицията Христо Терзийски. Открити са оръжия, сред които боен пистолет, автомат “Калашников” със заличени номера и електрошок. Подобен тийзър бил използван при много обири и групата тепърва ще бъде проверявана за участие в тях. Турчина е сред най-оборотните грабители в София.   Това е четвъртото му задържане за тази година. Той вече бе арестуван за 3 обира в един ден през февруари. Зад решетките с него се озоваха Владислав Георгиев-Ади, Иво Иванов-Пирона и Павел Илиев-Пачата, след като след 2 успешни удара за 35 000 лв. опитаха да задигнат сейф, който се оказа празен. Пуснаха ги след седмица, но час по-късно ги задържаха за стар обир обир в Елин Пелин. Турчина излезе през август и на 17-и същия месец бе хванат с Плякания при обира на 60 000 лв. в “Младост”. Дидо Испанеца пък завзе вестникарските заглавия през 2013 г., когато с Петър Стоянов-Президента опитаха да оберат банка в София. Той има и присъда от 2015 г. за кражба в Гърция. Мишо Коня е подсъдим за разбит банкомат, от който свил над 100 000 лв.", "date": "2017.09.19", "title": "Турчина и Плякания задържани месец след последния им арест"}
{"url": "https://www.24chasa.bg/novini/article/6455933", "text": "Комисията за защита на конкуренцията отказа да спре концесията на летището в Пловдив. Това се вижда от решение на регулатора относно сигнал на сдружение “Силк Роуд Пловдив Еърпорт”. Обединението обжалва решение на транспортното министерство, с което е отстранено от участие с аргумента, че не отговаря на критерия за минимален размер на активите. От обединението представили документ, че един от участниците - “Кобалт ню ейдж еърлайнс груп”, има изискуемите 20 млн. евро стойност на активите. Дружеството обаче не е посочено като страна, която ще изпълнява концесията. Министерството на транспорта посочва, че е неоснователно искането за временно спиране на процедурата, тъй като ще бъде увреден общественият интерес. Според министерството приходите за 2017-2019 г. ще са минимум 3,25 млн. лв. от концесионни плащания и 35,267 млн. евро инвестиции. И допълва, че обичайната практика показва, че при налагане на временна мярка процедурата се забавя поне с година. Така бюджетът щял да бъде лишен от приходи. КЗК посочва, че няма обосновани мотиви, с които да се спре процедурата. А ако това се случи, ще има значително по-големи вреди за засегнатите страни - министерството и обществото.", "date": "2017.09.19", "title": "Няма да спират концесията на летището в Пловдив"}
{"url": "https://www.24chasa.bg/novini/article/6455899", "text": "Премиерът Бойко Борисов отхвърли упреците на президента Румен Радев за лобизъм при избор на доставчик за нови изстребители. \"Аз никой не съм обидил, а ни нарекоха лобисти. В този живот не съм бил лобист никога. Излиза, че сме лобисти на САЩ, защото този самолет /бел. ред. F16/ не е включен в първите два. Не е честно да се говори така. Предлагам да не си говорим през медиите, а като си дойде, да се видим. Държавническата политика е да намериш баланса между всички страни\", заяви в Бургас министър-председателят по повод изявленията на държавния глава от Ню Йорк, където участва в сесия на ООН. И разви тезата, че 3 млрд. е голяма сума и не може да бъде дадена наведнъж, защото има много чакащи. \"Има МВР, заплати за отбрана, доктори, учители, хора в неравностойно положение, има инфраструктурни проекти. Всеки си тегли чергата към него\", заяви премиерът. \"Няма ли преди тях /бел. ред самолетите/ други желаещи. Спокойно, ще ги дадем тези 3 млрд лв., ще ги купим, но ще преговаряме, ще се пазарим. а като дадем тези 3 млрд. , още 7 трябва да дадем за корабите и сухопътните войски. Хайде да източим държавния резерв и да дадем 10 млрд за въоържение. Нищо няма да усетите от това. И да изправим 9 самолета да се бием срещу Русия. Искам да дадем на пенсионери, лекари, на всички, за да върви държавата в синхрон едно с друго. Ще купиме самолети, ще ремонтираме старите, но няма да стане днес. Има и по-евтини самолети, пак нови, но от по-нисък клас\", заяви Босиров. И даде пример с кмета на Бургас Димитър Николов, който карал фолскваген, а не брониран мерцедес като премиера и президента. \"Трябва ли да се хвърляме на най-хубавото и най-скъпото. Така купихме най-скъпите хеликоптери на света, най-скъпите \"Кугар\"-и и \"Пантер\"-и и, бог да го прости момчето, 50 млн. паднаха в морето. 3 млрд. са огроми пари. Да бяха 300 милиона ката за спартани, да ги дадем\", заяви Борисов.", "date": "2017.09.19", "title": "Борисов: Според президента излиза, че сме лобисти на САЩ"}
{"url": "https://www.24chasa.bg/novini/article/6455910", "text": "Ученици пребиха учител в професионалната гимназия по селско стопанство в Садово. Преподавателят е в болница, а побойниците са задържани за 24 часа, съобщи  Инцидентът е станал днес по обяд, малко преди 12 часа, преди да приключат часовете, на първия етаж на гимназията. Трима възпитаници на гимназията нападнали учителя по английски език. Единият го е удрял с дървен кол, а другите двама са му нанасяли удари с юмруци по главата. Побоят е предшестван от друга проява на агресия – 17-годишен ученик от гимназията заедно с двама приятели от същото училище опитват да нахлуят в кабинет, където учителка провежда занятия. Тя помолила за съдействие учителя по английски език Антон Велков, който се притекъл на помощ. Изгоненият 17-годишен Атанас Георгиев и приятелите му решават да се саморазправят с Велков и нахлуват в стаята на учителя по английски. Свидетели на грозната сцена стават и част от учениците. Утре педагогическият съвет се събира в училището, за да реши дали да изключи учениците от гимназията. Предстои прокуратурата да повдигне обвинение на побойниците.", "date": "2017.09.19", "title": "Ученици пребиха с дървен кол и юмруци учител в гимназия в Садово"}
{"url": "https://www.24chasa.bg/novini/article/6455647", "text": "\"Не виждам нищо лошо парламентът да създаде комисия за проекта за купуване на нови изтребители. За цяла ескадрила трябват 3 милиарда лева. Това са огромни пари и българският избирател трябва да знае за какво отиват тези средства. Комисията може да каже има ли нарушения по процедурата, а не кой самолет да бъде купен\". Това заяви министърът на отбраната Красимир Каракачанов в \"Лице в лице\" по  . \"Обществото трябва да е наясно. Не съм съгласен, че авиацията ни ще бъде приземена, ако скоро не бъде взето решение за нови самолети. Не трябва да се драматизира. Не може с 8 или 16 изтребители да бъде спечелена война. Имаме достатъчно самолети, които ако бъдат ремонтирани и поддържани до 2030 г., ще изпълняват задълженията си. Двата процеса трябва да вървят паралелно. Не трябва да говорим само за нови изтребители. Не бива да изоставим досегашната си авиация\", каза още министърът. \"По прозрачен начин трябва да извършим избора на нов изтребител\", категоричен бе той. \"До военен конфликт между НАТО и Русия няма да се стигне\", бе уверен Каракачанов. \"Непосредствената опасност за България не е Русия, а радикалният ислям, който се опитва да наложи своята доктрина на света. С тях преговори не са възможни, с Русия не е така\", допълни той.", "date": "2017.09.19", "title": "Каракачанов: За цяла нова ескадрила трябват 3 милиарда лв., с нея не може да спечелим война"}
{"url": "https://www.24chasa.bg/novini/article/6455638", "text": "Авиокомпания орязва заплатите на по-едри стюардеси Такъв е имиджът, който руската национална авиокомапния иска да представи. С цената на какво обаче се постига това. Миналата година \"Аерофлот\" престана да издава по-големи униформи за кабинния си екипаж. След това намали заплатите на всеки, който не се побере, разказа  \"Аерофлот излезе с документ, в който се казва, че успехът на стюардесите зависи от техния размер. Разбира се, това заболя. Наистина ме обиди. Представете си, ако избираха докторите по тяхната красота? Или съдиите имат специфичен размер на дрехите. Би звучало абсурдно\", разказва пострадала от това отношение.  В съда адвокатът на авиокомпанията обясни, че по-обемните членове на екипажа учеличават разходите на гориво. Съдията обаче обяви политиката на компанията за незаконна. ", "date": "2017.09.19", "title": "Авиокомпания орязва заплатите на по-едри стюардеси (Видео)"}
{"url": "https://www.24chasa.bg/novini/article/6455660", "text": "\"Голямо благодаря за инвестицията и труда\", заяви премиерът Бойко Борисов, който специално пристигна в Бургас за награждаването на участниците в уникалната подводна археологическа експедиция на Университета в Саухемптън, която изследва българското черноморско крайбрежие. Той изяви желание тя да продължи и догодина и обеща находките от нея да бъдат изложени в голям морски музей. \"Невероятно впечатлен съм и от българските учени и археолози и трябва да се гордеем много с тях\", заяви премиерът. И добави, че България имала уникалния шанс да се сдобие с много ценни експонати, тъй като под 200 м дълбочина кислородът в Черно море свършва и така артефактите се запазили в много добро състояние.  \"Находките са по-ценни и от тези в Турция и Гърция\", заяви Борисов. И покани капитана на кораба кап. Карлсон да го гостува догодина в България заедно със съпругата си, тъй като в частния разговор с него той му споделил, че е много впечатлен от страната ни и нашето Черноморие. \"Ето, че имаме нови приятели от Острова - от Дейвид Камерън, който е първият британски премиер, посетил България, до учените от тази ескпедиция, които положиха невероятни усилия и труд, за да я приключат успешно\", заяви премиерът. Междувременно проф. Любомир Вагалински заяви, че България е имала конкуренция от друга черноморска страна да й вземе проекта. Българските власти обаче начело с премиера Бойко Борисов оказали голямо съдействие на учените, които накрая избрали българското Черноморие за мисията си. \"Трябва да благодарим на премиера за издаването на лиценза за експедицията\", заяви кметът на Бургас Димитър Николов. И добави, че с този проект българското Черноморие излиза солидно на световната карта не само \"с хубави плажове, слънце и качествена храна\".", "date": "2017.09.19", "title": "Борисов: Имаме нови приятели от Острова - от Дейвид Камерън до учените от мисията"}
{"url": "https://www.24chasa.bg/novini/article/6455712", "text": "Задържаният бургазлия Георги Воденичаров, който счупи ръката на полицай, е осъждан 13 пъти и има 38 криминални регистрации. В момента срещу него има и три висящи дела. Това съобщиха от прокуратурата в морския град. Припомняме, че 33-годишният мъж бе задържан на 16 септември в жилищен комплекс \"Славейков\". Той нападнал млада жена, след като поискал да й помогне и да й вземе куфара, но тя отказала. Задържаният Георги я ударил, а малко по-късно в същия район ударил с юмрук в лицето и друг бургазлия. На място е повикана полиция. Тогава агресията на Георги Воденичаров се насочила към униформените служители. Днес Воденичаров бе изправен пред съда, за да му бъде взета мярка за неотклонение, поискана от прокуратурата. Магистратите прецениха, че са на лице всички основания да му бъде наложена най-тежката - \"задържане под стража\".", "date": "2017.09.19", "title": "Задържаха бургазлия, чупил ръката на полицай и осъждан 13 пъти"}
{"url": "https://www.24chasa.bg/novini/article/6455791", "text": "Актьорът Джеймс Кромуел беше обвинен за хулиганство и влизане без разрешение в чужд имот за участието в протест срещу използването на косатките за шоу на \"Морски свят\" в Сан Диего, предаде БТА.  Обвинението може да означава 90 дни затвор или глоба до 400 щатски долара. Кромуел, който беше номиниран за награда \"Оскар\" за ролята на фермера във филма \"Бейб\", е казвал, че предпочита да лежи в затвора, вместо да плаща глоби. Той е на 77 години. Актьорът протестира по време на шоуто \"Среща с косатките\" в края на юли, като застана с още шестима други активисти пред публиката, облечен с тениска с надпис \"Морски свят\" е гаден\". След това Кромуел каза през мегафон на публиката, че \"Морски свят\" осъжда косатките на преждевременна смърт.", "date": "2017.09.19", "title": "Актьорът Джеймс Кромуел беше обвинен за участие в протест"}
{"url": "https://www.24chasa.bg/novini/article/6455810", "text": "САЩ няма да имат друг избор, освен тотално да унищожат КНДР, заяви президентът Доналд Тръмп в първата си реч пред ООН във вторник, цитиран от Ройтерс. Той допълни, че това ще стане, освен ако Пхенян не спре ядрените си опити. “Човекът ракета е поел към самоубийствена мисия за себе си и за режима си”, каза Тръмп за севернокорейския лидер Ким Чен Ун. Тръмп призова държавите - членки на ООН, да засилят натиска върху КНДР, за да се откаже от ядрените си оръжия, предаде Ройтерс. “ООН е създадена, за да озапти КНДР”, каза Тръмп по време на 72-ата сесия на Общото събрание на организацията. В централата на ООН в Ню Йорк местата, предназначени за севернокорейската делегация, бяха заети само от младши дипломат от Пхенян. В 41-минутното си слово Тръмп нарече ядрената сделка с Иран най-лошата и едностранчива, подписвана някога от САЩ, и намекна, че може и да не я поднови, когато срокът настъпи в средата на октомври. Той обяви Иран за икономически изчерпана престъпна държава, чийто главен износ е насилие. Според Тръмп корумпирани диктатори искат да дестабилизират Близкия изток. Американският лидер заяви, че светът е изправен пред деструктивни заплахи от престъпни държави, терористи и екстремисти. Президентът на САЩ категорично заяви, че някои части на света са тръгнали към ада, и обяви, че е в правомощията на ООН да се обърне този курс. “Ще защитавам преди всичко интересите на Америка”, натърти Тръмп. Наблюдатели сочат, че по време на речта си президентът на САЩ не е засегнал Русия по никакъв начин. В понеделник Доналд Тръмп разкритикува ООН, че е съсипвана от бюрокрация и лошо управление, съобщи Ройтерс. Той призова за реформи, които да я направят по-силна и ефективна в полза на мира. Българският външен министър Екатерина Захариева, която участва в срещата на ООН в Ню Йорк, подкрепи идеята за реформа на Тръмп. “От години се говори за реформа в ООН, но най-после сме близо поне до административната част. Подкрепям призива на президента Тръмп...”, заяви Захариева. 128 държави са подписали декларацията на САЩ за реформа на ООН, съобщи Би Би Си. Русия, Китай и Франция, които са постоянни членки на Съвета за сигурност, са сред страните, които не са я подписали.", "date": "2017.09.19", "title": "Тръмп пред ООН: В случай на заплаха САЩ ще унищожат Северна Корея"}
{"url": "https://www.24chasa.bg/novini/article/6455822", "text": "В реч пред Общото събрание на ООН бразилският президент Мишел Темер разкритикува възхода на национализма по света и предупреди, че протекционизмът не може да бъде решение на икономическите трудности, с които се сблъскват страните, предаде Ройтерс. Темер изрази безпокойство от влошаването на човешките права във Венецуела. \"Ние сме на страната на венецуелския народ. В Южна Америка няма място за алтернативи на демокрацията\", заяви той. Проблемът с климатичните промени изисква спешната намеса на страните от ООН, каза Темер. \"Бразилия ще продължи да подкрепя Парижкото споразумение за климата. Този въпрос не може да чака. Трябва да се действа още сега\", допълни той. Бразилия се гордее, че притежава най-голямата на планетата територия, покрита с тропически гори. Загубата на тази флора, особено в Амазония, много ни тревожи. Съсредоточихме вниманието си върху този въпрос, отделихме ресурси за решаването му и искам да ви съобщя една добра новина: първите данни за миналата година показват, че обезлесяването в Амазония е намаляло с 20 процента, отбеляза президентът. Темер заяви, че ООН трябва да бъда реформирана, за да бъде в състояние да отговаря по-адекватно на съвременните предизвикателства. Заедно с много други държави подкрепяме идеята за реформи в ООН. По-конкретно, смятаме, че трябва да се разшири съставът на Съвета за сигурност, за да бъде приведен той в съответствие с реалностите на 21-ви век, каза той. Бразилският лидер изтъкна, че вече повече от 70 години ООН символизира надеждата за по-справедлив свят. Във времената на неяснота и нестабилност, които преживяваме, ни е нужна повече дипломация и преговори, повече многополюсност и диалог.", "date": "2017.09.19", "title": "Бразилия призова за разширяване на Съвета за сигурност на ООН"}
{"url": "https://www.24chasa.bg/novini/article/6455833", "text": "При 64 от проверените 82 строежа по Програмата за саниране не са констатирани нарушения, каза регионалният министър Николай Нанков по време на парламентарен контрол за резултатите от назначената проверка при изпълнението на Националната програма за енергийна ефективност. До момента са получени 37 сигнала и жалби, част от които са проверени в рамките на компетентността на дирекцията и е даден отговор. От проверените 82 строежа в страната, при 64 не са констатирани нарушения на закона за устройство на територията. Министърът каза още, че са предприети действия по образуване на наказателни производства от Дирекция за национален строителен контрол. През юни от министерството са изискали от общините информация за всички сгради за клас по реакция на огън. Според представените справки сгради, които са над 28 метра съответстват на нормите за пожарна безопасност. Нанков добави, че след провеждане на междуведомствена работна среща по въпроса е взето решение да се извършат нови зпити, но за сметка на бюджета на министерството.", "date": "2017.09.19", "title": "Нанков: При 64 от 82 строежа по Програмата за саниране не са констатирани нарушения"}
{"url": "https://www.24chasa.bg/novini/article/6455832", "text": "\"Има смущаващи факти, дори и за представителите на опозицията\". Това заяви депутатът от ГЕРБ и шеф на временната парламентарна комисия, проучваща процедурата по избора на нов тип боен самолет Емил Христов в \"Още от деня\" по  . За да разясни какво има предвид той разказа от самото начало как е създадена комисията и как е работила. \"Ние условно я разделихме на три периода, защото всеки период си има своите особености. Например интегрираният проектен екип в първия период, когато генерал Аньо Ангелов е бил министър на отбраната е работил перфектно. Направляващият комитет е контролирал, поставял е задачи, получавал е информация за много кратко време. Екипът е успял да свърши много работа и не е вярно това, че ние не признаваме и отхвърляме свършеното от хората. Напротив ние си даваме сметка колко много работа е свършено от тази група. Вторият период е по времето на министър Ангел Найденов - този период се характеризира със застой. Има едно хубаво нещо, направено и това е много добрата организационна заповед, която издава министъра и до там се стига. Малко повече от година включително и заместник министъра Иван Иванов не успя да отговори на въпросите какво толкова се случи. Защо не успяха да изпълнят задачите от министъра, защото той поставя реалистични срокове. В тази заповед министърът поставя задачата, методиката, по която ще стане оценката, математическия модел на анализ, да му бъдат представени преди внасянето на проекта за инвестиционен разход в НС. Докато виждаме, че след това нещата се обръщат и объркват и тръгват малко по различно. И министър Аньо Ангелов и Ангел Найденов слагат нещата на място - т.е. методиката се утвърждава от министъра, но тази методика е променена в третия период. По времето на министър Шаламанов се променя целия модел на управление, на планиране и на контрол. направляващ комитет вече няма. Въвежда се друг модел на управление. Създава се Борд за управление вместо интегриран проектен екип. Заповедите, които са издавани в този период, отговорностите, които се делегират и правата не са синхронизирани. Стига се до един момент, в който председателят на борда за управлние на проекта поставя въпрос на борда за управление на портфолиото на проекта\". Председател на борда е бил Румен Радев. Той от самото начало е бил ръководите на интегрирания проектен екип. Христов потвърди, че Румен Радев е имал най-тежката дума като експерт и ръководител на този борд. В началният етап документите и предложенията се изработват от екипа на Румен Радев и се утвърждават от министър Ангелов. Пътната карта например през 2013 е утвърдена от министър Ангел Найденов. След което при министър Ненчев документите се изработват от програмния екип, който е под непосредственото ръководства на председателя на борда за управление и се утвърждават от него. Тук се появява проблем, каза Христов. Той обаче уточни, че председателят на борда е поставил този въпрос на борда за управление на портфолио проекти, но се оказва се че той няма право на основание да утвърди тази методика. На 27 юни 2016 ген. Радев утвърждава методиката и нещата тръгват. Разковничето не е в този момент на утвърждаване на методиката, допълни Христов. \"Смущава ни, че до този момент пътните карти се утвърждават от министъра на отбраната. Изведнъж се предлага на НС да утвърди пътна карта. Не може Народното събрание да утвърждава пътна карта, която се утвърждава от министър\", каза още Христов.", "date": "2017.09.19", "title": "Шефът на комисията за изтребителите Емил Христов: Има смущаващи факти дори за опозицията"}
{"url": "https://www.24chasa.bg/novini/article/6455878", "text": "Над 40 млн. души по света са жертва на робство. Това показват данни от съвместен доклад на Международната организация на труда (МОТ) и австралийската неправителствена организация Walk Free Foundation, изготвен със съдействието на Международната организация по миграция (МОМ). „По оценки 40,3 млн. души са жертви на съвременно робство през 2016 г. Това означава, че през всеки един от дните на 2016 г. над 40 млн. мъже, жени и деца са били принудени да се трудят въпреки волята си или са били принудени да живеят в принудителен брак, за който не са давали съгласието си“, посочват авторите, цитирани от ТАСС. Според тях принудителна работа извършват 24,9 млн. души, а в принудителен брак са 15,4 млн. души, предаде БТА.  Данните на доклада показват също, че „непропорционално висок“ е броят на жените и момичетата, които живеят в робство. Това са 28 млн. души или 71% от всички. Те представляват 99% от жертвите на индустрията със сексуални услуги и 84% от жертвите на принудителни бракове. В същото време една четвърт от всички съвременни роби са деца. През 2016 г. в принудителни бракове са встъпили 5,7 млн. деца и младежи на възраст до 18 г. В 44% от случаите принудителните бракове са сключени преди достигането на 15-годишна възраст. Детски труд се използва най-вече в селското стопанство (70%), в сферата на услугите (над 17%) и промишлеността (над 12%). Проучването също така посочва, че макар и много от хората, живеещи в робство, да са били заплашени с насилие, основна част от тях са експлоатирани чрез дългове и неизплащане на заплати. Според данните 50% от всички принудително работещи са задължени да извършват даден труд заради различни видове дългове.", "date": "2017.09.19", "title": "Над 40 млн. души по света живеят в робство"}
{"url": "https://www.24chasa.bg/novini/article/6455927", "text": "Тероризма, престъпленията срещу руски туристи и международния трафик и контрабанда са били темите, които премиерът Бойко Борисов е обсъждал с главния прокурор на Русия Юрий Чайка. \"Нищо по-различно, нищо повече от работна среща. Така както се виждат главните прокурори и представители на съдебните система от САЩ, до Германия и Франция\", заяви в Бургас премиерът Бойко Борисов. \"Имаше ли рекордно много русти туристи в Бургас тази година\", риторично попита премиерът. И добави, че 160 са били жалбите на руснаци през лятото, което било \"нищожно малко в сравнение с всичко останало\".", "date": "2017.09.19", "title": "Борисов за срещата с Чайка: Нищо повече от работна"}
{"url": "https://www.24chasa.bg/novini/article/6455916", "text": "Каква заплаха представляваме и за кого. Русия е миролюбива държава. Много руски граждани са си купили имоти тук и ако застрашавахме вашата държава, те едва ли биха придобили собственост в България. Но ще припомня думите на Александър Невски - Който при нас с меч дойде, от меч ще загине. Така че изводът е един - просто твърдението, че  Русия е заплаха за България,  не е вярно. Това каза в специално интервю за \"24 часа\" генералният прокурор на Руската федерация Юрий Чайка. Той бе на двудневно посещение в нашата страна  във връзка с подписването на програма за сътрудничество между двете прокуратури за периода 2018-2019 г. Цялото интервю, както и становището на българския главен прокурор Сотир Цацаров,  за това може ли Русия да застрашава националната ни сигурност и коя е истинската заплаха пред цивилизования свят,     ", "date": "2017.09.19", "title": "Генералният прокурор на Русия Юрий Чайка пред \"24 часа\": Не сме заплаха за България"}
{"url": "https://www.24chasa.bg/novini/article/6455653", "text": "Само един от четирима мигранти, които влизат в Румъния, има шанс да остане в страната, съобщава в. \"Ромъния либера\", цитирайки данни на Главния инспекторат по миграцията. Граничната полиция е заловила тази година над 4000 мигранти, които са се опитали да преминат нелегално границата, като мнозинството от тях са експулсирани в родните им страни. Статут на бежанци и съответно защита от румънската държава през първите шест месеца са получили само 923 души, основно от Сирия, Ирак, Пакистан и Афганистан, със 100 повече от цялата миналата година и двойно повече от 2015 г., цитира БТА. От общия брой бежанци, намиращи се на територията на Румъния, 727 са пристигнали в страната от Гърция и Италия съгласно протокола за разпределение на бежанците, определен от Европейската комисия на 22 септември 2015 г. Те са първата вълна от общо 6200 бежанци, които Румъния се е ангажирала да приеме. В момента в шестте регионални центрове за настаняване на кандидати за убежище има само 245 бежанци, а останалите имат право да се движат свободно и да избират мястото си на настаняване. През първите шест месеца на годината са били заловени 2000 мигранти, които са се опирали да преминат нелегално границата, а до края на август броят им е достигнал близо 4000, след като няколко големи групи мигранти пристигнаха през Черно море, отбелязва изданието. На практика, спрямо миналата година броят на мигрантите, които са влезли нелегално в страната, се е увеличил близо пет пъти.", "date": "2017.09.19", "title": "Само един от 4-ма мигранти, пристигащи в Румъния, има шанс да остане в страната"}
{"url": "https://www.24chasa.bg/novini/article/6455614", "text": "Най-топлата зима в Австралия, откакто се води статистика, е била \"задвижена\" от климатичните промени, предаде ДПА, позовавайки се на доклад на местна неправителствена организация. Авторите му от Съвет за климата съобщават, че тази година максималните температури през зимата между юни и август в южното полукълбо са се повишили с близо два градуса Целзий над средните. \"Австралия счупи няколко рекорда, при това не от добрите\", казва Уил Стифън от Съвета за климата, учреден през 2013 г. В доклада се посочва, че \"изключително топлата и суха зима\" е станала 60 пъти по-вероятна в резултат на \"влошаващите се климатични промени\". \"Без адекватни мерки за справяне с глобалното затопляне, в резултат на повишаването на глобалните температури много топли зими очакват Австралия и занапред\", допълва Лесли Хюс от организацията. Според доклада през зимните месеци страната е отбелязала над 260 рекорда, свързани с топлината и оскъдните валежи. Сред тях са най-сухият юни в два австралийски щата и най-горещият юли в Сидни. Авторите на доклада отчитат също, че топлите периоди през зимата са били по-дълги, по-чести и по-интензивни. Специалистите отбелязват още, че подобни рекордни зимни топлини са предпоставка за повече опасни пожари, които се разразяват по-рано от обичайното и бушуват по-продължително в сравнение с предходни години, унищожавайки огромни площи.", "date": "2017.09.19", "title": "Най-топлата зима в Австралия е резултат от климатичните промени"}
{"url": "https://www.24chasa.bg/novini/article/6455419", "text": "40-годишният руснак Митрадевананда Свами, самопровъзгласил се за религиозен гуру, изпадна в кома рано сутринта във вторник. Той е намерен в безсъзнание от надзирател на Бургаския затвор, където гуруто изчакваше процедурата по екстрадиция в Русия. Митрадевананда веднага е транспортиран в УМБАЛ Бургас, в отделението по реанимация. Най-странното обаче било, че жизнените му показатели били нормални. От болницата уточниха, че пациентът е с нарушено съзнание, в кома с неустановен произход. Не е изключено Свами сам да си е причинил това състояние чрез йогийски похвати. Той е бивш инструктор по йога, редовно практикувал дори в затвора, където се хранил само веднъж на ден и то с храна, специално приготвена за него от сподвижници. Рано сутринта на 19 септември Митрадевананда Свами е трябвало да бъде транспортиран в София, от където да бъде екстрадиран в Русия. Когато надзиратели отключили килията му, за да го изведат, го открили неподвижен на земята. 40-годишният ексцентрик се издирва от руските власти за сексуално малтретиране на непълнолетен и сексуална експлоатация на млади жени, които продавал в САЩ и други държави. Според разследване в Русия Свами бил лидер на престъпна група. Той бе арестуван заедно с една от наложниците си Татяна Себерцова в Бургас на 30 май т.г. Срещу Себерцова също е образувано дело в Русия и преди десетина дни тя бе върната на властите.", "date": "2017.09.19", "title": "Руски гуру изпадна в кома в деня за екстрадиция, лекари се чудят какво му е (Обновена)"}
{"url": "https://www.24chasa.bg/novini/article/6455621", "text": "Към настоящия момент в ГД „Борба с организираната престъпност“ и от партньорските служби от ЕС, Русия и САЩ не са постъпили конкретни сигнали за наличие и разпространение чрез социалните мрежи на играта „Син кит“. Това съобщи вътрешният министър Валентин Радев в отговор на въпрос за мерките срещу интернет играта „Син кит“, съобщи „Фокус“. „Темата „Син кит“ е преекспонирана в опит да бъде привлечено вниманието на потребителите с чисто комерсиална цел, без да е подплатена с каквито и да е конкретни доказателства и факти“, заяви той. „Първите данни за наличие на тази игра датират от края на 2015 година, когато в руски електронни медии започва да се спекулира с убийството на 16-годишно момиче“, обясни министърът. „По проблема многократно са давани интервюта в български медии от експерти от ГД „Борба с организираната престъпност“. Експертите продължават установената практика за провеждане на беседи и лекции сред подрастващите в училищата\", добави Радев.", "date": "2017.09.19", "title": "В ГДБОП нямало сигнали \"Син кит\" да се разпространява чрез социалните мрежи"}
{"url": "https://www.24chasa.bg/novini/article/6455393", "text": "Само двама души на френския остров Мартиника в Карибско море са леко ранени от урагана Мария, а материалните щети са незначителни, заяви генералният директор на службата за гражданска отбрана Жак Витковски, цитиран от ТАСС. Пътят на стихията се е оказал по на юг от Антилските острови отколкото се е очаквало. Преди няколко часа ураганът е преминал между Мартиника и Доминика, предаде БТА. На Мартиника има прекъсвания на електроподаването и около 25 000 домове са останали без ток. В две общини е прекъснато водоснабдяването. На места има паднали дървета и комуникационни кули. Ураганът Мария е нанесъл тежки разрушения на остров Доминика, каза премиерът Рузвелт Скерит, цитиран от ДПА. \"До момента сме загубили всичко, което може да бъде купено с пари и заменено\", написа Скерит във Фейсбук. Той съобщи, че има сгради с откъснати покриви. \"Най-голямото ми опасение за сутринта е, че ще се събудим с новини за тежки наранявания и може би смъртни случаи заради вероятността от свлачища, предизвикани от проливните дъждове\", каза Скерит. Ураганът Мария за кратко бе понижен до четвърта категория при преминаването си покрай френския архипелаг Гваделупа, но вече отново е от максималната пета категория. Очаква се бурята да остане изключително опасна с придвижването си към Пуерто Рико и Вирджинските острови, заяви Националният център на САЩ за наблюдение на ураганите. Британските Вирджински острови, които пострадаха тежко от урагана Ирма миналата седмица, са поставени под вечерен час с наближаването на урагана Мария, който би трябвало да мине близо до бреговете им тази нощ, предаде Франс прес. \"Въпреки че Мария не е толкова мощен, колкото Ирма, положението ни също е различно, защото островите ни са изключително уязвими\", заяви премиерът Орландо Смит. Той призова жителите към бдителност и ги посъветва да намерят убежище, въпреки че още не са отстранени последиците от урагана Ирма.", "date": "2017.09.19", "title": "Ураганът Мария нанесе незначителни щети на френския остров Мартиника"}
{"url": "https://www.24chasa.bg/novini/article/6455411", "text": "Възрастна жена в Пловдив е дала 9000 лева на телефонни измамници, съобщиха от ОД на МВР. По първоначални данни 84-годишната пловдивчанка получила обаждане, с което била заблудена, че помага за полицейско разследване. Спазвайки дадените й указания, тя хвърлила парите от терасата си. Случаят се разследва от служители на Второ РУ.", "date": "2017.09.19", "title": "84-годишна пловдивчанка хвърли от терасата си 9000 лева на ало измамници"}
{"url": "https://www.24chasa.bg/novini/article/6455410", "text": "Два розови тролейбуса, предназначени единствено за жени, се движат от вчера в турския централен окръг Малатия, съобщава \"Хюриет дейли нюз\", цитира БТА. Новите превозни средства предизвикаха разпалена дискусия сред жителите на града, както и в цяла Турция. Някои окачествиха нововъведението като \"полов апартейд\". В първия ден, в който новите тролейбуси бяха пуснати в движение, мъже по спирките, неосведомени за промяната, бяха шокирани да научат, че не могат да се качат. Някои от жените останаха доволни мярката, докато други я определиха като дискриминационна. Двата тролейбуса, специално предназначени за жени, се движат по осем пъти дневно. Шофьорите на тези превозни средства също са жени. Опозиционната Народнорепубликанска партия също реагира на розовите тролейбуси. \"Какво ще стане, ако някоя студентка не хване розовия тролейбус? Това буквално е дискриминация. Ако имате проблем с тормоза над жени, тогава направете лилави тролейбуси за извратените, които ги тормозят\", заяви депутът от НРП Вели Айбаба. По думите му тези тролейбуси са опит за сегрегация на жените от обществения живот.", "date": "2017.09.19", "title": "Въвеждат тролейбуси само за жени в турския окръг Малатия (Видео)"}
{"url": "https://www.24chasa.bg/novini/article/6455438", "text": "Прокурорката от Добрич Румяна Желева бе осъдена на пробация за лъжесвидетелстване. Признаха я за виновна още, че е използвала служебното си положение, за да спаси съпруга си Живко от проверка на КАТ и санкция по Закона за движение по пътищата. Присъдата бе обявена в Софийския градски съд в 13,30 ч днес от състав с председател Ани Захариева. Тя може да се обжалва в 15-дневен срок, стана ясно в зала 13 на Съдебната палата. В края на юни 2012 г. полицаи забелязват микробуса на Живко Желев да криволичи по шосето в Добрич. Спират го, но шофьорът отказва тест с дрегер. Казва, че книжката не е у него и показва международен паспорт. Полицаи свидетелстват по-късно, че като дошла, прокурорката попитала може ли “да направи нещо, за да няма последствия за мъжа й”. По-късно на 3 пъти тя дала неверни показания пред полицията и съда за това колко полицаи е имало на пътя и дали мъжът й е буйствал. Според обвинителния акт при проверката Живко хванал за ръката един от полицаите, ударил го в гърдите и почнал да го заплашва. Желева бе дадена на съд от спецзвеното “Антикорупция”. Ако присъдата бъде потвърдена, тя трябва в продължение на 6 месеца да посещава 2 пъти седмично пробационен служител и да има задължителна регистрация по настоящ адрес. Според решението на съда прокурорката трябва да плати и общо 385 лв. разноски по делото.", "date": "2017.09.19", "title": "Осъдиха прокурорка за лъжесвидетелстване"}
{"url": "https://www.24chasa.bg/novini/article/6455439", "text": "Френската полиция започна да евакуира импровизиран лагер с няколкостотин мигранти в община Гранд Сент, близо до Дюнкерк, Северна Франция, предадоха Франс прес и Асошиейтед прес, като се позоваха на властите. Френският офис за миграцията и интеграцията съобщи, че в центрове за подслоняване и насочване са подготвени над 400 места. Кметът на община Гранд Сент Дамиен Карем каза за АФП, че мигрантите в лагера са между 350 и 400. Климатичните условия се влошават. По данни на моите служби на мястото има 56 деца и около 40 жени. Няма да допусна това състояние а нещата да продължава, заяви той. В началото на 2016 г. кметът откри, със съдействието на организацията \"Лекари без граници\", лагер, отговарящ на международните стандарти, където бяха прехвърлени няколкостотин мигранти, живеещи дотогава при изключително лоши условия.  Операцията по евакуирането се състои ден след като кметът на Гранд Сент се срещна в Париж с френския вътрешен министър Жерар Колон, който отхвърли изграждането на нов лагер, отбелязва АП.", "date": "2017.09.19", "title": "Евакуираха импровизиран мигрантски лагер в Северна Франция"}
{"url": "https://www.24chasa.bg/novini/article/6455464", "text": "В Окръжен съд - Добрич започна дело за отнемане в полза на държавата на незаконно придобито имущество на стойност 422 277 лева. Производството е образувано по искане на Комисията за отнемане на незаконно придобито имущество /КОНПИ/ срещу Петър П. от Добрич, неговата бивша съпруга и дружество, еднолична собственост и контролирано от Петров през 2010-а и 2011 година. Комисията претендира за отнемане на парични суми по банкови сметки, недвижими имоти, движими вещи, дружествени дялове. Искането се прави въз основа на извършена проверка от Комисията на имуществото на подсъдимите, при която било установено, че разходите им в проверявания период значително надвишавали приходите. Проверката е извършена по реда на Закона за отнемане в полза на държавата на незаконно придобито имущество, след като Петър П. е бил привлечен като обвиняем за данъчни престъпления.", "date": "2017.09.19", "title": "Съдят добричлия за незаконно придобити 422 277 лева."}
{"url": "https://www.24chasa.bg/novini/article/6455476", "text": "Национална асоциация „Българско Черноморие“ (НАБЧ) изпраща сигнал до Главния прокурор на Република България Сотир Цацаров, че „Ръководството за определяне на местообитанията с европейска значимост в България”, който е официалният документ, служещ при полева работа за идентифициране на референтните (базисни) за България природни местообитания от Приложение 1 - Директива 92/43 ЕЕС, е подправено в процеса на обявяване на приоритетните хабитати и зони от мрежата НАТУРА 2000. Това съобщиха от асоциацията. Става въпрос за нашумелите покрай кризата в Каварна „Понто-сарматски степи“, чието съществуване се оказва не просто необяснимо и необосновано за държавните институции и местните общности, но и напълно незаконно. Проверка на експертите на НАБЧ повдига съмнения и въпроси, че появяването на Понто-сарматските степи в българския правен мир е резултат от документална измама, заради която срещу България е проведена наказателна процедура и има влязло в сила осъдително решение на съда в Страсбург. Хронологията е, както следва: През 2005 година с подпис на министър Долорес Арсенова е утвърдено ръководството, по което се определят местообитанията в страната, предвид присъединяването ни към ЕС. В това Ръководство под код 6290 фигурират Западнопонтийските божурови степи - като малко местообитание, неприоритетно и не от Европейска значимост, т.е. не е застрашено от изчезване. Определянето на този хабитат е въз основа на академични трудове на Бондев, Цонев и други. Имайки предвид този факт, към 2005 г. не е имало никакви индикации, че зоните с такива местообитания биха могли да станат обект на драстични рестрикции. Съответно, в период на икономически възход започват инвестиционни проекти в района на Калиакра. Постфактум, през 2009 година, неясно по чие разпореждане, Ръководството е променено и на мястото на „Западнопонтийските божурови степи“ с код 6290 изведнъж се появяват анонимно, без автор и без налична научна обосновка, Понто-сарматските степи с код 62C0 – вече приоритетно, „със звездичка“ местообитание. То обхваща почти 25 000 декара и създава предпоставки за драстични ограничения на човешките дейности в района на Приморска Добруджа. Основните съмнения за закононарушения идват от факта, че никъде в подмененото ръководство от 2009г. не е описано кой експерт и на базата на какви научни данни е включил Понто-сaрматските степи с код 62С0. По каква причина, от кого, как и защо, Понто-сарматските степи, които не са характерни за нашата държава, са определени като приоритетно местообитание 62C0? Друго, което се вижда е, че в преамбюла на подмененото ръководство от 2009г . продължава да присъства местообитание Западнопонтийски божурови степи 6920, което е описано и включено в ръководството от научния работник Веска Русакова. От съществена важност е и друг факт, че такова местообитание не фигурира в нито един текст, послужил за основа на ръководството. Въз основа на повдигнатите съмнения, Национална асоциация „Българско Черноморие“ подаде сигнал до Главния прокурор, целящ да се образува проверка по съмнения за подмяна, фалшификация и/или незаконни и необосновани промени в „Ръководството за определяне на местообитанията с европейска значимост“, заради които за България възникват следните негативни последици: Плащания по наказателната процедура и осъдителното решение и санкции от Европейската Комисия Вълна от съдебни искове срещу държавата по Закона за отговорността на държавата и общините за вреди, нанесени върху хилядите собственици на земи и предприемачи в района, претърпели пропуснати ползи и вреди за стотици милиони. Общи щети за държавата вече се измерват с милиони евро, без да са отчетени загубите на собствениците на засегнати от измамата земи и проекти. Ние, от Национална асоциация „Българско Черноморие“, настояваме да се разкрие кой е подменил неправомерно местообитание Западнопонтийски божурови степи с код 6290 със приоритетното местообитание Понто-сарматски степи с код 62С0. За да се разбере истината е необходимо да се вземат обяснения от: министрите, които са били начело през този период на околната среда и водите, началниците на дирекции и експертите от МОСВ, научните работници, които са вписани като изработили местообитанията в двете ръководства от 2005г. и 2009г., а също така от управляващите тогава Зелени Балкани и WWF- Дунавско-карпатска програма, както и редакторите и коректорите на издадените ръководства. Публичното изнасяне на горните факти ще помогне на потърпевшите собственици на земи и инвеститори да разберат, освен към държавата, към кого още да насочат справедливите си материални искове за понесените загуби и пропуснати ползи, отделно от наказателната отговорност.", "date": "2017.09.19", "title": "Сезират Цацаров за фалшифицирани документи по \"Натура 2000\""}
{"url": "https://www.24chasa.bg/novini/article/6455462", "text": "Глобалният закон \"Магнитски\" е една от блестящите светлини на американската правна система. Законът, който наскоро беше актуализиран, позволява на правителството на САЩ да наложи ограничения върху лоши играчи в потиснически режими, включително Русия, да накаже лица, които нарушават човешките права и се възползват от корупцията. Това пише в статия, посветена на банкера беглец Цветан Василев, сп. „Ню Ийстърн Юръп“ - авторитетно полско списание на английски език за Централна и Източна Европа. За съжаление един обвиняем нарушител на закона в България се опитва да изкриви Глобалния Закон Магнитски и да го преобърне с главата надолу, пише журналистът Юджен Елади, който работи по теми, свързани с политиката, бизнеса, конфликт на интереси и корупция, с акцент върху развиващите се пазари.  Цветан Василев – български бизнесмен, който е обвинен в превратното управление на действаща банка, превръщайки я в схема-пирамида – се опитва да се защити от наказателно преследване, като се позовава на закона. Дори по-лошо, той се сравнява с героичния съименник на закона, Сергей Магнитски. Магнитски е бил адвокат и одитор, който е разкрил измама за милиони долари сред руските данъчни служители. Той бил арестуван и държан без съдебен процес. През 2009 г. седем дни, преди руското законодателство да изисква той да бъде освободен, той бил пребит до смърт и така става световен символ на репресията под ръководството на Владимир Путин. Конгресът на САЩ почита Магнитски през 2012 г., като одобрява Закона Магнитски, който е предназначен да накаже лицата, отговорни за смъртта на Магнитски, като им забрани да влизат в САЩ, а също и да използват американската банкова система. Други, които нарушават човешките правата, също могат да бъдат наказани. Миналата година законът беше актуализиран, с цел да разшири правомощията на президента да санкционира физическите лица и бе преименуван в Закон Магнитски за глобалната отговорност за човешките права. Към днешна дата 44 нарушители на човешките права са в списъка по Магнитски и същите са възпрепятствани да влизат в САЩ и да използват американската банкова система. Сега, Василев се опитва да обърне закона в своя полза. Той заявява, че е първият случай, който трябва да бъде разгледан съгласно Глобалния Закон Магнитски. Неговият представител иска от правителството на САЩ да наложи икономически санкции на двама българи, за които той твърди, че неправилно го обвиняват в престъпления. И двамата българи заявяват, че Василев ги опетнява и имат силна позиция. Единият – Сотир Цацаров, е Главният прокурор на страна – с други думи главният обвинител на Василев. Вторият, Делян Пеевски, е член на българския Парламент и собственик на медии, които са публикували остри въпроси за Василев и за управляваната от него банка. На практика Василев разпространява фалшиви новини като се опитва да ги пробута на американски държавни служители. На Василев два пъти през тази година са му повдигнати обвинения за множество престъпления за изпиране на пари и присвояване на средства свързани с пропадането на четвъртата по големина банка в България, Корпоративна търговска банка. Българските разследващи твърдят, че Василев е използвал мажоритарния си дял, за да получи лидерска позиция в банката, а след това е довел банката до неуспех, като е предоставил милиони долари в необезпечени кредити. Съгласно обвиненията, той е отклонявал заеми за себе си чрез кухи компании и е използвал парите за закупуване на активи, включително телекомуникационни, енергийни и хотелиерски компании. Това не са празни обвинения. Българските служби са наели уважавани одитори, включително Делойт, Ърнст и Янг, които да прегледат книжата на банката. Те са установили, че 87 % от банковите заеми са дадени на заявители с недостатъчни или въобще без обезпечения. Василев е използвал банката, за да движи самоиздържаща се пирамидална схема, казват прокурорите, за да открадне над 1.5 милиарда долара. В резултат хиляди обикновени български депозанти са пострадали. За да избегне отговорността, Василев е предпочел да се обяви за жертва. Той твърди, че е цел на инженерния план на Пеевски, български медиен собственик, и на главния прокурор Цацаров. Василев твърди, че Пеевски и Цацаров трябва да бъдат обект на санкции по Глобалния Закон Магнитски. Ако това се случи, това ще подкопае идеята на закона и ще оскверни паметта на Магнитски, който е загубил живота си, борейки се срещу корупцията. Ако Василев беше невинен, както твърди той, защо е избягал в Сърбия, която няма договор за екстрадиция с България. Изявленията на Василев щяха да бъдат смешни, ако нямаха потенциала да нанесат сериозни последици за държавните служители като Цацаров и Пеевски. След като прегледат фактите по заявлението на Василев, служителите от Щатския Държавен Департамент и Министерството на финансите трябва да стигнат до същото заключение както официалните лица в България: обвиненията на Василев са неоснователни и трябва да бъдат отхвърлени. Паметта на Сергей Магнитски не заслужава нищо по-малко.", "date": "2017.09.19", "title": "\"Ню Истърн Юръп\": Български банкер подкопава духа на закона \"Магнитски\""}
{"url": "https://www.24chasa.bg/novini/article/6455466", "text": "Министър-председателят Бойко Борисов ще се срещне утре с полския премиер Беата Шидло, която пристига на официално посещение в България тази вечер, съобщиха от пресслужбата на Министерския съвет. Двамата ще проведат среща на “четири очи”, която ще бъде последвана от пленарни разговори между правителствените делегации. Основни теми на разговорите са развитието на двустранното сътрудничество с акцент върху икономическите отношения, както и приоритетите по време на Българското председателство на Съвета на ЕС, миграционният натиск към Европа и охраната на външните граници, както и други въпроси от европейския дневен ред. По-късно двамата министър-председатели ще отправят официални приветствия на Българо-полския бизнес форум в София Тех парк. По време на официалното си посещение полският министър-председател Беата Шидло ще се срещне и с председателя на Народното събрание Димитър Главчев.", "date": "2017.09.19", "title": "Борисов приема утре премиерката на Полша Беата Шидло, ще разговарят на 4 очи"}
{"url": "https://www.24chasa.bg/novini/article/6455469", "text": "Парламентът реши министърът на земеделието Румен Порожанов да внесе доклад с анализ за земеползването до 31 декември, а до 10 месеца след постъпването му трябва да се внесе и законодателен проект в НС. Той трябва да съдържа анализ на нормативната регулация на обществените отношения в земеползването за собствеността, ползването, опазването и управлението на земеделските земи. Също така и стратегия за управление и развитие на поземлената собственост. Предложението на ГЕРБ беше прието със 101 глсаса \"за\", 70 - против, а 9 се въздържаха. Разискването по питането относно политиката на Министерството на земеделието, храните и горите за създаване на ред в поземлените отношения беше инициирано от БСП. В проекта, който червените депутати внесоха, беше разписано, че в срок до 31 октомври 2017 г. министърът трябва да представи анализ на нормативната рамка и актуалното състояние в поземлените отношения, в контекста на защита на собствеността, проблеми и порочни практики при сключването на договори за наем и аренда. Също така и визия за развитие на поземлените отношения и необходимите промени в нормативната уредба. С 75 гласа \"за“, 84 \"против“ и 16 \"въздържал се“, предложението беше отхвърлено.", "date": "2017.09.19", "title": "Порожанов ще готви анализ на нормативната уредба на поземлените отношения"}
{"url": "https://www.24chasa.bg/novini/article/6455525", "text": "В рамките на посещението си в ООН заместник министър-председателят по правосъдната реформа и министър на външните работи Екатерина Захариева се срещна с колегата си от Саудитска Арабия Адел Ал Джубейр и с държавния министър по международните дела на Обединените арабски емирства Аннуар Мохаммед Гаргаш, съобщиха от пресцентъра на Министерството на външните работи, съобщи БТА. Министър Захариева представи пред саудитския външен министър мерките, които България и Европейският съюз предприемат срещу радикализацията и речта на омразата. \"В нашата страна живеем в мир с мюсюлманите, а в центъра на София можете да видите на метри една от друга православна църква, католическа катедрала, джамия и синагога\", изтъкна българският вицепремиер. Тя подчерта важността от подходящо образование, което да предотврати екстремизма при младите хора, както и отговорността на политиците да създават условия за по-добър живот и перспектива у подрастващите в техните държави. \"Виждате, че извършители на терористични атентати вече са второ и трето поколение европейски граждани, които са под влиянието на социални медии - каза министър Захариева, като подчерта, че тероризмът не може да бъде свързван с конкретна религия. \"Ислямска държава успя да привлече в своите редици синеоко русокосо момиче от католическо семейство в Италия\", подкрепи я външният министър на Саудитска Арабия Адел Ал-Джубейр. Той заяви, че неговата страна прилага нулева толерантност към тероризма, неговото финансиране и речта на омразата. Двамата първи дипломати на България и на Саудитска Арабия обсъдиха развитието на ИТ сектора и роботиката в нашата страна - отрасли, които са от приоритетен интерес за инвестиции от страна на Рияд. Развитието на отношенията със Саудитска Арабия е приоритет на външната политика на България с оглед голямото влияние на страната в арабския и мюсюлманския свят и предвид значителния й финансово-икономически и енергиен потенциал. Вицепремиерът Захариева и министърът на международните дела на Обединените арабски емирства Аннуар Мохамед Гаргаш констатираха, че политическите отношения между двете страни са на отлично ниво, но тепърва правителствата трябва да развият традиционното приятелство и в добри бизнес отношения. За добрите туристически връзки и бизнес контакти между България и ОАЕ принос имат и директните полети между София и Дубай три пъти седмично. Двамата дипломати обсъдиха актуалната обстановка в Близкия изток и на Балканите, както и мерките, които международната общност предприема за борба с тероризма.", "date": "2017.09.19", "title": "Захариева обсъжда тероризма с министри от Саудитска Арабия и ОАЕ"}
{"url": "https://www.24chasa.bg/novini/article/6455532", "text": "2075 катастрофи са станали това лято, съобщиха за  от ГД \"Национална полиция\". Загиналите по пътищата у нас са 184 души, а ранените над 2000. Въпреки това черната статистика показва, че инцидентите са по-малко от миналото лято. От полицията отбелязват, че през август е имало едва 4 дни, в които няма регистрирана жертва на пътен инцидент. На 21 септември в цяла Европа е обявен ден без жертви на пътя. На същия ден преди година целта е била постигната, а днес край София ученици получиха майсторски урок по шофиране.", "date": "2017.09.19", "title": "Всеки ден през лятото - по двама загинали при катастрофи"}
{"url": "https://www.24chasa.bg/novini/article/6455546", "text": "Германия може да е сочена за икономическия двигател на Европейския съюз, но страната има големи разходи по разрастваща й се социална система и това предизвиква голямо недоволство сред работодателите, от които се иска да плащат половината сметка. През последните години все по-често се коментира, че Германия има прекалено щедра социална система за своите граждани, а в същото време призовава други страни членки на Европейския съюз да пестят. Управляващата голяма коалиция на канцлера Ангела Меркел, в която влизат двете водещи политически сили в страната, християндемократите и социалдемократите, проведе поредица от скъпоструващи социални реформи през четирите години на своето съществуване. Те включват възможност за пенсиониране на 63-годишна възраст на онези с достатъчен осигурителен стаж и по-големи помощи за родителите, които си взимат отпуск, за да отглеждат децата си. На фона на предстоящите на 24 септември парламентарни избори в Германия, представители на бизнеса призовават следващото правителство да харчи по-пестеливо данъчните приходи. Според последните официални данни германската държава е изразходвала 918 милиарда евро (1,1 трилиона долара) за социални помощи миналата година, като символичният праг от 1 трилион евро вероятно ще бъде преминат скоро и то въпреки рекордно високата заетост в най-голямата икономика в Европа. За миналата година делът на тези разходи възлиза на 29,3% от брутния вътрешен продукт (БВП) - леко повишение спрямо предходната. Министърът на труда и социалните грижи Андреа Налес, която е член на по-малкия партньор в управляващата коалиция, Германската социалдемократическа партия (ГСДП), все пак е на мнение, че социалните помощи са оправдани от икономическото представяне на страната. Германският институт за икономически изследвания (DIW), водещ икономически мозъчен тръст, обаче защитава друга позиция. Германия има голяма и ефективна социална държава, но все по-малко може да си я позволи, според главния изпълнителен директор на DIW Марсел Фрацшер. Демографските промени означават, че има по-малко работници, които да генерират необходимото производство, каза Фрацшер пред ДПА, отбелязвайки, че Германия вече е сред страните, които плащат най-големи социални помощи на глава от населението. \"Ако сегашната тенденция се запази, високото равнище на социални разходи може да подкопае германската икономика и да прогони по-добрите работни позиции в чужбина\", предупреждава той. Конфедерацията на асоциациите на германските работодатели (BDA) отбелязва, че бюджетът за социални помощи нараства по-бързо от БВП през последните години. \"Структурните реформи, които намаляват цените, са от основно значение във всички части от социалната сигурност\", каза неин говорител пред ДПА. Увеличаващите се помощи за родителите, които си седят вкъщи и разрешаването на пенсионирането на 63-годишна възраст за определени категории работници се превърнаха в допълнително бреме за бюджета през изтичащия законодателен период, допълни той. Той призова да не се допуска вноските за пенсия, безработица и здравно осигуряване, които са поделени приблизително поравно между съответния работодател и работник, да надхвърлят \"червената линия\" от 40% от брутната заплата. Синдикатите не са съгласни. \"Оплакването на работодателите от социалните плащания са чист ритуал\", казва Анели Бунтенбах, която е в изпълнителния съвет на Конфедерацията на германските профсъюзи (DGB). Тя изтъква, че работодателите сега плащат по-малко от половината осигурителни вноски, като тежестта за служителите е по-голяма. Изразходваните миналата година 918 милиарда евро си струваха, заяви Бунтенбах пред ДПА. \"Социалната държава не е разход, а основа за благосъстоянието и социалния мир в Германия.\" Според обществената асоциация VdK, която представлява интересите на инвалидите, хронично болните и възрастните хора, високите равнища на социалните плащания, въпреки ниската безработица, отразяват големия брой лошо платени работни места в Германия. Работниците с ниска заплата получават т. нар. допълващо плащане от държава, за да могат да живеят, заяви председателят на VdK Улрике Маскер, добавяйки, че работниците трябва да могат да живеят прилично от собственото си трудово възнаграждение. Според данни на DGB около 7 милиона души в Германия са наети на нископлатена работа. Следващото правителство трябва да се заеме с проблеми като бедността сред възрастните и намаляващия брой членове на профсъюзите сред работниците, като инвестира повече в инфраструктурата и образованието, смята синдикалното обединение. \"Социалното разделение, а не разходите, са истинската заплаха за Германия\", казва Бунтенбах. BDA твърди, тъкмо обратното, че кампанията за сегашните избори подстрекава \"неспираща се пред нищо надпревара между партиите да наддават, когато стане въпрос за социалните плащания\". Работодателското сдружение недоволство, че увеличаването на тежестта на плащанията за социална сигурност ще подкопае икономическия растеж и заетостта. А икономическият мозъчен тръст DIW призовава за \"фундаментални промени\" в германската система за осигуряване на ефективна социална държава. \"Необходимо е хората в бъдеще да получават по-малки социални плащания или БВП ще трябва да нараства чрез по-висока производителност, повече имиграция и по-дълъг стаж за пенсиониране\", каза Фрацшер пред ДПА.", "date": "2017.09.19", "title": "Най-богатата държава в Европа плаща \nвсе повече социални помощи"}
{"url": "https://www.24chasa.bg/novini/article/6455555", "text": "Вече е сформирана междуведомствена работна група, която ще разгледа методиката на Националната програма за енергийна ефективност на многофамилни жилищни сгради. Предстои работата на включените в групата експерти да стартира. Това обяви днес министърът на регионалното развитие и благоустройството Николай Нанков, който заедно със заместник-министър Малина Крумова проведе среща с членове на Управителния съвет на Камарата на строителите в България, съобщиха от пресцентъра на Министерството на регионалното развитие и благоустройство. Програмата трябва да се оптимизира, като се промени методиката и в нея се предвиди по-строг контрол, каза още министър Нанков. Той посочи, че за тази цел с новия Устройствен правилник на министерството е създаден нов отдел „Контрол и мониторинг“ в дирекция „Жилищна политика“, която осъществява методическото ръководство на програмата. Регионалният министър напомни, че бъдещето на програмата зависи от дебатите, които ще бъдат проведени в Народното събрание. Заместник-министър Крумова посочи, че Камарата на строителите в България също може да даде насоки за добри практики по отношение на качеството на изпълнение, неквалифицирания персонал и неспазването на изискванията за безопасност на места, които са констатирани при реализацията на отделни обекти. Стоим зад програмата. Тя има социален ефект, давайки работа на фирмите. Членовете на камарата имат задължението да спазват изискванията, но няма достатъчно квалифицирани кадри в страната, коментира от своя страна председателят на КСБ инж. Николай Станков. Затова по време на срещата бяха дискутирани и професионалното образование и обучение, което да осигури необходимите кадри за строителния бранш. С представителите на камарата министър Нанков обсъди още реализацията на големите инфраструктурни проекти. Той обяви, че през месец октомври т.г ще бъде обявен търг за проектиране на оставащия за изграждане участък от АМ „Хемус“. Стартираха обществените поръчки за скоростния път София – Калотина и за тунел „Железница“ на АМ „Струма“. В края на годината се предвижда да бъде обявен и търгът за избор на изпълнител за пътя Ботевград – Мездра, посочи регионалният министър. По време на срещата беше коментирана също нормативната уредба, регламентираща строителния бранш. Министър Нанков посочи, че ще се върви в посока по-голяма електронизация на заявяване на услуги от администрацията, като се предвижда справки от регистрите да се извършват по служебен ред. Обсъдени бяха и въвеждането на типови договори и процедури при възлагането на обществени поръчки, което ще намали възможностите за обжалване на процедурите и ще съдейства за по-доброто изпълнение на проектите.", "date": "2017.09.19", "title": "Нанков: Контролът по програмата за саниране ще бъде засилен"}
{"url": "https://www.24chasa.bg/novini/article/6455560", "text": "\"Имаме достатъчно самолети, които стоят на земята, а ние водим спорове колко милиарди да похарчим, за да купим едва половин ескадрила нови самолет.\" Това заяви вицепремиерът Красимир Каракачанов в Народното събрание. \"Имаме два пъти повече самолети, които можем да ремонтираме и да свършат двойно повече работа от тези, които говорим, че ще купуваме. Това да закупим нови самолети е правилно, но когато имаш ресурс за 12-13 години ти не изхвърляш, за да купиш нещо ново, а се опитваш да го използваш. Дори се опитваш да ремонтираш и да продадеш. Варианти много. Но това положение да стоят самолети в хангари или да се консервират и ние да не ги ползваме - било то изтребители, бомбандировачи или авиационна техника, и само да говорим, че с покупката на половин ескадрила (бел. а. - една ескадрила се състои от 12 самолета) ще си решим проблемите, така и не го разбирам\", каза Каракачанов. Той обясни, че процедурата за закупуване на нов тип боен самолет тече от много мандати, тъй като в покупките на бойна техника през годините има съмнения за лобизъм. По думите му това е причината той да поиска процедурата да бъде абсолютно прозрачна. \"Не искам, когато си тръгна от това министерство, а аз ще си тръгна, няма да векувам там. Не искам хората да говорят това, което говорят за някои други. Че по мое време са се извършвали неща, с които са ощетени гражданите и кой е прибрал някакви пари под масата\", категоричен бе той. Каракачанов обясни, че България е имала много възможности за закупуване на нов самолет досега. Той даде пример, че през 2003-2004 страната ни е имала оферта от Германия за две ескадрили Миг-29 срещу сумата от 1 евро. Предложението е било отказано. \"Има много въпроси, на които трябва да се отговори, когато комисията свърши работа. Ако стартира нова процедура значи да се променят условията. Досега те бяха, че в конкурса могат да участват само страни членки на НАТО и на ЕС. Ако я променим значи да отворим процедурата за други участници. Това е единят вариант. Другият е да започнем преговорите отначало с трите страни с които започнахме - САЩ, Португалия и Швеция\", обясни Каракачанов. \"Връщането на една оферта, не означава, че тази оферта ще спечели. От трите предложения, двете са за стари самолети. Само една от страните предлага нов самолет\", каза още той по повод връщането на самолетите Ф-16 в конкурса. По думите му трябва да се закупи нов самолет, а не втора или трета ръка.", "date": "2017.09.19", "title": "Каракачанов: Имаме достатъчно самолети, а водим спорове колко милиарди да похарчим"}
{"url": "https://www.24chasa.bg/novini/article/6455557", "text": "Нито една държава не може сама да се пребори с предизвикателствата пред сигурността на гражданите в днешно време. Обмяната на опит, двустранната информираност и координацията между България и Руската федерация в борбата с тероризма са важни и трябва да работим за подобряването им. Това заяви вицепрезидентът на Република България Илияна Йотова, която днес прие на работна среща на „Дондуков“ 2 генералния прокурор на Руската федерация Юрий Чайка, съобщават от пресцентъра на президентството.  Вицепрезидентът даде висока оценка на подписаната в рамките на посещението на Юрий Чайка Програма за сътрудничество между главните прокурори на България и Руската федерация и призова за скорошни конкретни и добри резултати от споразумението в полза на гражданите. Основните теми по време на разговора бяха борбата с тероризма и корупцията. „Когато става дума за безопасността на гражданите и антикорупционното законодателство, нека оставим експертизата да надделее над политиката“, призова Илияна Йотова по време на разговора. Илияна Йотова и Юрий Чайка се съгласиха, че повече усилия в днешно време институциите насочват към справянето и предотвратяването на киберпрестъпността. Вицепрезидентът Илияна Йотова обърна внимание на радикализацията на млади хора като сериозен проблем и за двете държави. Тя се обяви за повече превантивни комуникационни кампании и по-широка осведоменост между младежите за съвременните прояви на насилие и тероризъм.", "date": "2017.09.19", "title": "Йотова се срещна с руския генерален прокурор Юрий Чайка"}
{"url": "https://www.24chasa.bg/novini/article/6455132", "text": "Адвокат на арестувания в Гърция руски гражданин Александър Виник, издирван от САЩ по подозрение в организиране на операция за пране на пари на стойност най-малко 4 милиарда долара чрез транзакции с виртуалната валута биткойн, посочи, че Русия също иска неговото екстрадиране, предаде агенция Асошиейтед прес. 37-годишният руснак бе задържан през юли със съдействието на американските власти. Руснакът бе на почивка със семейството си в района на Халкидики. Гръцката полиция посочи, че той е ръководил престъпна организация, която притежава и ръководи един от най-големите сайтове за киберпрестъпления в света. Виник отрича обвиненията, които ако бъдат доказани, се наказват с 20 години затвор, и не желае да бъде екстрадиран в САЩ. Гръцкият адвокат на Виник съобщи днес, че Русия иска екстрадирането му по друго дело за злоупотреби. Адвокатът посочи, че той няма да обжалва искането за екстрадиране на Виник в Русия. В Гърция спорове за екстрадиция, в която са намесени две или повече държави обикновено се решават от правосъдния министър, отбелязва АП.", "date": "2017.09.19", "title": "Русия и САЩ искат екстрадирането на задържан в Гърция руски гражданин"}
{"url": "https://www.24chasa.bg/novini/article/6455144", "text": "На 13 септември, в годишната си реч за състоянието на Съюза, председателят на Комисията Жан- Клод Юнкер заяви: „През последните три години постигнахме напредък в безопасността на европейците онлайн. Но Европа все още не е добре оборудвана срещу кибератаки. Ето защо днес Комисията предлага нови инструменти, включително европейска агенция за киберсигурност, които да ни помогнат да се защитим от тези атаки.“ Това се казва в съобщение от пресслужбата на ЕК, цитирано от Фокус. За да осигури на Европа подходящите инструменти за посрещане на кибератаки, Европейската комисия и върховният представител предлагат широк набор от мерки за повишаване на киберсигурността в ЕС. Сред тях е предложението за създаване на нова агенция на ЕС за киберсигурност, която да подпомага държавите членки при посрещането на кибератаки, и за въвеждане на нова европейска схема за сертифициране, която да гарантира, че продуктите и услугите в света на цифровите технологии са безопасни за ползване. Мария Габриел, комисар по въпросите на цифровата икономика и цифровото общество, заяви: „Трябва да укрепим доверието на гражданите и предприятията в света на цифровите технологии,особено в момент, когато мащабните кибератаки стават все по-често явление. Искам високи стандарти в областта на киберсигурността, които да се превърнат в новото конкурентно предимство на нашите предприятия.“", "date": "2017.09.19", "title": "Юнкер: Европа все още не е добре оборудвана срещу кибератаки"}
{"url": "https://www.24chasa.bg/novini/article/6455121", "text": "Сирийски бунтовници от свързана с Ал Кайда групировка предприеха голяма офанзива срещу правителствените сили на юг от своя бастион в западната провинция Идлиб, предаде Асошиейтед прес. Сирийското централно военно командване съобщи, че армията и нейните съюзници са отблъснали настъплението, което е започнало тази сутрин в североизточната част на провинция Хама, по границата с Идлиб, като са убили голям брой бунтовници. Според Рами Абдел Рахман, шеф на базирания във Великобритания Сирийски център за наблюдение на правата на човека, над района на сраженията били нанесени поредица от мощни въздушни удари. Днешната офанзива е най-голямата, предприемана досега от терористичната групировка \"Хаят Тахрир аш Шам\" и нейните съюзници, сред които са и китайски бойци от Ислямската партия на Туркестан. Според Абдел Рахман в офанзивата участват хиляди бунтовници, които се опитват да достигнат контролирания от правителството град Хама.", "date": "2017.09.19", "title": "Сирийски бунтовници, свързани с Ал Кайда, \nзапочнаха голяма офанзива срещу армията"}
{"url": "https://www.24chasa.bg/novini/article/6454535", "text": "За около половин ден бе затворен пътят Добрич-Варна поради възникнало тежко ПТП на 19 септември около 6 ч. сутринта, в района на „Пети километър”. Временно бе затворен за движение участъкът от град Добрич до разклона за село Стефаново по главен път Добрич-Варна. Движението беше възстановено след 12,40 ч Обходният маршрут беше град Добрич – село Бранище – село Стефаново – село Стожер. Блъснали са се челно 2 тежкотоварни автомобила, като и двамата водачи са загинали на място – съобщават от Областната дирекция на МВР-Добрич. Тежките машини са с добричка регистрация, а участъкът, където е станал инцидентът, е равен. От удара единият от камионите е изхвръкнал в канавката край пътя с доста щети по него, а другият е останал на платното. Според първия оглед, нямало спирачен път, което предопредило директния сблъсък. Причините за инцидента се изясняват.", "date": "2017.09.19", "title": "Двама загинаха при челен сблъсък на пътя Добрич - Варна (Обновена)"}
{"url": "https://www.24chasa.bg/novini/article/6455183", "text": "Министърът за Българското председателство на Съвета на ЕС-2018 Лиляна Павлова и генералният директор на службата \"Устни преводи\" на ЕК Флорика Финк-Хоойер подписаха днес Споразумение за административно сътрудничество, съобщиха от ведомството за Българското председателство на Съвета на ЕС. С него се осигурява симултанният превод за събитията на най-високо ниво, предвидени в календара на председателството. Предвижда се осигуряването на достатъчно акредитирани преводачи с опит, които да гарантират качеството на превода и поверителността на предоставените им документи и съдържанието на съответните заседания, цитира БТА. С решение на Министерския съвет от 7 септември правителството е упълномощило министър Лиляна Павлова да сключи споразумение с Генералната дирекция \"Устни преводи\" на ЕК. Разходите за преводи са предвидени в ПМС 67 от 2017 г. в размер до 3 млн. лева. Комисията редовно осигурява устни преводачи по време на срещите на високо равнище на министрите в държавите, председателстващи ЕС, се отбелязва в съобщението. ГД \"Устни преводи\" е службата на ЕК, която отговаря за устните преводачески услуги и организацията на конференции, включително технически услуги, и осигурява преводачи за около 11 000 заседания годишно. \"Осигуряването на добър устен превод е една от основните задачи, свързани с организацията, и аз съм убедена, че професионализмът на преводачите от Комисията ще допринесе за успеха на Българското председателство\", е заявила министър Павлова, цитирана в съобщението.", "date": "2017.09.19", "title": "Павлова подписа споразумение за симултанните преводи за председателството"}
{"url": "https://www.24chasa.bg/novini/article/6455168", "text": "Възможно е до края на седмицата да гласуваме нов Висш съдебен съвет, каза пред   депутатът от ГЕРБ Десислава Атанасова. \"Мина изслушването на кандидатите за членове на ВСС в правна комисия. Предстои гласуването в пленарна зала. Предполагам, че през тази седмица и ако влезе като точка в програмата ни за работа, ще се случи до края на седмицата\", каза Атанасова.  Тя коментира и че обвиненията, отправени към президента, че са свързани с факти и че Комисията, която ще проучва сделката за купуване на изтребители в Народното събрание, трябва да ги провери. \"На хората и на обществото вече им е досаден разговорът за лобисти. Надявам се всички, в каквито и позиции да са били, да са лобирали за българския интерес. Само че когато искаш думите ти да имат тежест, те не бива да бъдат оборвани с факти. Колегата Антон Тодоров има конкретни факти и аз предполагам, че комисията по този случай, която е сформирана в Народното събрание, ще провери тези факти. За да имат тежест думите, дори и на президента, те не трябва да са в сблъсък с фактите\", каза Атанасова.  Държавният глава и управляващите влязоха в задочен спор по темата за бойните самолети на армията ни. Първо от ГЕРБ обявиха, че президентът Румен Радев в качеството си на командир на Военновъздушните сили е участвал в преговори именно с производителите на \"Грипен\", а след това президентът отговори от Ню Йорк, където е на 72-та сесия на Общото събрание на ООН. Премиерът Бойко Борисов коментира, че се съмнява, че \"Грипен\" са най-добрите изтребители, затова управляващите искат парламентарната комисия за проучване на избора на нов боен самолет да направи оценка. По думите на премиера армията се нуждае първо от сухопътна техника, защото такава е отбранителната ни доктрина.", "date": "2017.09.19", "title": "Десислава Атанасова: Може да гласуваме нов ВСС до края на седмицата"}
{"url": "https://www.24chasa.bg/novini/article/6455169", "text": "66-годишна жена от село Кранево е поредната жертва на телефонните измамници – съобщиха от Областната дирекция на МВР-Добрич. Жената се жалва в полицията на 18 септември около 21,45 ч. Съобщила, че около 15 ч. е получила обаждане на домашния си телефон от непознат мъж, представящ се за служител на МВР. Мнимият полицай е поискал съдействието й с цел залавянето на извършители на телефонни измами. Малко по-късно жената оставя пред жилището си найлонова торба със сумата от 4 300 лева и 2 150 евро. По случая е образувано досъдебно производство.", "date": "2017.09.19", "title": "Мним полицай ужили 66-годишна от Добричко с 8600 лв"}
{"url": "https://www.24chasa.bg/novini/article/6455192", "text": "Имаме нужда от специалисти по киберсигурност, на които да предложим перспектива. Това заяви еврокомисарят по цифровизацията Мария Габриел на пресконференция, на която Европейската комисия представи идеята си за обособяването на Европейска агенция за мрежова и информационна сигурност, цитира БТА. Габриел определи постигането на сигурност в интернет като предизвикателство за гражданите и организациите. Тя отбеляза, че новата агенция ще работи в сътрудничество с европейския център за киберразузнаване. Задължително е да постигнем напредък преди следващата криза, посочи еврокомисарят. В отговор на въпрос тя уточни, че ЕК не решава въпроса къде ще се намира новата агенция.", "date": "2017.09.19", "title": "Мария Габриел: ЕС има нужда от специалисти по киберсигурност"}
{"url": "https://www.24chasa.bg/novini/article/6455173", "text": "Как ще изглежда новият сезон на рекламите, който стартира тази есен? Това е златното време, на което разчитат рекламодателите в края на годината, тъй като всички потенциални канали за реклама се връщат към обичайния си ритъм. Отдавна есенният сезон се свързва с ново начало в годишния календар - и за телевизиите, и в театрите, и в училище. Затова много рекламни кампании умишлено се пазят за тези месеци, въпреки че като бюджет са планирани още в началото на годината. Същевременно това е времето, в което рекламодателите набелязват новите лица в рекламата, с които ще работят догодина. За да разбере какво ще се случва в рекламата, “24 часа” покани едни от най-големите имена в рекламната индустрия у нас да представят своите прогнози за есенния сезон. Всички те отговарят на следните въпроси:  Какви ще са новите реклами, които ще се появят през този сезон? Телевизионният есенен сезон започна, в него са предвидени нови риалити програми, чиято основна цел е да привличат повече зрители и съответно повече реклами.  Икономист твърдят, че кризата е едва ли не отминала и има икономическо оживление в страната. Рекламите винаги са били лакмус за това - ако са повече, става очевидно, че бизнесът се стабилизира. Според вас какви други индустрии се очаква да се рекламират този сезон - т.е. да не са само мобилни оператори и препарати срещу гъбички по ноктите?  Носталгията ще продължи ли да е водещ мотив в голяма част от рекламите? Защо е толкова експлоатирана?  Ще се увеличат ли българските реклами - и на български производители, а и рекламите, произвеждани у нас за чужди компании?  Какво модерно от световната реклама ще може да се види и у нас?  Какво ново се очаква в рекламата в интернет? По-долу са прогнозите на първите двама в своеобразното изследване -  Мненията и на други известни рекламисти ще бъдат публикувани в следващи издания на рубриката ни “Реклама и маркетинг”. 1.  Водещата роля на телевизията в родния медиен микс предполага този канал повече от всички други да се старае да предлага ново съдържание. В същото време телевизиите трудно се отказват от вече проверени, сработили през годините формати, и в новия им сезон се забелязва познатата тенденция да стартират просто нова порция от стари риалити програми. Разбира се, с очевидното старание да са освежени, променени. Проблемът в България с тези телевизионни продукти обаче е в количеството популярни лица, които те могат да експлоатират. Затова и виждаме как едни и същи известни личности участват в различните формати всеки сезон. Просто сменят канала. Това със сигурност е едно от основните предизвикателства пред колегите, които подготвят новия сезон на риалити форматите, и ще го видим като проблем и тази година. 2.  Мисля си, че е погрешно да говорим за “отминала” криза. Да, икономическият колапс е преодолян, но тази криза не отшумя без последствия. Случи се едно сериозно отрезвяване на потребителското съзнание и то не е временен процес, а нещо трайно, с което ще трябва да се съобразяват рекламодателите. Потребителят вече не е толкова доверчив, все по-малко смел, все по-кратко лоялен и много по-чувствителен към правилното съотношение цена-качество. И това трябва да променя цялостното поведение на рекламите. Иска ми се наистина да е вярно, че българинът е по-спокоен за настоящето си и все по-малко притеснен за бъдещето си. Засега индикация за това е постепенното събуждане на някои попритихнали доскоро сектори от икономиката. Строителството например беше в тотален ступор вече почти цяло десетилетие. Раздвижването там се отразява и на рекламния блок - като започнем през ипотечните кредити и стигнем до боите, лепилата и мазилките. 3.  Рекламите винаги следват някоя мода и се възползват от нея. После я захвърлят в кошчето и посягат към нова. Носталгията е човешка емоция, която взема превез най-вече в трудни времена. За да избягаш от неприятната действителност, си склонен да идеализираш миналото си. Ако видиш, че някой продукт носи характеристики на това минало, значи има шанс той да ти донесе повече удоволетворение. Този логичен прийом в рекламата достигна до своя пик и мисля, че ще го виждаме все по-рядко от тук нататък. Не просто защото темата с носталгията се поизчерпа, а и защото потребителите в момента са в лек емоционален подем и ако тази тенденция се задържи - носталгията ще им трябва по-малко от преди. 4.  През последните две години забелязвам значителен ръст на рекламиращите български производители. Това е добър знак, но не бива да ни успокоява. Напротив, ние, рекламистите, трябва да бъдем още по-внимателни и прецизни в работата си, защото българските производители нямат силата на чуждите компании и за тях всяка рекламна инвестиция трябва да води до бърза възвръщаемост. 5.  Смятам, че от години имаме възможност да правим реклами, които в техническо отношение не отстъпват по нищо на добрите образци от чужбина. Проблемът е, че често рекламодателите са склонни да правят драстични компромиси с качеството на рекламния си продукт. Инвестицията в излъчването на един телевизионен клип е сериозна. Но ако не се постараеш да отделиш добър бюджет и за производството на тази реклама, парите ти са хвърлени на вятъра. Потребителите вече са пределно чувствителни на тема качество - включително и на рекламите, които виждат. Не е достатъчно просто да бъдеш забелязан. Важно е и да бъдеш одобрен. 1. Нищо необичайно не очакваме да се случи. Предстои последното тримесечие на годината, обикновено то е свързано с компенсация на продажби, така че се очакват конкретни тактически и продуктови, а не имиджови кампании. 2. Планирането на една календарна година става в края на предишната, а сега влизаме в последното тримесечие, което при повечето клиенти е ясно разчетено преди повече от 8-10 месеца. Много малка е вероятността да се увеличат рекламните бюджети именно в края на годината, защото те са част от едно общо бюджетиране за годината. По-скоро може да има раздвижване в канали, които не изискват голям финансов ресурс - дигитална реклама, радио, събития, партньорства и др. 3. Това знаят само творческите агенции, ще разберем, след като започне сезонът, но моето мнение е, че темата е малко изчерпана. 4. Увеличаването на български реклами за чужди производители не е въпрос на икономически просперитет, а на творчески потенциал на рекламния бранш. Бавно и полека този творчески потенциал започна да се появява и забелязва и може да се каже, че български агенции все повече правят реклами за чужди компании или създават свои собствени кампании, а не адаптират международни. Примерите в това отношение стават все повече - например Lidl и “Теленор”. Българските производители вече от своя страна са част от един голям европейски пазар и преосмислянето на рекламните им стратегии е логично да засяга не само нашия пазар. 5. Според мен тенденциите са в мисленето, а не в начина на снимане или в технологиите. Има една шега сред продуцентите, които снимат клиповете в България, че когато рекламните агенции нямат достатъчно силна идея, започват да се фокусират върху начина на снимане - да е по-така, да е има едикаква си атмосфера, да се използват някакви ефекти. Ако една идея е добра, в България има достатъчно талантливи подизпълнители, които да извадят максимума от нея при реализацията. 6. Има специфични таргет групи, до които телевизията вече не достига така, както преди години. Аудиторията на най-младите - 14-25 години например, се влияе много повече от блогърите, отколкото от традиционните рекламни канали. В България блогърите имат все повече последователи и това е ниша, която очаквам да се развива както като подход, така и като дял от комуникацията на редица брандове.", "date": "2017.09.19", "title": "Какви ще са рекламите през новия тв сезон - прогнозите на Радослав Бимбалов и Десислава Олованова"}
{"url": "https://www.24chasa.bg/novini/article/6455212", "text": "Полицията е задържала мъж от Стражица, който е участвал в извършването на две телефонни измами в Трявна. Това съобщиха днес от ОД на МВР в Габрово. На 15 септември в полицията в Трявна е получен сигнал от 62-годишна жена, че е била ощетена с 1855 лева. Измамата станала по телефона и била извършена по сценария за \"съдействие при провеждането на полицейска акция\", информираха от ОД на МВР. Криминалистите предприели незабавни действия за разследване на престъплението и още същия ден задържали 61-годишен мъж от Стражица, у когото намерили парите на потърпевшата. В хода на работата по изясняване на престъпната му дейност е установено, че е участвал в още една измама. На 14 септември, по същия сценарий, мъжът получил от 73-годишна жена от Трявна 385 лева и златни накити на стойност около 1000 лева. Парите и бижутата са иззети. Мъжът е привлечен като обвиняем за извършено престъпление и му е наложена мярка за неотклонение \"подписка\".", "date": "2017.09.19", "title": "Задържаха мъж от Стражица, участвал в ало измами"}
{"url": "https://www.24chasa.bg/novini/article/6455219", "text": "Законът за образованието на практика не засяга децата на украинските българи, те също говорят украински, каза пред журналисти украинският посланик Микола Балтажи след среща в Народното събрание с председателя на парламента Димитър Главчев., предаде БТА. \"Нищо не се закрива, няма да се закрива, децата на украинските етнически българи ще получат възможността да продължат да развиват своята езикова идентичност\", категоричен е той. Конкретният повод за разговорите днес е посещението на българска парламентарна делегация в края на седмицата в Таврия. Нашите народни представители ще присъстват на празненствата по случай 155 години от преселването на българи там. За мен най-важно е, че няма да има никаква промяна, която да засяга българското национално малцинство, каквито притеснения има, коментира Димитър Главчев. Председателят на НС се ангажира да информира медиите за разговорите с нашите сънародници след като се върне от визитата си в Таврия. Той каза, че самият Микола Балтажи е добър пример за адаптирал се потомък на българи. Димитър Главчев е представил загрижеността на обществото ни във връзка с приетия закон за образованието в Украйна. В българската гимназия в Украйна се преподава и на български, и на украински, като до 4-ти клас обучението е на български, украинският се изучава като предмет, а след това нещата се обръщат, даде детайли Балтажи. Тук е неразбирането, манипулациите и аз неслучайно призовах българските политици да се въздържат от такава политизация, от емоции, подчерта дипломатът. Той съобщи, че украинската страна кани българския министър на образованието да обсъдят темата на място. Ние сме изцяло открити към диалог, подробно информираме изпълнителната власт в България какво се прави, добави Микола Балтажи. По думите му, приетият на 5 септември от Върховната рада нов закон за образованието се стреми да въведе европейските стандарти, не съветската и постсъветската система на образование. Той следвал и радикалната реформа в образователната сфера. Според конституцията на Украйна държавният език е украински, но се гарантира спазване езика и на националните малцинства, включително и на българското, подчерта дипломатът. Балтажи добави, че неотдавна проведените независими външни атестации на ученици в Задкарпатието, където преобладава унгарското малцинство, са показали много ниско владеене на държавния език, което пък на свой ред спъвало децата по-късно при кандидатстване в украинските университети, за работа в администрацията. Така се стигало да изолация и самоизолация на националните малцинства, което е и сред причините за гласуваната законова разпоредба, засягаща обучението на майчин език. Законът е даден и за експертиза на Съвета на Европа, която в Украйна се надяват да е положителна. Не се предвиждало и президентско вето върху него. Няма нарушение и на европейската харта за регионалните езици и езиците на националните малцинства, посочи Микола Балтажи.", "date": "2017.09.19", "title": "Микола Балтажи: Законът за образованието не засяга децата на украинските българи"}
{"url": "https://www.24chasa.bg/novini/article/6455234", "text": "Утре - 20 септември, министърът на регионалното развитие и благоустройството Николай Нанков и председателят на Управителния съвет на Агенция „Пътна инфраструктура“ инж. Дончо Атанасов ще направят инспекция на тунел „Витиня“, непосредствено преди пускането на движението по ремонтираната тръба за Варна. Това съобщиха от пресцентъра на Министерство на регионалното развитие и благоустройството. Тунел „Витиня“ е най-дългият у нас - 1195 м. В експлоатация е от 1984 г. Възстановителните дейности в тръбата за Варна стартираха на 27 юни м. г. като движението досега се извършваше двупосочно в тръбата за София.", "date": "2017.09.19", "title": "Утре пускат движението по ремонтираната тръба за Варна на \"Витиня\""}
{"url": "https://www.24chasa.bg/novini/article/6455231", "text": "Директорът на ГД \"Пожарна безопасност и защита на населението\" главен комисар Николай Николов ще предложи частни фирми да участват с летателна техника при гасенето на пожари. Тази идея ще бъде внесена за дебат в Съвета за намаляване на риска от бедствия към Министерски съвет, заяви Николов пред журналисти в Троян, предаде БТА. Според него трябва да бъде обсъден механизъм, който би довел до по-висока ефективност и до икономисване на средства при гасенето на пожарите. По думите му първият извод при големия пожар в района на Кресненското дефиле е, че трябва да се инвестират повече средства в обучение на пилоти и за хеликоптери, които да могат да се включват по-бързо в гасенето на пожари. Вторият извод, който също е свързан с леталната техника, е възможно ли е в България тази дейност да се предоставя на частна фирма, както в Европа. \"Един хеликоптер от среден клас струва 20 милиона и то не лева, а експлоатацията му на година е близо 6 милиона лева, като прибавим и обучението и подготовката на пилотите, нещата се усложняват и не е по силите в момента на нашата Главна дирекция да си позволи това. Затова нашето взаимодействие с Военно-въздушните сили е от изключителна важност\", каза още Николов. Той добави, че тази година са били засегнати 20 хиляди декара, сега са над 40 хиляди. Последните два големи горски пожари в Самоковско и Хасковско вече са ограничени и напълно ликвидирани. В Троян главен комисар Николай Николов присъства на старта на строителните дейности за повишаване на енергийната ефективност на сградата на пожарната служба. Той каза, че 22 сгради ще бъдат изцяло реновирани по оперативна програма \"Региони в растеж\" на обща стойност около 8,5 милиона лева. Със средства от бюджета ще бъдат финансирани още три сгради. В момента Главната дирекция управлява за 62 милиона лева, насочени към обучение, защитни средства и доставка на нова техника. През пролетта на следващата година се очаква да бъдат подписани договори за още 50 милиона лева.", "date": "2017.09.19", "title": "Шефът на пожарната: Предлагам частни фирми да участват с летателна техника при гасенето на пожари"}
{"url": "https://www.24chasa.bg/novini/article/6455220", "text": "Двама софиянци са осъдени по обвинение на Районната прокуратура в Търново за извършени домови кражби в старопрестолния град, съобщиха от Апелативната прокуратура. Ивайло С. е осъден на девет месеца лишаване от свобода при строг режим. На Антонио С. е наложено наказание три години пробация със пробационни мерки: задължителна регистрация по настоящ адрес, задължителни периодични срещи с пробационен служител и ограничение в свободното придвижване - забрана за напускане на жилището от 22.00ч. до 6.00ч. от денонощието за срок от три години и 320 ч. безвъзмезден труд в полза на обществото. Двамата обвиняеми са осъждани. Уговорили се да извършат кражби от жилища в гр.Велико Търново. На 30 май пристигнали в града с лек автомобил и спрели в района на улиците \"Ниш\" и \"Краков\". Огледали кооперациите, като търсели апартаменти, които външно били в добро състояние и предполагали, че обитателите са заможни. След като набелязали обекта, качили се на етажа, звънвали на звънеца и след като установили, че живущите ги няма, разбивали секретния патронник на входната врата и прониквали в жилището, за да търсят пари. Така от два апартамента на ул. “Ниш„ и на ул. “Ален Мак“ отнели пари на обща стойност 90.45 лв. Присъдата подлежи на обжалване пред ВТОС.", "date": "2017.09.19", "title": "Столични апаши, обирали жилища в Търново, се сдобиха с присъди"}
{"url": "https://www.24chasa.bg/novini/article/6455153", "text": "Процесът на продажба на активите на ЧЕЗ в България не е спрян,  той продължава. Това отговориха от централата на компанията в Прага на въпрос на в. \"24 часа\".  \"Това, което аз знам, е че тази процедура е спряна - дали временно, дали постоянно, но независимо от това какво ще реши чешката държава, определеният за купувач ще трябва да бъде проверен и от нашия регулатор.  Не бива да забравяме, че енергийната сигурност е част от нашата национална сигурност\", каза министърката.  На запитването от \"24 часа\" във вторник Роман Газдик от пресцентъра на \"ЧЕЗ Груп\" съобщи, че се оценяват офертите и се водят разговори с фирмите, които са подали обвързващи предложения. В петък пък вестникът помоли ЧЕЗ-Прага да потвърди, или да отрече информацията, че офертите на петте фирми, които наддават за активите на компанията в България, са между 120 и 250 млн. евро, и че най-високата оферта е на ТЕЦ \"Бобов дол\", която се свързва с Христо Ковачки.  Във вторник напомнихме, че сме задали тази въпроси. От компанията ни заявиха, че няма да коментират по-нататък процеса. ", "date": "2017.09.19", "title": "ЧЕЗ-Прага: Продажбата на активите в България не е спряна. Оценяваме офертите"}
{"url": "https://www.24chasa.bg/novini/article/6455288", "text": "ДПС осъжда разрушаването на еврейските надгробни плочи. Това заяви в декларация от парламентарната трибуна лидерът на ДПС Мустафа Карадайъ. \"На 15-и септември, една от най-важните дати в националния ни календар, в медиите се появи информация за разрушени надгробни плочи в еврейското гробище в София. На фона на вълненията свързани с първия учебен ден, отдавна превърнал се в обединяващ нацията празник. Ден, в който осмисляме знанието и науката, като ценности фундаментални за развитието и просперитета на нацията. Когато обръщаме поглед към бъдещето. Тази новина ни приземи в реалността. Не просто ни напомни, че обществото е разединено. Каточели показа жестоката истина, че демокрацията Е в опасност. Този вандалски акт, потъпкващ човешки принципи, за съжаление не е изолиран случай и премълчаването на тези факти няма как да промени истината\", заяви Карадайъ. Той напомни случая, в който Братската могила бе изрисувана с пречупени кръстове. По думите му ДПС остро осъждат тези прояви И призова за обща позиция на Народното събрание по въпроса. Карадайъ обяви, че именно участието на националистите в управлението толерира агресията и този вид прояви. \" На този фон ще припомня възгласите България да покаже на Европа, че участието на националисти не било никак лошо. Нещо повече. То дори било нормално и полезно за една държава, защо не и за останалите европейски държави\", критикува шефът на ДПС. \"Призоваваме всички национално отговорни партии да преосмислят участието на националистите в управлението на страната и категорично да го осъдят, и да се разграничат\", заяви Карадайъ. По думите му това е дескруктивен модел, създаден в отговор на най-чудовищната част от историята на човечеството. Според него трябва ясно да се разчете частта от речта на председателя на Европейската комисия Жан-Клод Юнкер, предлагаща да се спре еврофинансирането на евроскептични, екстремистки и националистически партии. Той цитира и стихотворението на Мартин Нимьолер -\" Когато нацистите дойдоха за мен\".", "date": "2017.09.19", "title": "Карадайъ: ДПС осъжда разрушаването на еврейските надгробни плочи"}
{"url": "https://www.24chasa.bg/novini/article/6454783", "text": " Новият вътрешен правилник за работата на турския Меджлис предвижда въвеждането на огромни парични глоби за депутатите, информира електронното издание на вестник „Джумхуриет”, предаде \"Фокус\". Прилагането му ще започне на 1 октомври с откриването на новата парламентарна година. Обръщането на внимание под формата на „забележка” и „порицание” вече ще струва 5 751 турски лири (около 2 700 лева). За „временното отстраняване от пленарна зала” – тарифата скача на 11 502 турски лири (5 500 лева). Това означава при едно порицание и едно отстраняване от пленарна зала – цялата месечна заплата на турски депутат, която е около 17 000 турски лири(около 8 200 лева). Тарифите са уточнени, но все още не е ясно как точно те ще бъдат плащани. Основната опозиционна Народнорепубликанска партия (НРП) вече сезира Конституционния съд за анулиране на „скандалните” според нея поправки, посочва още „Джумхуриет”.", "date": "2017.09.19", "title": "Турция въвежда жестоки глоби за „непослушни” опозиционни депутати"}
{"url": "https://www.24chasa.bg/novini/article/6454832", "text": "Пенсионирана учителка се самоубила тази нощ, като скочила от 6-ия етаж на блок 10 във врачанския ж.к. \"Дъбника\". По всяка вероятност решението за фаталния полет е взето в ранните часове на днешния ден, коментираха съседи. 64-годишната Искра Г. не била забелязана от никого от блока до сутринта. Едва тогава разбудилите се съседи видели размазаното тяло на възрастната жена и сигнализирали на тел. 112. Полицаи са отцепили района около блока, а криминалистите разследват случая.От часове обаче се чака катафалка и съдебен лекар, които да вдигнат трупа на самоубийцата, за да го транспортират към моргата. ", "date": "2017.09.19", "title": "Със скок от 6-ия етаж се самоуби пенсионирана учителка във Враца"}
{"url": "https://www.24chasa.bg/novini/article/6454806", "text": " Министър-председателят Бойко Борисов се срещна с генералния прокурор на Руската федерация Юрий Чайка, който е на посещение в страната ни. Това съобщиха от прокуратурата. На срещата присъстваха и главният прокурор Сотир Цацаров и Н.Пр. Анатолий Макаров, извънреден и пълномощен посланик на Руската федерация. По време на разговора в Министерския съвет двамата обсъдиха актуални теми по линия на сигурността и борбата с тероризма. Премиерът Борисов отбеляза, че имаме интерес руски туристи да посещават България и благодари на службите на двете страни, че са осигурили спокоен сезон за тях. Министър-председателят Борисов обърна внимание на търговско-икономическите отношения между България и Русия, като изтъкна, че ще е от взаимна полза тяхното развитие да продължи.", "date": "2017.09.19", "title": "Борисов се срещна с руския генерален прокурор Юрий Чайка (Снимки)"}
{"url": "https://www.24chasa.bg/novini/article/6454845", "text": "Шестима души са задържани нанасяне на побой на 29-годишен мъж. Това съобщиха от ОДМВР - Кърджали. Шестимата са задържани в РУ - Кърджали след инцидент тази нощ около 1.00 часа на бул. “Христо Ботев“ в Кърджали. Групата, която се състои от петима мъже и една жена, участвала в принудително спиране на лек автомобил „Фолксваген“ и нанасяне на побой на 29-годишния водач, на когото била оказана медицинска помощ. При скандала били счупени и стъкла на колата, с която се придвижвал потърпевшият. След подадения сигнал за инцидента незабавно е било организирано издирване на участниците в произшествието и те са установени от полицаи на РУ - Кърджали. По случая е образувано досъдебно производство. Изясняват се конкретните действия на замесените в престъплението и причината за свадата.", "date": "2017.09.19", "title": "Задържаха шестима, пребили 29-годишен в Кърджали"}
{"url": "https://www.24chasa.bg/novini/article/6454763", "text": "България е най-надеждната граница на ЕС. Това каза председателят на Комисията по вътрешна сигурност и обществен ред, председател на ПГ на ГЕРБ и зам.-председател на партията Цветан Цветанов, който участва в обсъждане на приоритетите на страната ни за предстоящото европредседателство, предава „Фокус“. „За мен по-важно е, че това председателство дава сериозен шанс за България. Водещото мероприятие за вътрешната комисия ще бъде през март месец. В Брюксел ще има обсъждане на вариантите за взимане на решение за начина, по който да се осъществява политически борд и националните парламентите да имат своите представители, за да има гаранция, че това което се извършва от Европол ще е в защита на гражданите. Дава се голяма значение, както на всички информационни системи, но и разследванията. България има представители в Хага и страната ни има много досиета, по които работи и се справя много добре“, коментира Цветанов. По думите му трябва да се търси допълнителната подкрепа за всички приоритети по темата вътрешна сигурност и правосъдие. „Увеличеното присъствие на Фронтекс в България е възможност да си защитаваме позицията. Ние сме може би най-надеждната граница на ЕС. Парламентът ще направи всичко възможно от гледна точка на законодателството, което трябва да се приема. Ще внесем или тази, или другата седмица на първо четене Закона за мерките срещу прането на пари“, добави Цветанов. Той посочи, че неслучайно Германия от 2007 г. винаги има съветник в МВР. \"Сигурността на страната ни се гарантира по възможно най-добрия начин. ЕС предприе много адекватни действия. Когато е правен дъблинският регламент, тогава не е имало такива потенциални заплахи за ЕС. Втората вълна, която се създаде, ЕС започна да преговаря с Турция. Много е динамична комуникацията между Либия и ЕС, Тунис и ЕС, Египет и ЕС. В Египет са много повече бежанците. Сигурността на страната ни се гарантира по възможно най- добрия начин. Затова ЕС и по-специално Германия ще заделят и повече средства“, коментира Цветанов. По думите му за страната ни е важно, че в момента България има по-добър резултат от предишните години. „От 1990 г. статистиката до 2007-2009 г. показва, че не повече от 800 - 1000 човека са влизали нелегално през българо-турската граница. Искам да благодаря на колегите от БСП, защото са съществен фактор, имат сериозно присъствие в ПЕС. Трябва да имаме единна позиция на всички евродепутати, които могат да отстояват както националния, така и европейския интерес“, каза още Цветан Цветанов.", "date": "2017.09.19", "title": "Цветанов: България е най-надеждната граница на ЕС (Обновена)"}
{"url": "https://www.24chasa.bg/novini/article/6454884", "text": "Разбитата в събота на магистрала \"Тракия\" и в София наркобанда е убила свой член през февруари, за да не изтече информация от него, съобщи шефът на спецпрокуратурата Иван Гешев.  Той уточни, че таксиметровият шофьор Борислав е бил ликвидиран през февруари от своите другари. Мъжът беше подсъдим в спецсъда по дело за трафик на 14,5 тона хашиш, вкарани с кораб и открити в село Мировяне.  След разбиването на групата тя се оформила на ново с някои нови членове. Лидерът на новата банда бил подозиран и за участие в първата, но не се събрали достатъчно доказателства. Той се притеснил, че Борислав ще го издаде и затова поръчал убийството му.  При задържането на групата са открити над 3,5 тона контрабандни цигари на пристанище \"Варна-Запад\". Смята се, че нелегалният внос на тютюневите изделия е била новата дейност на бандата. Тя се е занимавала и с побой, включително и на други свои членове. Общо задържаните са петима. ", "date": "2017.09.19", "title": "Разбитата в събота банда убилa свой член през февруари"}
{"url": "https://www.24chasa.bg/novini/article/6454896", "text": "Румънски прокурори и полицаи провеждат днес акция срещу престъпна група, заподозряна в разпространение на фалшива американска валута, предаде агенция Аджерпрес. Членовете на престъпната група са заподозрени, че в периода октомври-ноември 2016 г. са се сдобили от чужбина с фалшиви американски долари, които са обменили в бюра в окръзите Марамуреш, Сату Маре и Клуж. Според прокурорите членовете на групата са успели да \"обменят\" 12 300 долара в банкноти от по 100 долара, предаде БТА. Румънските власти подозират, че групата е пласирала фалшиви долари и в селища в съседна Унгария. След обиските за разпит ще бъдат задържани петима души, съобщи териториалното бюро на Дирекцията за разследване на престъпленията на организираната престъпност и тероризма в окръг Марамуреш (Северна Румъния).", "date": "2017.09.19", "title": "Румънски власти провеждат операция срещу  група, заподозряна в пласиране на долари"}
{"url": "https://www.24chasa.bg/novini/article/6454912", "text": "Иван Ценков Турчина е бил задържан вчера след извършения грабеж с множество незаконни оръжия.  . Бандитите били задържани малко след обира на чужденеца, съобщи директорът на Главна дирекция \"Национална полиция\" главен комисар Христо Терзийски. Той обясни, че при задържането са открити оръжия, сред които боен пистолет, автомат калашников със заличени номера и електрошок. Турчина е сред най-оборотните грабители в София. Това е четвъртото му задържане за тази година. Той вече беше арестуван за три обира в 1 ден през февруари. След като го освободиха, Ценков не се порадва на свободата си и час, тъй като последва арест за обир в Елин Пелин. Пуснаха го през август и скоро след това бе задържан за нов обир в столичния квартал \"Младост\".", "date": "2017.09.19", "title": "След грабежа вчера Турчина хванат с много незаконни оръжия"}
{"url": "https://www.24chasa.bg/novini/article/6454936", "text": "Германски и шведски учени идентифицираха нов вид дълговрати морски влечуги от ранния юрски период, съобщи ЮПИ, цитиран от БТА.  Костите от влечугото, живяло преди 190 милиона години, били открити през 90-те години на миналия век, но едва сега са идентифицирани. Видът е близък до плиозавридите - група от хищни плезиозаври, които са се срещали в океаните през юрския период. \"Плезиозаврите са сред доминиращите морски хищници през епохата на динозаврите - заяви Свен Закс от Природонаучния музей в Билефелд, Германия. - Някои плезиозаври, като прословутия лиоплевродон, са имали колосални размери - достигали са дължина 15 метра. Напомняли са днешните бели акули и китове убийци в океаните.\" Закс и колегите му кръстили новия вид Arminisaurus schuberti. В сравнение със своите \"роднини\" Arminisaurus schuberti е с малки размери - достига дължина 3-4 метра. Много от откритите кости са натрошени, но немалка част от тях, включително черепът, прешлени и кости на крайниците, са непокътнати и това позволило идентифицирането на Arminisaurus schuberti като нов вид. \"Находката е значима, защото датира от ранния юрски период, откогато разполагаме със съвсем малко фосили от плезиозаври\", отбеляза експертът по гръбначна палеонтология Бенджамин Кеар от университета в Упсала, Швеция.", "date": "2017.09.19", "title": "Учени откриха нов вид морски влечуги,  живели преди 190 милиона години"}
{"url": "https://www.24chasa.bg/novini/article/6454941", "text": "Настоящият сезон на ураганите показва колко бурен и разнообразен може да бъде жизненият им цикъл, предаде Асошиейтед прес, цитирана от БТА. Повечето бури се проследяват с дни. Други обаче изглеждат сякаш са изникнали от нищото. Не липсват и такива, които просто се \"мотаят наоколо\". Ураганът Хосе вече премина двуседмичната граница, криволичейки край Източното крайбрежие на САЩ. Лий, обявена за тропическа буря миналата събота, се \"мотае наоколо\" като тропическа депресия. Харви се формира, стихна и се възроди отново като голям ураган, изсипвайки рекордно количество валежи над Южен Тексас миналия месец. Ураганът Катя се появи ненадейно в Мексиканския залив, преди да удари крайбрежието на Мексико. Метеоролозите са наблюдавали с дни \"похода\" на Харви, Ирма, Хосе, Лий и Мария, започнал край западното крайбрежие на Африка, преди да им дадат имена. Около четири от пет от т.нар. големи урагани - с ветрове с приблизителна скорост 180 километра в час, започват жизнения си път по сходен начин - като нестабилни вълни край африканското крайбрежие. Не всички от тези вълни обаче оцеляват в пътешествието на запад. За да \"заякнат\", са необходими благоприятни ветрове, топла вода и влажен въздух. Някои от тях придобиват сила незабавно. Други набират мощ в Карибите или Мексиканския залив, обяснява Фил Клоцбах, специалист по урагани от университета на щата Колорадо. Останалите бури обикновено се формират в топлите и нестабилни води на Мексиканския залив, често в началото или в края на ураганния сезон. По време на пика на сезона на ураганите - от средата на август до средата на октомври, Африка е главният генератор на бури. Дори по-рядко срещаните бури - тези, които се формират в Мексиканския залив, не са изненада за метеоролозите, които наблюдават струпването на облачни формации в дните, преди бедствията да се сдобият с имена. Когато вече назована буря се формира, \"от нея няма отърваване\" и \"продължава, докато не стихне\", казва Клоцбах. Факторите, способни да \"убият\" ураган, са ветрове на голяма височина, сух въздух, студена вода и суша. Най-сериозният проблем за бедствията са ветровете на височина около три километра, които са в състояние да \"обезглавят\" урагана. Подобно нещо \"преживя\" бурята Лий. Топлата вода с температура 26 градуса Целзий или по-висока е гориво за ураганите. За сметка на това студената вода ги \"убива\", лишавайки ги от газове. Когато премине над суша, бурята изчерпва горивото си и може да изчезне. Това се случи с Харви и Ирма. Бурите, назовани с имена, продължават средно шест дни, но има и изключения. През 1899 подобна природна стихия е \"върлувала\" 28 дни. Ураганът Джинджър през 1971 г. продължи 27 дни, а ураганът Надин преди пет години - 22 дни.", "date": "2017.09.19", "title": "Учени обясняват жизнения цикъл на бурите и ураганите"}
{"url": "https://www.24chasa.bg/novini/article/6454961", "text": "На церемония в Министерски съвет премиерът Бойко Борисов, министърът на земеделието, храните и горите Румен Порожанов и изпълнителният директор на Държавен фонд „Земеделие” Живко Живков връчиха първите сключени договори по подмярка 7.2 „Инвестиции в създаването, подобряването или разширяването на всички видове малка по мащаби инфраструктура“ от Програмата за развитие на селските райони (ПРСР) 2014-2020 г. Кметовете на 15 общини получиха подписани договори с общ размер на одобрената субсидия от над 43 млн. лева. Това съобщиха от пресцентъра на Министерски съвет. „Имам една молба към вас – да си направите чисти, публични, ясни обществените поръчки. Целият контрол е при вас – бъдете много внимателни, за да няма после разследвания по телевизиите и вестниците“, обърна се към кметовете премиерът Бойко Борисов. И добави: „Всичко отива директно при хората – това са читалища, училища, детски градини, водоснабдяване, пътища. Тук сте кметове от всички партии и колкото сте по-бързи и ефективни, толкова работата Ви ще бъде по-видима“.  Министър Порожанов припомни, че първия прием по подмярка 7.2 беше с бюджет от 341 млн. евро. Заради правилото да се одобряват всички договори с равни точки вероятно сумата ще нарасне до 380-390 млн. евро. Очакванията са подписването да бъде финализирано в рамките на 2-3 месеца. След това с активна комуникация с Националното сдружение на общините в Република България ще бъде отворен втори прием за целия остатъчен бюджет по подмярката. На церемонията в Министерски съвет договори получиха кметовете на общините Кнежа, Златарица, Вълчедръм, Средец, Вършец, Павликени, Долна баня, Хисаря, Дряново, Балчик, Велики Преслав, Угърчин, Лясковец, Белица и Нови пазар. По подмярка 7.2 до момента са одобрени 63 проекта на стойност близо 80 млн. лева. От тях: o За пътища по 9 проекта се осигуряват над 45 млн. лева. o За улици по 9 проекта - над 15 млн. лева. o За училища – 3 проекта за над 3,5 млн. лева o За детски градини – 3 проекта за близо 3 млн. лева o За културни дейности – 39 проекта за над 12,650 млн. лева. Премиерът не пропусна на поздрави кметовете и във социалните мрежи. \"Днес бяха връчени първите 15 публични договора на кметове на общините по Програмата за развитие на селските райони 2014-2020 година. Договорите са на стойност над 43 млн. лв. Благодарение на политиката на ЕС много от малките български общини имат възможност да реализират проекти, важни за икономическото, социалното и екологичното развитие на териториите. Колкото по-бързи и ефективни са кметовете при подаването на договорите, толкова по-бързо тези пари ще стигнат до хората и работата ще бъде видима. Пожелавам им успех и късмет\", написа Борисов в личния си профил във Фейсбук. ", "date": "2017.09.19", "title": "Договори за 43 млн. лв. за рехабилитация\nполучиха кметовете на 15 общини"}
{"url": "https://www.24chasa.bg/novini/article/6454937", "text": "След редицата летни пожари по адриатическото крайбрежие на Хърватия през последните дни в страната бяха надминати рекордите за количество валежи, а за днес е издаден червен код за района на градовете Госпич, Риека и Сплит, предаде Танюг, цитиран от БТА. По данни на метеорологичните служби в градовете Пазин, Карловац, Пореч и Госпич през последните дни са измерени най-големите количества валежи от началото на измерванията през 1872 г. Рекорди в количествата на валежите за месец септември са отбелязани и в района на Задар и на остров Раб. Днес и утре се очакват нови проливни дъждове, а в Госпич и Огулин, които през уикенда бяха наводнени, метеоролозите прогнозират над 40 милиметра дъжд на квадратен метър.", "date": "2017.09.19", "title": "Обявиха червен код за опасност от поройни дъждове в Хърватия"}
{"url": "https://www.24chasa.bg/novini/article/6454989", "text": "Жена на 54 години от Шумен е станала жертва на телефонна измама, съобщиха от пресцентъра на полицията в областния град. Шуменката била въвлечена в заблуда вчера по обяд. На домашния й телефон се обадил мъж, който се представил за полицай и я помолил да окаже съдействие за залавяне на телефонни измамници. С идеята, че помага на полицията при провеждане на спецоперация, жената дала на непознати 2680 лева, 350 евро, 100 долара и около 100 грама златни накити.", "date": "2017.09.19", "title": "54-годишна от Шумен даде над 2500 лева и злато на ало измамници"}
{"url": "https://www.24chasa.bg/novini/article/6454968", "text": "Защитниците на парк \"Бедечка\" в Стара Загора се вдигнаха отново на протест, някои от тях прекараха нощта срещу вторник в петнайсетината палатки, които бяха опънати на площада пред общината. Този път тяхното притеснение е, че въпреки думата на местния референдум от юни спорната територия да стане парк, общината готви промени в общия устройствен план на района, според които в най-южната част все пак ще останат парцели за застрояване. Тук се очаква да бъде построен и магазин на голяма търговска верига. Общинският съвет трябва да разгледа предлаганите промени на 28 този месец. Местният референдум, проведен на 18 юни т.г., няма законна сила, тъй като в него участваха едва 15,42 процента от избирателите. 85 на сто от тях обаче поискаха територията от близо 400 декара да бъде запазена като парк, вместо тук да се строи нов квартал. Местната власт обяви, че ще се съобрази с това мнение, като потърси начин да компенсира собствениците на земя и техните наследници, които са около 600. Допитването струваше на общинската хазна 141 238 лева. Сега, според проектантите, изготвили промените в плана, било възможно за известна част от терена все пак да остане в сила общият устройствен план от 2012 г., който разрешава нови строителство на това място. Тази вечер от 18 часа на протест на същото място пред общината излизат собственици на земя в района, който трябва да стане парк. Те пък настояват да се спази конституцията, според която частната собственост е равноправна с всяка друга. Става въпрос за 230 парцела, върху които много от хората искат да строят жилища. Част от тези хора не приемат компенсации. Веднага след референдума кметът на Стара Загора Живко Тодоров съобщи, че се е споразумял с премиера Бойко Борисов общината да получи досегашни военни терени, с които да обезвъзмезди собствениците на имоти край река Бедечка. Друга възможност е имотите да бъдат отчуждени и след това - платени, като срокът за плащането по закон е цели 15 години. В четвъртък, 28 септември, за общинските съветници отново се очертава тежка сесия, на която трябва да решат дали да защитят частния или обществения интерес, коментират в града.               ", "date": "2017.09.19", "title": "Защитниците на парк \"Бедечка\" пак на протест, вдигнаха палатков лагер"}
{"url": "https://www.24chasa.bg/novini/article/6454974", "text": "Гръцката полиция е заловила 31 членове на банда джебчии, действала в атинското метро и електрическата железница, свързваща столицата с предградията, съобщава в. \"Катимерини\", цитиран от БТА. Властите работят по 764 кражби на портфейли и мобилни телефони. Повечето от преджобените са туристи, пътували от и към международното летище \"Елефтериос Венизелос\". Бандата се е ръководела от албанец и албанка, на 32 и 35 години. Те са заловени миналия месец, а срещу тях са повдигнати обвинения за участие в обири на пътници в метрото и електрическата железница в Атина. Според полицията джебчиите се подвизавали предимно в района на няколко метростанции, в това число и на тези около площадите Синтагма и Омония в централната част на Атина, пише още изданието.", "date": "2017.09.19", "title": "Заловиха над 30 джебчии, обирали пътници в метрото в Атина"}
{"url": "https://www.24chasa.bg/novini/article/6455004", "text": "Негово Светейшество Неофит, Патриарх Български и митрополит Софийски, прие генералния прокурор на Руската федерация Юрий Чайка, съобщиха от пресцентъра на прокуратурата.  На срещата присъстваха и архимандрит Филип, настоятел на Патриаршеското представителство в София, представител на Московската патриаршия и на цяла Русия към Българския патриарх, главният прокурор Сотир Цацаров, заместникът му Ася Петрова и Н.Пр. Анатолий Макаров. „Вярата и православието са изключително важен спояващ елемент между хората в обществото и православните народи“, подчерта руският генерален прокурор. Българският патриарх подари на руския си гост книгата „Летопис на Българската православна църква“ и диск с песнопения в изпълнение на самия Патриарх.", "date": "2017.09.19", "title": "Българският патриарх Неофит прие генералния прокурор на Русия Юрий Чайка"}
{"url": "https://www.24chasa.bg/novini/article/6455003", "text": "Агенция „Пътна инфраструктура“ сезира Държавна агенция „Национална сигурност“ и останалите компетентни институции за разпространените снощи от нейно име фалшива информация и документи, съобщават оттам. Веднага след разпространяване на невярната информация е извършена проверка на информационните системи на АПИ и е установено, че е-mail-а не е изпратен от електронна поща на агенцията и информационните системи не са били обект на хакерска атака. Електронното съобщение е изпратено от интернет платформа, имитираща името на АПИ.  В понеделник в някои медии бе получена информация от името на АПИ за избран изпълнител за изграждането на толсистемата. \"24 часа\" запита пътната агенция дали това е така и оттам отрекоха да са изплащали такова съобщение, след което официално опровергаха. Работата на тръжната комисия за избор на изпълнител в обществената поръчка за проектиране, изграждане и въвеждане на електронна система за събиране на таксите за ползване на републиканската пътна мрежа продължава.", "date": "2017.09.19", "title": "Пътната агенция сезира ДАНС за фалшивата информация и документи за толсистемата"}
{"url": "https://www.24chasa.bg/novini/article/6455016", "text": "Атанас Спасов е човекът, убил таксиметровия шофьор Борислав Петков рез февруари в София. Поръчката идвала от Стефан Георгиев. Петков и Спасов бяха подсъдими заедно за трафик на 14,5 тона хашиш , открити в село Мировяне през 2012 г. Имало подозрения, че и Стефан учствал в бандата, но нямяло достатъчно доказателства и прекратили делото срещу него.  Той станал лидер на новата група, в която имало членове и от старата. Страхувал се, че Борислав ще го издаде и поръчал убийството му. При задържането на групата са открити над 3,5 тона контрабандни цигари на пристанище \"Варна-Запад\". Смята се, че нелегалният внос на тютюневите изделия е била новата дейност на бандата. Тя се е занимавала и с побой, включително и на други свои членове. Общо задържаните са петима.", "date": "2017.09.19", "title": "Атанас Спасов убил таксиметровия шофьор, поръчката била от Стефан Георгиев"}
{"url": "https://www.24chasa.bg/novini/article/6455027", "text": "В Постоянното представителство на България към ЕС в Брюксел днес бе представена кандидатурата на София за домакинство на Европейската агенция по лекарствата. С оттеглянето на Великобритания, агенцията трябва да напусне досегашното си седалище в Лондон. Общо 19 градове в ЕС кандидатстват за домакинството на институцията, предаде БТА. Надявам се процесът да бъде обективен и прозрачен, добави зам.-министърът на здравеопазването Мирослав Ненков. По думите на зам.-министъра сред предимствата на българската кандидатура са ниските цени у нас, възможността агенцията да получи чисто нова сграда, съобразена изцяло с нейните нужди. Ненков отбеляза, че България разполага с изключително удобно географско положение, а София е постоянно свързана със света с многобройни полети. Все още в България няма европейска агенция, отбеляза зам.-министърът. В отговор на въпроси на журналисти той уточни, че новата сграда може да бъде построена в София тех парк. Попитан по повод писмо от служителите на агенцията с настояване за запазване на правата им, включително на онези с еднополови бракове, Ненков отбеляза, че всяка година в София има гей парад. Тези хора не са дискриминирани у нас, българите са открити, живеят на кръстопът и са виждали какво ли не, допълни Ненков. Той уточни, че българската кампания за домакинство на агенцията струва под 50 хиляди евро. На представянето на кандидатурата на София присъстваха дипломати от държавите в ЕС, както и служители на европейските институции.", "date": "2017.09.19", "title": "България представи кандидатурата си за домакин на Европейската агенция по лекарствата в Брюксел"}
{"url": "https://www.24chasa.bg/novini/article/6455030", "text": "Европа започва да действа все по-адекватно по отношение на мигрантите. Това каза пред журналисти министърът на вътрешните работи Валентин Радев за приоритетите на страната ни за предстоящото европредседателство, предаде „Фокус“. „На първо място е сигурността на българските граждани, след това миграцията. Колегите от неправителствените организации изнесоха статистика и дори казаха, че в Европа при проучвания, които са правили, тероризмът е на първо място, а след това миграцията. Все едно, миграцията е голям проблем в Европа, както и тероризмът“, коментира Радев. По думите му всичко това е свързано със сигурността на европейските граждани. „Влизаме във фокуса с нашето председателство и всички очакват от България, която се справя много добре с миграцията, да подпомогне и придвижи всички онези неща, които са направени досега тройката Естония, след това ние и след това Австрия през периода, в който ще заеме председателското място. С техническите средства ще се справим“, добави той. Според него, ако се говори за самото председателство, за което даже по време на обсъждането е чул, че повече от добре страната ни ще се справи, министър Радев заяви, че той не е чак такъв оптимист. „Колкото повече навлизаме в материята с екипа ми, виждаме колко са сложни процесите, колко трудно се договаря между отделните страни, особено когато си председател. Затова започваме отсега и от ЕС тези, които ни помагат ни съветват да бъдем максимално неутрални. Трудно се постига. Аз винаги искам да поставя моите си интереси, на МВР, след това на държавата и там някъде после да видя общите. Но все повече започваме и ние да се обучаваме за това. Един колега използва думата интегритет и повече ЕС, но аз не съм напълно съгласен с това“, допълни Радев. Той уточни, че такова е усещането на него и колегите му. „В Брюксел очакват да успяваме да направим така, че всички мнения от всички 28 да придвижат процесите напред. Съгласен съм с това, че Европа трудно реагира, отначало дори неадекватно, но все повече това се случва в обратната посока. Забелязвам, че Европа си е взела бележки. Това са големите демокрации. Те работят така – малко по-бавно, по-тромаво си вземат решенията, но вървим в правилната посока. Дори започваме да си мислим какво правим с местата, откъдето идват мигрантите. Това са нови неща, които виждам в Европа и тя започва да действа все по-адекватно. Аз съм оптимист в тази посока“, каза още министърът на вътрешните работи.", "date": "2017.09.19", "title": "МВР: Европа започва да действа все по-адекватно по отношение на мигрантите"}
{"url": "https://www.24chasa.bg/novini/article/6455040", "text": "3 години условно получи Иванка Ройдова от Пловдиския окръжен съд, който я призна за виновна за поръчителство на 6 убийства на роднини. Според събраните доказателства 67-годишната жена от село Браниполе се е свързала с агент под от ДАНС под прикритие и му е възложила да отвлече брат й Стойчо и да го инжектира с инсулин, за да изглежда смъртта му естествена.  Ройдова поискала и да бъдат ликвидирани синът на Стойчо - Георги, дъщеря му Гергана, съпругът и Мариан и техните 2 деца на 8 и 15 години. Причината Ройдова да поръча кървавата баня била наследството на починалия й баща Георги Ройдов в САЩ, което възлизало на 3-4 милиона долара.  Преди произнасяне на присъдата Ройдова коментира пред журналисти, че обвиненията са чудовищни. По думите й тя никога не би посегнала върху брат си и близките му, тъй като не е наследница на имането на покойния си баща. Всичките му имоти и авоари били в ръцете на неговата болногледачка Недялка Бързакова, която му станала попечител. Версията на Ройдова е, че се е свързала с агента от ДАНС, тъй като го мислела за адвокат, който може да помогне за връщане на милионите на починалия милионер емигрант. Мишените на Ройдова най-вероятно ще обжалват наказанието, тъй като настояват то да е ефективно. От своя страна, Ройдова също ще обжалва, тъй като твърди, че е невинна. Ударът срещу нея идвал от Недялка Бързакова. ", "date": "2017.09.19", "title": "3 години условно за Ройдова, поръчала 6 убийства"}
{"url": "https://www.24chasa.bg/novini/article/6455065", "text": "ЕС и НАТО ще обединят усилията си в противодействието на престъпленията в интернет. Това се посочва в документи, представени днес от Европейската комисия по повод предстоящото обособяване на Европейска агенция за мрежова и информационна сигурност. Комисията отчита, че миналата година на ден в ЕС е имало по 4000 кибернападения с искания за откуп, като засегнатите са 80 на сто от европейските дружества. От 2015 г. насам тези случаи са се увеличили три пъти, а икономическите щети от 2013 г. насам са нараснали пет пъти. Уточнява се, че в някои държави от ЕС половината установени престъпления са били извършени в интернет. Допълва се, че все по-често средства за електронно въздействие биват използвани от държави в стремежа им да постигнат геополитическите си цели. Според данните на ЕК през 2013 г. престъпниците в ЕС са спечелили 1.44 милиарда евро, като един милиард е бил придобит от измами при пазаруване онлайн. ЕК настоява наказанията, предвидени за престъпления в интернет, да бъдат уеднаквени в ЕС, като обхванат въпроса с виртуалните валути, измамите с банкови карти, както и темата за използването на криптирани данни при разследване. Предлага се допълване на списъка с престъпления онлайн, както и въвеждане на минимум при най-тежките присъди за онлайн престъпления (2-5 години лишаване от свобода). Комисията предлага в държавите от ЕС да бъдат разкрити центрове за анализ на престъпленията в интернет, а събраната информация да бъде обменяна чрез новата европейска агенция. Предвижда се да бъде създадена служба за бързо реагиране в случаи, когато електронните системи на държава от ЕС бъдат поразени. Предлага се въвеждането на етикети за сигурен произход на електронни устройства, също както вече съществуващите обозначения на храните. ЕК предлага Европейската агенция за мрежова и информационна сигурност да разполага първоначално с 84 служители и бюджет от 11 милиона евро. След четири години агенцията следва да се разгърне до 125 служители, а бюджетът да достигне 23 милиона евро.", "date": "2017.09.19", "title": "ЕС и НАТО обединяват усилията си за борба с престъпленията в интернет"}
{"url": "https://www.24chasa.bg/novini/article/6455056", "text": "След внесен в съда обвинителен акт от Районна прокуратура – Велико Търново двама братя, извършили кражба на вещи от жилище, са осъдени на по една година лишаване от свобода при строг режим, съобщиха от Апелативната прокуратура.  Георги Т. и Илиян Т. са признати за виновни за това, че на 22 февруари т.г. в с. Водолей, общ. Велико Търново, в съучастие отнели 2 чифта маратонки, мъжки обувки, кайма от свинско месо с тегло 3,140 грама, свинско каре с тегло 1,683 грама и три килограма пилешки бедра, всички вещи на обща стойност 150 лева, от къща. Двамата братя са осъждани многократно. Пристигнали в с. Ресен в началото на февруари 2017 г. и започнали работа в бившия стопански двор, където и живеели. На 21 февруари отишли с каруцата си в с. Водолей, за да търсят познат, но не го намерили. След полунощ решили да влязат в съседна къща, за да крадат. През незаключената врата, единият брат влязъл в имота, а другият останал пред къщата с каруцата. Докато всички спели, Илиян Т. се промъкнал в кухнята и от хладилника взел храната, а от съседно помещение - няколко чифта обувки, оставени до вратата. Присъдата подлежи на обжалване пред Окръжен съд В. Търново.", "date": "2017.09.19", "title": "Двама братя ще лежат година в затвора \nза поредна кражба на маратонки и месо"}
{"url": "https://www.24chasa.bg/novini/article/6455082", "text": "НАП посреща ръководителите на данъчните администрации на страните от ЕС днес. Основната тема на висшия форум e „Визия за развитие на контролни дейности и борбата с данъчните измами“, разглеждана в контекста на непрекъснато развиващите се информационни технологии и предизвикателствата, които поставят пред европейските данъчни администрации. Това съобщиха от пресцентъра на НАП.  Събитието беше открито от изпълнителния директор на НАП г-жа Галя Димитрова. Според изпълнителния директор на Агенцията промените в икономиката и социалното развитие на държавите в Европа водят до нуждата от трансформации в приходните администрации. Според г-жа Димитрова европейските приходни институции могат да подобрят моделите си на работа, за да се противодейства на данъчните измами. „Нашата основна цел е да стимулираме доброволното изпълнение на задълженията и най-вече да създаваме нагласа на мислене за партньорство между приходните администрации и задължените лица“, подчерта г-жа Димитрова. Министърът на финансите на България г-н Владислав Горанов поздрави гостите на срещата и подчерта важността на събитието. По думите му само при наличието на ясна визия за борба с данъчните измами, при засилена координация и тясно административно сътрудничество между държавите-членки, могат да бъдат постигнати резултати, които да отговорят на очакванията на европейските граждани и бизнеса за икономически растеж и развитие, устойчиви публични финанси, по-благоприятна среда за развитие на бизнес и инвестиции в Европейския съюз. В събитието, освен на ръководителите на данъчните администрации на страните-членки, участие взеха и представители на Европейската комисия, Световната банка, Организацията за икономическо развитие и сътрудничество, Центърът за финансово развитие, Вътрешноевропейската организация на данъчните администрации и др.", "date": "2017.09.19", "title": "НАП посреща ръководителите на данъчните администрации на страните от ЕС"}
{"url": "https://www.24chasa.bg/novini/article/6455102", "text": "Вяра Анкова се присъединява към екипа на \"Нова Броудкастинг груп\" като генерален директор на дирекция „Информация“ и член на мениджърския съвет на медийната компания, съобщиха от Нова тв. Бившата генерална директорка на БНТ, чийто пост тя предаде в ръцете на Константин Каменаров в края на август, сега поема стратегическото ръководство на новинарския екип на Нова тв и ще отговаря за развитието на новините, информационните предавания и публицистичните програми на телевизията. Тя ще заеме новата си позиция от 9 октомври 2017 г. „Щастливи сме, че в \"Нова Броудкастинг груп\" идва телевизионен мениджър с дългогодишна и богата експертиза в сферата на новините и актуалната информация. Вяра Анкова е обществено призната личност с изключително високи професионални стандарти. Вярвам, че с нейния 26-годишен телевизионен опит ще вдъхнови екипа на Новините на NOVA и заедно ще продължат бъдещото развитие на медията като лидер в новините и актуалните програми“, каза Силва Зурлева, член на Борда на директорите на \"Нова Броудкастинг груп\". От 2 месеца насам Зурлева също отговаря за новините в медийната група именно като един от директорите й. „Да стана част от водещата търговска телевизия и най-голямата мултиплатформена медийна група в България е голяма отговорност за мен. В наши дни журналистите са поставени пред много трудни задача – една от тях е да отсеят достоверната от недостоверната информация и да гарантират на зрителите обективни новини. Вярвам, че с опита си ще допринеса за усъвършенстването на този процес, поддържайки добрия имидж, който новините и актуалните предавания на NOVA вече имат. За мен е удоволствие да се присъединя към един екип, който е доказал възможностите си през годините. Вярвам, че заедно ще работим в посока утвърждаването на Нова тв като предпочитан източник на информация на всички възможни платформи в портфолиото на компанията“, каза Вяра Анкова по повод новото си назначение. „С идването на Вяра Анкова в екипа на \"Нова Броудкастинг груп\" правим следваща стъпка в стратегията за привличането на най-успешните и утвърдени мениджъри на телевизионния пазар и затвърждаването на компанията като водещата медийна група в България. Радвам се, че Вяра избра \"Нова Броудкастинг груп\" като следващ етап в своя професионален път. Гордеем се с един от най-опитните екипи във всички направления“, допълни Дидие Щосел, главен изпълнителен директор на \"Нова Броудкастинг груп\". Факт е, че медията събра в мениджърския си екип едни от най-успешните тв ръководители. Според колеги на Щосел именно той е причината в директорския състав да е Вики Политова - бивш изпълнителен директор на \"Би Ти Ви Медия груп\", както и Апостол Пенчев - бивш програмен директор на Би Ти Ви, който сега е на същата позиция в Нова тв. Същевременно Люба Ризова - бившата шефка на новините в Би Ти Ви, е част от изключително успешния екип на \"Господари на ефира\". Нейното привличане вече се дължи на продуцента на предаването Джуди Халваджиян. Вяра Анкова започва кариерата си през 1991 г. в отдел „Обмен за чужбина“ на БНТ, след което става репортер и редактор на легендарното предаване „Добро утро“ на Александър Авджиев. Три години по-късно става водеща на централната емисия „По света и у нас“. От 2004 г. до 2010 г. е директор на „Новини и актуални предавания“ към дирекция „Информация“ на БНТ. Същата година става 21-вият генерален директор на обществената телевизия, а през 2013-а е преизбрана за втори мандат. Анкова е завършила Софийския университет „Св. Климент Охридски“ със специалност английска филология. Има специализация по журналистика в САЩ и Би Би Си. Била е чуждестранен специализант на Си Ен Ен и е правила репортажи за програмата „World Report“. \"Имам няколко предложения за работа и все още не съм избрала кое да приема\", каза Анкова пред \"24 часа\" веднага след изтичането на втория й мандат през август. Тогава тя самата се колебаеше дали да продължи да се занимава с телевизия, или да смени дългогодишната си професия с нещо съвсем различно. \"Всъщност едва ли ще го направя, но предпочитам по-късно да кажа как ще продължа\", обясни тогава тя. Едва когато Анкова започне работа в Нова тв, ще стане ясно кой ще продължи да управлява всекидневно новините на медията. Допреди няколко месеца това беше Дарина Сарелска, която беше свалена от поста си и вероятно ще се върне с ново предаване по думите й. В момента временно изпълняващ пряк шеф на новините е Цветомир Семов. Пак с идването на Анкова ще се разбере дали ще се търси екранна партньорка на Виктор Николаев в сутрешния блок \"Здравей, България\", или той ще продължи да води сам. И не на последно място ще се разбере дали в новините на Нова тв ще дойдат нови хора. Говори се, че някои от професионалистите в БНТ може би ще последват бившата си шефка.", "date": "2017.09.19", "title": "Вяра Анкова става шеф на новините в Нова тв (Обновена)"}
{"url": "https://www.24chasa.bg/novini/article/6455116", "text": "Пловдивският окръжен съд прекрати производството срещу кмета Иван Тотев и върна делото на Софийска градска прокуратура за допуснати съществени процесуални нарушения. Обвинението срещу градоначалника, заместника му Димитър Кацарски и кмета на район \"Западен\" Димитър Колев е свързано с изграждането на зоопарка в Пловдив. Софийска градска прокуратура констатира, че са нанесени щети на бюджета на общината в размер на близо 700 000 лева. Тя обвинява Тотев, че обществената поръчка за избор на изпълнител е била чрез пряко договаряне, а сумата - завишена. През януари т.г. пловдивският окръжен съд по искане на столичната прокуратура отстрани от длъжност Тотев, но апелативният го върна. Още тогава защитата на градоначалника адвокат Васил Василев откри процесуални нарушения от страна на обвинението, а съдът го възприе. През лятото софийска градска прокуратура внесе обвинителния акт срещу градоначалника. С жребий беше избрана да води делото строгата съдийка Елена Захова. При запознаване с материалите тя установила, че в хода на досъдебното производство са допуснати съществени нарушения на процесуалните правила. Именно те довели до ограничаване на правото на защита на обвиняемите. Констатирано е, че според обвинението Тотев, Кацарски и Колев са извършили престъпление като съучастници, но за всеки от тях описаното в обвинителният акт било с противоречия.\"Съществените процесуални нарушения рефлектират и върху възможността на ощетеното юридическо лице - община Пловдив, да реализира правата си в съдебната фаза на процеса\", изтъкват от Съдебната палата в града на тепетата. Дадени са указания, ако прокурорът реши да упражни отново правомощието си да повдигне обвинение, да отстрани констатираните нарушения и да посочи конкретно кои норми са превишили или са нарушили тримата. \"Ако се твърди, че престъплението е извършено в съучастие, следва да бъде обосновано защо прокурорът приема, че е бил налице общ престъпен умисъл\", изтъква съдът. Разпореждането подлежи на протест и обжалване пред Пловдивския апелативен съд в 7-дневен срок.", "date": "2017.09.19", "title": "Пловдивският съд върна на прокуратурата делото срещу кмета Иван Тотев"}
{"url": "https://www.24chasa.bg/novini/article/6455139", "text": "Ивайло Иванов е новият шеф на Националния осигурителен институт. Това решиха депутатите, като гласуваха кандидатурата му с огромно мнозинство-183 гласуваха \"за\",а един се \"въздържа\". Той заема мястото на Бисер Петков, който стана социален министър. За поста нямаше други кандидатури. Той получи похвали от различните политически сили, които отбелязаха, че е професионалист и доказал се експерт в социалната сфера. След анализ новият управител на Националния осигурителен институт /НОИ/ Ивайло Иванов ще предложи законодателни промени, с които да се ограничат неправомерните болнични. Това Иванов заяви пред журналисти в парламента след избора му за управител на института. Ръстът на болничните за последната година е много голям, каза Иванов. Той предвижда да се срещне с министъра на здравеопазването и с управителя на НЗОК, за да обсъдят проблема. Друга задача пред Иванов е среща с институциите от ЕС във връзка с осигурителните права на българските граждани, които работят извън страната.     ", "date": "2017.09.19", "title": "Парламентът избра Ивайло Иванов за шеф на НОИ (Видео)"}
{"url": "https://www.24chasa.bg/novini/article/6455296", "text": "За четири години Петър Петров успява да увеличи площите с лавандула, която отглежда – от 20 на 120 декара. \"Когато сложиш главата в торбата, се бориш докрай\", казва фермерът. Преди години дядо му Стоян Жендов му подарява 20 декара земя. Той е и основната причина младият мъж да реши да се занимава със земеделие – Жендов е бил комбайнер и механик в земеделско стопанство, а Петров е отраснал с него по нивите. След това завършва селскостопанския техникум във Велики Преслав. Пътят му като земеделец обаче прекъсва за кратко около 2011 г. Трудностите в България го карат да потърси по-добър живот в Англия, където живее две години. Шефът му, с когото в последствие запазват приятелството си, му казва нещо, което в крайна сметка връща Петров в България. \"След втората година няма да бъдеш нито българин с българите, нито англичанин за англичаните. За нас винаги ще си емигрант, а с българите ще загубиш контакт\", спомня си думите земеделецът. На острова той получава добър шанс, доволен е от услугите и дава пример с банка, от която е поискал овърдрафт. Получава го след час и разговор по телефона. \"В България обикалях по банки за кредит, с който да стартирам. Искаха ми история на фирмата, създадена наскоро, караха ме да ги потърся, но след 2-3 години\", казва той. Тогава научава за Микрофинансиращата институция \"Джобс\", която е част от Групата на Българската банка за развитие. Решава да се обърне към нея за помощ. Така запознава експертите с бизнеса, идеите и вижданията си. \"Съгласиха се да ми помогнат, въпреки че съм стартиращ, а това беше голям стимул за мен. Дадоха ми сигурност, че съм в правилната посока. Позволиха ми да направя първите си стъпки\", казва земеделецът. Това се оказва и преломният момент за него – в крайна сметка взема окончателното решение да се прибере в България и да започне с отглеждането на лавандула. \"Знаете – когато нямаш свежи пари, няма как да успееш. Държавата не ти дава стимул да успееш и да се развиеш. Трябва да има банка, която да види в теб перспектива, че ще се справиш и затова да ти помогне\". Така става един от стопаните, отглеждащи лавандула и превърнали България в европейски лидер в производството на лавандулово масло. Страната ни донякъде имаше късмет, тъй като доскорошният пазарен лидер Франция се изправи пред нелеката задача да се справи с болестите и вредители по културата. Така изгуби силните си позиции и направи път за конкурентите на пазара. У нас се отглеждат няколко сорта като Севтополис, Рая, Юбилейна, Хебър. Петров се спира на първите два вида – с единия се достигат количества, а с другия по-високо качество. Затова на неговите ниви има 70% от Севтопополис, който е много високо ценен. Големите площи обработва сам – коси и веднага след това преварява лавандулата, за да се извлече етеричното масло. На нивата буквално отивам в края на февруари и стоя там до ноември, обяснява фермерът. Казва, че не е добре да съхранява дълго време растението, тъй като се губи от ценното масло. \"Събирам с малко камионче, но започна ли, гледам да свърша работата без прекъсване. Иначе цветът се спарва и маслото се изпарява, особено ако се остави на слънцето\", обяснява Петров. Лавандулата се бере в средата на юли, не е капризно растение, но не обича влагата. За това и бързо трябва да се действа. \"Когато човек има стимул за работа и има добра банка, нещата се получават. Моят банкер ми даде голяма подкрепа. Той ми помогна с инвестиционни кредити, да си купя разсад, да си обработя нивите и изобщо да започна, обяснява Петров. Така и работата му се улеснява – вече разполага с професионална косачка. В момента подготвя проект за дестилерия за етерично-маслени култури. Иска да затвори цикъла и да стане абсолютно автономен. \"Тази година пратихме проби в Турция и Германия в козметични фирми, в които се надяваме догодина да реализираме продукцията си\", разказва той. Негов приятел, който живее в Германия, е направил проучване кои компании там изкупуват лавандулово масло. Така се свързват с фирма, производител на чайове и козметика. Скоро са получени български проби и тъй като те са с много високо качество, много вероятно е да се стигне до сделка. \"Аз вкъщи на верандата засадих лавандула – гони комарите. Държа и на нощното шкафче от маслото, защото има успокояващо действие\", обяснява Петров. Много често негови познати искат лавандулово масло за децата си. То е много полезно при охлузвания, раната заздравява веднага. При ухапване от комар например, минути след като човек намаже мястото, сърбежът спира. Лавандулата е подходяща и за поставяне в шкафа с дрехи. Освен че предпазва от молци, приятният аромат прониква в тъканите и се превръща в натурален парфюм. Затова растението е много популярна съставка в козметичния и парфюмерийния бранш. Петров е на 31 години, но обяснява, че е оставил социалния живот на заден план. Обяснява, че в България е трудно да се създаде семейство и да се отгледа дете в нормални условия. Често се случвало да влезе в магазин ида види, че дете иска нещо, но родителят не може да го купи. Затова иска да си стъпи на краката и тогава да има семейство и деца. \"Когато правиш нещо за себе си, за доброто на семейството си, искаш не искаш, ще издържиш. Българите сме така устроени, че правим всичко за децата си\", обяснява фермерът. И допълва, че в България има шанс за успех, но трябва да си упорит и нахъсан. Ако си лабилен, няма да издържиш, особено в земеделието, защото може да се случат непредвидени неща. Според него хората в малките градове са по-изнервени, но той намира баланса на полето. \"Последните две години цялата бюрокрация и документи, които трябва да се подготвят, ми дойдоха в повече\", казва Петров. И благодари на приятелката си Светлана Стойчева, която управлява всички дейности, които са на хартия. \"Няма как един човек да издържи и на двете. На нивата си, а се е счупил плугът и не можеш да го закачиш на трактора. Ако трябва и да ходя по институциите, не знам как щях да успея сам\", твърди земеделецът. Манията за снимки в лавандулови полета не пропуска и неговите. Тъй като нивите му са на главния път Велики Преслав – Търговище, често преминаващите през лятото се спират да заснемат красивото лилаво поле. Това е нещо, което няма къде другаде да го видите, казва Петров. Случвало се е хора да му звънят и да искат разрешение за снимки – собствеността е частна и така е редно. А на него му е приятно нивите да се използват като декор за снимки, защото трудът му носи радост и на други. Петров обаче категорично отказва заплащане от хората, въпреки че е чел колко струва подобна услуга. \"Не го одобрявам. Моите полета така или иначе са там. Беше хит да се снимаш и със слънчогледови пити. Тогава трябваше ли земеделците да вземат пари от хората\", обяснява фермерът. Той дори не допуска мисълта да се отдели в офис или да наблюдава работата отстрани. Защото се ръководи от принципа, че една работа, за да я вършиш, трябва да ти е хубаво, и пояснява, че колкото и време да прекарва на полето, не усеща умора. Когато отива на нивата, се чувства много спокоен. През пролетта, когато отида да култивирам, щъркелите са на един метър от мен, усещането е прекрасно\", добавя той. Според Петров има какво да се желае от държавата спрямо отношението към хората, които встъпват в земеделието. Особено в посока бюрокрация и административни услуги. Когато бил малък, дядо му казвал, че болярите, които се занимават със земеделие, са били най-богатите хора и най-уважаваните. \"В България земеделието е основен поминък откакто съществуваме. Земята е плодородна, трябва да я ценим. Затова държавата трябва да помага и да стимулира. Затова се надявам, че т.нар. административна реформа ще се докара докрай\", казва фермерът. И посочва, че всичко може да се свърши през интернет. И се надява и с услугите стане така, да можем от компютъра вкъщи да се пускат някои документи. Защото време е много ценно за земеделците – ако не култивираш и завали дъжд, губиш още два-три дни.", "date": "2017.09.19", "title": "За 4 години ниви с лавандула от 20 стават 120 декара"}
{"url": "https://www.24chasa.bg/novini/article/6455304", "text": "Законодателни предложения предвиждат Синя карта да могат да получават всякаква категория висококвалифицирани специалисти. Това обяви в Министерския съвет вицепремиерът Валери Симеонов след кръгла маса \"Демографска политика и трудова мобилност\", организирана от Министерството на труда и социалната политика и Държавната агенция за българите в чужбина, предаде БТА. Законодателните предложения за облекчаването на режима за получаване на Синя карта ще бъдат предложени днес в Народното събрание на групите на ГЕРБ и Обединени патриоти. По текста са работили 4 месеца експерти от социалното министерство, МВР, МВнР, Държавната агенция за българите в чужбина, както и специалисти от НАП. Ще отпаднат всякакви специалности, които в досегашния вариант на Закона за трудова мобилност бяха определни като възможни по тях да бъдат наемани със Синя карта работници. Няма да е необходимо да се подновява всяка година Синята карта на тези, които вече са я получили, което, по думите на Симеонов, е свързано с допълнителен разход на средства и време за издаване на нова пластика. Срокът на синята карта ще бъде удължен на 4 години и така всеки, който я е получил без всякакви допълнителни удостоверения и необходимост за препотвърждаване, ще може да я ползва в България за този период. Дължимата такса от 400 лева ще бъде намалена на 100 лева, таксата на МВР също е намалена на 100 лева. Необходими са и 45 лв. за пластиката и така за 245 лв. общо ще може да се получи Синя карта. Въвежда се и ускорена процедура за Синя карта на тези граждани на трети страни, които през последните 5 години са пребивавали в страната с някаква форма на трудово разрешение за работа. Урежда се въпросът за преминаване от кратскосрочна заетост от 90 дни към разрешение за издаване на 9-месечна работна виза, от регистрационен към разрешителен режим без да е необходимо да се напуска страната. Премахва се и заложеният досега в закона пазарен тест, който трябва да извършват работодателите за всяка специалност, по която биха желали да дадат Синя карта на определен специалист. Срокът за получаване на Синя карта ще бъде общо 37 дни. Синята карта се дава на висококвалифицирани работници от трети страни. Досега тя е издавана предимно на IT специалисти. Валери Симеонов съобщи, че продължава и работата в комисия с разширен състав с представители на президентството за облекчаване на режима за получаване на българско гражданство. Той допълни, че към момента процедурата се проточва 2-3, а понякога и неопределен брой години. Идеята е да бъде сведен срокът на 6 месеца, като от тях 4 месеца и 17 дни да са процедурите, които се правят в обхвата на изпълнителната власт, а останалото време е за да може вицепрезидентът да подпише съответния указ на лицето, което трябва да получи българското гражданство.", "date": "2017.09.19", "title": "Синя карта ще могат да получават всички висококвалифицирани специалисти"}
{"url": "https://www.24chasa.bg/novini/article/6455246", "text": "\"Ръководство въздушно движение\" обслужи 331 464 полета, 43 308 са от и до български летища  331 464 полета обслужи през летния сезон (1 май - 31 август) \"Ръководство въздушно движение\". Това е с 4,2 % повече от регистрираните през миналата година, съобщават от държавното предприятие. Прелитащите полети са 274 620, което е с 3,59 % повече от 2016 г. 43 308 са обслужените излитащи и кацащи международни полети на българските летища, което е ръст от 7,89 %. С 18,84 на сто са се увеличили вътрешните полети,  това лято са регистрирани 13 536 полета. В условията на непрекъснатото увеличение на трафика, \"Ръководство въздушно движение\"  стартира есенната си кампания за набиране на нови ръководители на полети. Подборът на кандидатите започва на 16 октомври. Всички, които са подали документи до тази дата и отговарят на изискванията, ще бъдат допуснати до следващите етапи.  Повече информация може да намерите на сайта www.bulatsa.com . ", "date": "2017.09.19", "title": "274 620 самолета за четири месеца прелетяха над България"}
{"url": "https://www.24chasa.bg/novini/article/6455323", "text": "Недалеч от бреговете на белгийския град Остенде край Северно море е открита потънала германска подводница от Първата световна война, съобщиха местни медии. Предполага се, че телата на 23-мата войници все още се намират на борда. Уточнява се, че във войната Германия е разполагала с 19 подводници в района, от които до днес са били намерени 11 от 15 потопени. Предполага се, че последната намерена подводница се е натъкнала на мина. Откритият подводен кораб е най-запазеният от намерените досега. Отбелязва се, че разрушения се виждат единствено в носовата част, както и че подводницата е на морското дъно преобърната. Люковете са затворени, което води до предположението, че никой от екипажа не е успял да напусне жив. Подводницата от модела UB-II е дълга 27 метра и широка шест метра. Новината за откритието е съобщена на германското посолство, което ще предостави списъка на екипажа и така ще започне установяването на самоличността на намерените на борда тела. Точното място на находката не се съобщава, за да се избегнат набези.", "date": "2017.09.19", "title": "Откриха потънала немска подводница от Първата световна война край Белгия"}
{"url": "https://www.24chasa.bg/novini/article/6455345", "text": "Бивш съветски военнослужещ, който се твърди, че е предотвратил ядрена катастрофа в пика на Студената война, е починал на 77 г., информира БиБиСи. Станислав Петров е бил на смяна в руски център за ранно предупреждение при ядрена заплаха през 1983 г., когато компютрите погрешно засичат, че САЩ са изстреляли ракети към СССР. Той взема важно решение, че тревогата е фалшива и не докладва на началниците си. Действията му, появили се на бял свят години по-късно, вероятно предотвратяват ядрена война.  Петров е починал в дома си в Москва през май, но информацията за смъртта му става публична едва тази седмица. В интервю за БиБиСи през 2013 г. Петров разказа как е получил информация в ранните часове на 26 септември 1983 г., която подсказвала, че са изстреляни американски ракети. Имах цялата информация (показваща, че има ракетна атака). Ако докладвах на началниците си, никой нямаше да каже дума срещу мен, разказа той. Вместо да се свърже с началниците си, Петров съобщава на дежурния офицер в щаба за неизправност в системата. Ако Петров е взел друго решение, минути по-късно е имало вероятност от ядрена война. 23 минути по-късно разбрах, че нищо не се е случило. Ако наистина имаше реална атака, щях да разбера. Беше такова облекчение, спомня си Петров.", "date": "2017.09.19", "title": "Почина Станислав Петров, предотвратил ядрена война между СССР и САЩ (Видео)"}
{"url": "https://www.24chasa.bg/novini/article/6455334", "text": "Близо един млрд. евро е стокообменът между България и Чехия за 2016 г. Това е било посочено по време на среща между министъра на икономиката Емил Караниколов и министъра на търговията в Министерството на промишлеността и търговията в Чешката република Иржи Хавличек, който е на официално посещение у нас, съобщиха от пресцентъра на Министерството на икономиката. Двамата министри са открили и българо-чешки бизнес форум, организиран от Изпълнителната агенция за насърчаване на малките и средните предприятия (ИАНМСП), на който участват над 60 представители на фирми от двете държави. Министър Караниколов е посочил, че Чешката република неизменно е сред водещите 20 търговски партньори на България в световен мащаб. По думите му през последните десет години износът за Чехия нараства бързо - от 95 млн. евро през 2007 г. до 402 млн. евро през 2016 г., което е показателно за интереса на българския бизнес към чешкия пазар. По време на срещата е станало известно още, че стокообменът между двете държави нараства постоянно и от 543 млн. евро през 2007 г. достигнал до рекордните 958 млн. евро през 2016 г., като за първото полугодие на 2017 г. продължава възходящото си развитие. Министър Хавличек е изтъкнал, че двете страни са традиционни партньори и е допълнил, че има значителен потенциал и за разширяване на сътрудничеството, особено в секторите автомобилостроене, информационни технологии, медицина, фармация, хранително-вкусова промишленост и селско стопанство. Министър Хавличек е заявил, че страната ни е един от най-големите партньори на Чешката република за 2016 г., както и че съществуват реални възможности за български фирми да бъдат подизпълнители на чешки компании. Двамата министри са обсъдили още възможностите за насърчаване на инвестициите и обмяната на опит в изграждането на индустриални зони и високо-технологични центрове. Повече от 50 наши компании изнасят за Чехия, заяви изпълнителният директор на агенцията Мариета Захариева. Тези фирми се занимават с мебели, храни, лекарства, парфюмерия и козметика, изделия за електротехниката, радиатори за отопление, части за автомобили. У нас се внасят от Чехия вълнени изделия, машини, оптични четци, пластмасови изделия, медицински, хирургически и зъболекарски инструменти и апарати. Над 140 чешки компании работят с България и реализират своята продукция на нашия пазар", "date": "2017.09.19", "title": "Министър Караниколов и чешкият министър на търговията откриха бизнес форум"}
{"url": "https://www.24chasa.bg/novini/article/6455337", "text": "Президентът Румен Радев, вицепремиерът и министър на външните работи Екатерина Захариева и началникът на кабинета на министър-председателя Румяна Бъчварова разговаряха с ръководствата на еврейските организации, между които Бней Брит Интернешънъл, Американския еврейски комитет, Лигата срещу поругаването, Американски еврейски конгрес и Конференцията на президентите на основните еврейски организации, съобщиха от пресцентъра на Министерството на външните работи. \"Доказали сме с нашата история, че българският и еврейският народ споделят общи ценности\", изтъкна президентът Радев. \"Приятели сме на България от десетилетия. Знаем, че догодина се навършват 75 години от спасяването на българските евреи и ще работим заедно с България, за да изтъкнем нейната уникална роля, защото светът не вижда много такива примери днес. Премиерът Бойко Борисов е голям наш приятел\", изтъкна Дейвид Харис, изпълнителен директор на Американския еврейски комитет, пред външния министър Екатерина Захариева. \"По време на нашето Председателство на Съвета на ЕС се надявам да се организира среща на високо равнище ЕС-Израел. Приятелите трябва да обсъждат общите си теми директно, а от 5 години не е имало такава среща\", изтъкна министър Захариева. Тя благодари на американските еврейски организации за ролята им за укрепване на отношенията на България със САЩ и с Държавата Израел. Една от целите на предстоящото Българско председателство на Съвета на ЕС през първата половина на 2018 година е да насърчи почитането на жертвите на Холокоста и да насочи усилията на ЕС в борбата с антисемитизма, ксенофобията и езика на омразата. На 29 юни т. г. България бе приета в Женева за страна-лиазон в Международния алианс за възпоменание на Холокоста и така стана първата държава, стартирала процеса по пълноправно членство в организацията след 2009 г. По традиция ръководителят на българската делегация за участие в сесията на Общото събрание на ООН в Ню Йорк и министърът на външните работи, провеждат срещи с ръководствата на еврейските организации в САЩ. Тези срещи представляват отлична платформа за обсъждане на широк кръг въпроси от взаимен интерес.", "date": "2017.09.19", "title": "Еврейски организации в САЩ: Светът трябва да помни спасяването на българските евреи"}
{"url": "https://www.24chasa.bg/novini/article/6455361", "text": "Четиринайсет акта е съставила инспекцията по труда в Кюстендил на \"Мини Бобов дол\" за неизплатени суми на бивши работници на дружеството. Това съобщи за БТА директорът на инспекцията Валентин Златински. Той уточни, че актовете се отнасят за неизплатени възнаграждения и ваучери за храна. Десет от наказателните постановления са влезли в сила, а стойността им е около 32 хиляди лева, каза още Златински. Той допълни, че през летните месеци са постъпили и нови жалби за забавени плащания. Част от тях са решени, а по останалите се работи. През летните месеци инспекцията е издала общо 43 разрешителни за работа на непълнолетни. Броят им за миналата година е бил 33. При проверките инспекторите са установили и едно нарушение, на територията на Сапарева баня. Там непълнолетен е работил без съответния документ.", "date": "2017.09.19", "title": "Инспекцията по труда състави 14 акта на \"Мини Бобов дол\" за неизплатени заплати"}
{"url": "https://www.24chasa.bg/novini/article/6455363", "text": "Табeли за видео жестов превод за хора с увреден слух е новата услуга, която предлага Централната гара в София. Гишетата, на които се предлага услугата, са обозначени със специални стикери. Преди да купят билет, хората с увреден слух трябва да заявят желанието си през приложение от личните си телефони. То предлага тристранна връзка между глухия, служителя на гишето и жестов преводач, който се включва онлайн през видео връзка. Такива устройства ще бъдат монтирани и на гарите в Бургас и Варна.", "date": "2017.09.19", "title": "Централната гара в София с нови услуги за хора с увреден слух"}
{"url": "https://www.24chasa.bg/novini/article/6455375", "text": "Щети на стойност най-малко 4,3 милиона леи (1,45 лева) е нанесла бурята в неделя в западната част на Румъния, съобщава в. \"Ромъния либера\", цитиран от БТА. Общо осем души загинаха, петима от които в окръг Тимиш, а близо 140 бяха ранени по време на бедствието, при което скоростта на вятъра превиши 100 км/час. 13 души продължават да се намират в окръжната болница в Тимишоара с различни наранявания. Около 3500 дървета са били съборени в Тимишоара, а заместването им с други ще струва 3,5 милиона леи. Също така, зоологическата градина в града има нужда от 800 000 леи за възстановяване на щетите, посочи кметът на града Николае Робу. \"Имаме равносметка, която не е окончателна. Изчислява се, че около 3500 дървета са били унищожени (...) Стойността на разходите за заместването им, за да не оставим Тимишоара с по-малко дървета, възлиза на около 3,5 милиона леи\", посочи кметът. Съществени щети е понесла и зоологическата градина, където една жена загина, ударена от клон. Според оценка на градските власти са необходими около 800 000 леи за възстановяване на тези поражения. От бурята са пострадали също 17 учебни заведения, както и покривите на три болници. \"Цялата документация ще бъде представена на г-н премиера, за да получим пари от държавния бюджет за обезщетенията. На първо място се ориентираме към щетите в училищата и болниците\", посочи още Робу. Дирекцията за околната среда изчислява щетите на най-малко 4,3 милиона леи, заедно с ДДС, отбелязва \"Ромъния либера\". Днес премиерът Михай Тудосе отново увери, че лицата, засегнати от бедствието, ще получат обезщетение от правителството възможно най-скоро. Той похвали местните власти в Тимишоара за начина, по който са реагирали, но отново критикува италианската електрическа компания Енел, като заяви, че 48 часа след бурята някои училища и болници продължават да нямат ток. Националната метеорологична служба издаде ново предупреждение за поройни дъждове, градушка и вятър със скорост до 60 км/час в северната част на страната и някои райони от южната. Предупреждението е в сила от 17.00 часа днес до 23.00 часа в четвъртък.", "date": "2017.09.19", "title": "Бурята в Румъния нанесла щети за поне 4,3 милиона леи"}
{"url": "https://www.24chasa.bg/novini/article/6455409", "text": "Гръцките власти издирват с европейска заповед за арест наш наркодилър, който е открит в затвора в Бобов дол. Димитър Стоянов от Гоце Делчев е търсен от съдебните власти в гръцкия гр. Кавала по дело за престъпна група за трафик на наркотици. Заповедта за ареста му е издадена през 2015 г. по повод обвинение в три престъпления, извършени в периода март - юли 2015 г. Търсеният мъж се оказало, че лежи от 15 април 2015 г. в Бобов дол. Тогава той е задържан при полицейска акция в Гоце Делчев с хероин и марихуана. През септември с.г. е сключил споразумение с нашата прокуратура и е получил 4,5 г. затвор за организиране на трафик през ГКПП Илинден на 380 грама хероин, като е склонил друг свой съгражданин да пренесе дрогата през българо-гръцката граница с лека кола, срещу заплащане. Сега гръцките власти искат той да им бъде предаден временно, за да се яви на делото в Кавала на 24 януари 2018 г. Оттам уточняват, че срещу него няма още влязла в сила присъда, затова го искат само за изслушване в съдебното заседание. След това ще бъде върнат обратно в Бобов дол, като разноските се поемат от гръцката страна. Съдът в Кюстендил разгледа искането по европейската заповед за арест. Пред съда Димитър отказал да бъде предаден в южната ни съседка. Магистратите обаче решиха да изпълнят европейската заповед за арест и допуснаха временното му предаване за изслушване в Апелативния съд - Тракия за датата 24 януари 2018 г., след което да бъде върнат тук за доизтърпяване на присъдата си. Решението на окръжния съд не е окончателно и може да се обжалва.", "date": "2017.09.19", "title": "Гърция търси наш наркотрафикант, той лежи тук в затвора"}
{"url": "https://www.24chasa.bg/novini/article/6455572", "text": "Генералният секретар на ООН Антониу Гутериш заяви, че милиони хора по света живеят в страх от ядрена война, заради провокативните действия на Северна Корея, предава Франс прес, цитирана от Фокус. Гутериш е направил изявлението си на откриването на срещата световните лидери във вторник. Според него, тревогите относно започване на ядрена война са достигнали най-високото си ниво от десетилетия. По-късно във вторник, американският президент Доналд Тръмп ще направи първото си официално изявление пред организацията. Пред лидерите на 130 страни Гутериш пледира за един свят без ядрени оръжия и каза, че решението на севернокорейската криза трябва да е политическо. Гутериш осъди ядрените опити на Пхенян и призова всички членове на Съвета за сигурност на ООН да спазват резолюциите срещу Северна Корея. Гутериш каза, че само единството в Съвета за сигурност на ООН може да доведе до денуклеаризацията на Корейския полуостров и да създаде възможност за дипломатически диалог с Пхенян, предаде ДПА.", "date": "2017.09.19", "title": "Гутериш: Милиони хора живеят в страх от ядрена война заради Северна Корея"}
{"url": "https://www.24chasa.bg/novini/article/6455575", "text": "Анонимни съобщения за заложени бомби в близо 30 сгради бяха получени в Москва и в три руски региона - Московска и Ростовска област и Ямал. Докато тече проверка на сигналите, бяха евакуирани над 20 000 души, предаде ТАСС, като се позова на властите. \"Постъпиха анонимни обаждания с бомбени заплахи в 27 сгради - 10 административни учреждения, 14 търговски центъра, два ресторанта и едно училище\", каза източник от силите на реда, предаде БТА.  \"Част от информацията не се потвърди, а в други обекти продължава проверка\", уточниха от службите за сигурност.", "date": "2017.09.19", "title": "Над 20 000 души бяха евакуирани заради \nбомбени заплахи в Москва и 3 руски области"}
{"url": "https://www.24chasa.bg/novini/article/6455581", "text": "Пиян италиански гражданин е премазал на пътя с фургона си български колоездач, съобщиха медиите на Апенините. 44-годишният българин е починал. Това е станало в Мондрагоне, до Казерта, в област Кампания, където живее голяма българска общност. Италианецът бил местен жител и шофирал в пияно състояние, когато срещнал колелото с българина. Шофьорът бил видян да се отдалечава с пълна скорост след това от мястото на катастрофата. Разследването на карабинерите, включващо и преглеждането на всички видеокамери по пътя, достигнало скоро до следите на престъпника. Той бил открит в дома му още пиян. По-късно признал, че не видял колоездача на пътя си и разбрал за него, едва след като усетил удара с фургона си.", "date": "2017.09.19", "title": "Италиански шофьор уби български колоездач и избяга, хванаха го"}
{"url": "https://www.24chasa.bg/novini/article/6455584", "text": "Пазарът Ледънхол във финансовия квартал на британската столица беше евакуиран днес за кратко заради подозрителен пакет, предаде Ройтерс. След проверка лондонската полиция съобщи, че пазарът отново е отворен и подозрителният пакет не е опасен, цитира БТА. Пазарът е разположен в галерия с пищни архитектурни орнаменти, в която има много магазини и барове и която привлича много посетители.                                                                                                                                                                                                                                                                                                                       ", "date": "2017.09.19", "title": "Евакуираха лондонския пазар \"Ледънхол\" заради подозрителен пакет (Обновена, снимки)"}
{"url": "https://www.24chasa.bg/novini/article/6455589", "text": "Двамата мъже, обвинени в убийството на таксиметровия шофьор Борислав Петров през февруари, остават в ареста, реши Софийският градски съд. Атанас Спасов е човекът, поръчал шофьора. Изпълнил я Стефан Георгиев. Петков и Спасов бяха подсъдими заедно за трафик на 14,5 тона хашиш , открити в село Мировяне през 2012 г. Имало подозрения, че и Стефан учствал в бандата, но нямяло достатъчно доказателства и прекратили делото срещу него. Той станал лидер на новата група, в която имало членове и от старата. Страхувал се, че Борислав ще го издаде и поръчал убийството му. При задържането на групата са открити над 3,5 тона контрабандни цигари на пристанище \"Варна-Запад\". Смята се, че нелегалният внос на тютюневите изделия е била новата дейност на бандата. Тя се е занимавала и с побой, включително и на други свои членове. Общо задържаните са петима.", "date": "2017.09.19", "title": "Оставиха в ареста двамата, обвинени\nв убийството на таксиметров шофьор"}
{"url": "https://www.24chasa.bg/novini/article/6455603", "text": "До края на юни тази година регистрираните телефонни измами са 406, спрямо 380 за същия период на 2016 година. Около 7% е повишаването. Това каза вътрешният министър Валентин Радев в отговор на въпрос относно мерките за противодействие на ало-измамите, предава „Фокус“. „Разкрити са 61 престъпления или 15.2% от регистрираните за периода спрямо 27 за миналата година. Налице е увеличение при разкриваемостта с малко над 7-8%“, обясни той и допълни, че са установени 47 лица, извършители на такива престъпления спрямо 19 за същия период на миналата година. „МВР не води официална статистика за инкриминираните суми, но по приблизителни данни причинените имуществени вреди през 2017 година надхвърлят 2,8 млн. лева“, посочи вътрешният министър. По думите му единичните суми, с които са ощетени гражданите, варират от няколко стотин до няколко десетки хиляди лева. „Измамата е на второ място по разпространение след кражбата. През последните години особена актуалност придобиха телефонните измами“, коментира Валентин Радев. „Тези престъпления представляват около 30% от регистрираните измами. Това са престъпления с висока финансова, морална и финансова вреда за жертвите, които са предимно възрастни хора“, посочи той. „Основната тенденция е миграция на контингента на територията на Румъния“, обясни министърът и допълни, че са налице данни за извършвани измами на територията на Сърбия с български сим карти. „Налична е информация за движение на лице от криминалния контингент по линия на Българското Черноморие, откъдето извършват престъпна дейност, възползвайки се от натовареността на курортите с туристи“, коментира Валентин Радев. „До средата на юли 2017 година съвместно с 10 областни дирекции на МВР са проведени 13 полицейски операции за противодействие на телефонните измами“, каза още той.", "date": "2017.09.19", "title": "Валентин Радев: До края на юни са регистирани 406 ало измами за 2,8 млн лева"}
{"url": "https://www.24chasa.bg/novini/article/6455639", "text": "Расте производството и потреблението на ток у нас. Това показват оперативните данни на Електроенергийния системен оператор (ЕСО). За периода от 1 януари до 17 септември 2017 г., съпоставимо със същия период на миналата година, производството на електроенергия се е повишило с 3.23 на сто. От началото на годината са произведени 32 185 209 мегаватчаса ток в сравнение с 31 178 902 мегаватчаса за аналогичния период на 2016 г. Потреблението на електроенергия също е нараснало - от 26 578 331 мегаватчаса за сравнявания период на миналата година - до 28 111 243 мегаватчаса през настоящата, което прави ръст от 5.77 на сто. Данните на ЕСО показват още, че износът на електроенергия е с 11.45 на сто по-малко разлика от първите девет месеца на миналата година. В производството на ток от централите на биомаса, присъединени към преносната мрежа, продължава да се отчита сериозен растеж. От началото на годината до 17 септември, в сравнение със същия период на миналата година, производството на ток от този вид централи е нараснало с 64.56 на сто. С 10.50 повече е участието на възобновяемите енергийни източници (ВЕИ) в преносната мрежа, докато в разпределителните мрежи ръстът е с 3.76 на сто. За сравнявания период с 28.45 на сто по-малко е токът, произведен от водноелектрическите централи (ВЕЦ).", "date": "2017.09.19", "title": "Расте производството и потреблението на ток у нас"}
{"url": "https://www.24chasa.bg/novini/article/6455648", "text": "Билбордовете с образа на Мелания Тръмп, поставени в Загреб, които предизвикаха възмущението на първата дама на САЩ, бяха премахнати днес, след като адвокатката на Мелания заплаши със съд, предаде Танюг, цитирана от БТА. Билбордовете бяха част от маркетингова кампания на частно училище по английски език, което се опитваше да привлече гражданите да учат английски, напомняйки за личния опит на първата дама на САЩ. На билборда с нейния образ е поставен текст: \"Представете си колко далеч можете да стигнете с малко английски\". Адвокатката заяви за АП, че е доволна от факта, че училището е признало, че е нарушило закона и от това, че билбордовете днес са били премахнати. \"Все още анализираме възможните по-нататъшни правни стъпки\", каза адвокатката.", "date": "2017.09.19", "title": "Махнаха скандалните билбордове на Мелания Тръмп от Загреб"}
