{"url": "https://www.24chasa.bg/novini/article/6637788", "text": "“Когато поех поста на министър, обявих, че ще търся баланс между опазване на околната среда и икономическото развитие на регионите. Не може всички да са удовлетворени, но поне максимален брой.” Така министърът на околната среда Нено Димов коментира в Банско исканата му оставка от протестиращи по жълтите павета “зелени”, заради решението да се строи втора кабинка в Банско. Той още веднъж подчерта, че направената промяна в плана за управление на НП “Пирин” няма нужда от екооценка. “На екооценка ще се подложи устройственият план, който ще разреши дейности или инвестиционни намерения. Договорихме се с кмета на Банско общината да го изготви в най-кратък срок. Този план ще има ОВОС, оценка за съответствие, обществено обсъждане и ще мине през останалите процедури”, допълни Димов. През всички екооценки ще мине и всеки обект, който ще се изгражда. Министърът опроверга твърденията на еколози, че ще се строи върху 48% от територията на парка. “Допуска се само изграждане на спортни съоръжения върху 2% за Банско и 0,6% за зоната в Добринище. Нека зелените спят спокойно - хотели и ресторанти няма да има”, каза Димов. Обеща, че на 3 януари ще отговаря на въпроси на граждани за НП “Пирин” с жива видеовръзка от 12 ч във фейсбук страницата на МОСВ. Блокирането на нормалния живот на гражданите не е решение, а затварянето на кръстовища не дава отговори, смята Димов. Министърът не прогнозира кога ще има втора кабинка в Банско, защото има срокове за всички процедури. “Ако няма обжалвания, а допускам, че ще има, не съм оптимист, че ще стане за следващия сезон. Влязат ли процедурите в съда - спираме часовника”, каза той. Кметът на Банско Георги Икономов обясни, че в Закона за защитените територии не е забранено строителство на спортни съоръжения. “Националните паркове не са резервати, където не се допуска човешка дейност. Те изискват грижата на добър стопанин, санитарна сеч, която допринася за възобновяване на гората”, коментира Димов исканията на еколози да не се предприема нищо в Пирин. Той обясни, че са спазени всички европейски закони и директиви и е информирал ЕК за взетото решение. “През пролетта ЕК каза, че основна роля трябва да имат местните общности. Аз, колкото и да харесвам Банско, идвам 3-4 пъти в годината. Вие сте тук 365 дни”, допълни Димов. Направи съпоставка с Чехия, където има 8 пъти повече съоръжения и 6 пъти повече ски зони. В първите дни на 2018 г. ще стане ясно каква промяна ще има в концесионния договор, защото новият Закон за концесиите влиза в сила на 5 януари. “Невероятна гледка и незабравими преживявания по пистите над Банско. За съжаление, днес освен много хора в планината имаше и много автомобили. Сигурен съм, че газовете от тях бяха в пъти по-вредни за хората и околната среда, отколкото още един лифт.” Това написа председателят на парламентарната група на ГЕРБ Цветан Цветанов в профила си във фейсбук от Банско вчера. Към поста си той е прикачил няколко снимки на пистите над курорта. Цветанов подкрепя решението на кабинета за втори лифт на Банско. “Приветствам решението на правителството, даващо възможност да се построи втори кабинков лифт в ски зоната на Банско в пълно съответствие с екологичното законодателство”, пише той. ", "date": "2017.12.30", "title": "Нено Димов: Само спортни съоръжения за Банско и до 2% от територията на парк “Пирин” (ОБЗОР)"}
{"url": "https://www.24chasa.bg/novini/article/6638012", "text": "Гръцкото правителство съобщи днес, че е обжалвало решението на административна комисия да даде убежище на един от осемте турски военни, които избягаха в Гърция веднага след опита за преврат в Турция през юли миналата година, предаде Ройтерс. Турция реагира гневно след обявяването на решението по-рано днес, предупреждавайки Атина, че то ще засегне двустранните отношения и сътрудничеството по различни регионални проблеми. Комисията, която разглежда молбите за убежище, одобри искането на втория пилот на хеликоптера, с който военните избягаха в северния гръцки град Александруполис на 16 юли 2016 г., ден след опита за военен преврат в Турци, предава БТА. Осемте военнослужещи - трима майори, трима лейтенанти и двама сержанти - се приземиха с военен хеликоптер на летище в град Александруполис часове след неуспешния опит за преврат в Турция. Те веднага поискаха убежище в Гърция, изтъквайки, че се страхуват за живота си, но отрекоха да са участвали в опита за преврат. Турция обвинява бегълците по шест члена от наказателния кодекс, включително за покушение срещу президента на страната, опит за сваляне на правителството, парламента и конституционния ред, припомня ТАСС.", "date": "2017.12.30", "title": "Гръцкото правителство обжалва решението\nза убежище на турски офицер, избягал след пуча"}
{"url": "https://www.24chasa.bg/novini/article/6637853", "text": "Бившият финансов министър на Германия Волфганг Шойбле призова в събота за бързо формиране на ново правителство между Блока на канцлера Ангела Меркел (Християндемократическия съюз(ХДС) и Християнсоциалния съюз(ХСС)) и Германската социалдемократическа партия (ГСДП), но заяви, че ако и тази коалиция не се състои, Съюза (ХДС/ХСС) може да сформира правителство на малцинството, предава Reuters. Настоящият председател на Бундестага Шойбле смята, че германската конституция не е удобна за дейността на правителство на малцинството, но тази възможност не трябва да се пренебрегва, предава Фокус. Евентуално коалиционно споразумение между Съюза (ХДС/ХСС) и ГСДП е най-добрата възможност на Меркел за получаването на четвърти мандат на поста канцлер, но социалдемократите показаха, че цената на „голямата коалиция“ за ХДС/ХСС ще е много висока, искайки от тях всевъзможни политически концесии. „Стабилен съюз между Блока и ГСДП е за предпочитане“, заяви Шойбле, добавяйки, че канцлерът все още може да формира правителство на малцинството. „Нещата ще се получат по един, или по друг начин“, добави той. Според неговите думи, коалиционните преговори ще завършат „по-скоро рано, отколкото късно“, отбелязвайки, че Бундестагът не може да функционира нормално, докато не бъде формирано правителство. Председателят на баварската ХСС Хорст Зеехофер заяви, че новата „голяма коалиция“ трябва да бъде формирана до Великден (католическият Великден е на 1 април). От партията поискаха също и увеличаване на разходите за отбрана до исканите от НАТО 2% от БВП годишно, усложнявайки началото на преговорите с ГСДП, които трябва да започнат на 7 януари. В отговор на това, вицепредседателят на ГСДП Ралф Щегнер пусна съобщение в социалната мрежа „Туитър“, в което заяви, че партията му ще постави акцент върху увеличаване на разходите за подпомагане на семействата, образованието, здравеопазването и други социални услуги и подчерта, че ХСС може да приложи плановете си за увеличаване на военните разходи, „когато спечели абсолютно мнозинство“. В последното изследване на общественото мнение, поръчано от немското издание Die Welt, се вижда ясно, че подкрепата за Меркел продължава да намалява, след като тя се провали в опита си да формира правителство със „Зелените“ и Свободната демократическа партия (СвДП). Според данните от анкетата, 46% искат незабавна оставка на Меркел от канцлерския пост, като допълнителни 17% ще се присъединят към тях, ако и преговорите с ГСДП не доведат до формирането на правителство.", "date": "2017.12.30", "title": "Волфганг Шойбле не изключва правителство на малцинството в Германия"}
{"url": "https://www.24chasa.bg/novini/article/6489657", "text": "Към петричката ясновидка се обръщали и родители, чиито деца са изчезнали. Славата ѝ се носела нашир и длъж, защото тя познавала с точност местоположението на липсващите им чеда. Така при гадателката отива и жена, чийто син изчезва в първата си брачна нощ. Историята звучи като Андерсенова приказка със замесени зли сили, магии и една принцеса, изоставена в най-мечтания си ден. Но да започнем отначало. Двама влюбени от Македония години разменяли влюбени погледи през рамо и блянове за общо семейно гнездо. Пораснали и решили да се вземат. Последвала тежка македонска сватба, благословии и сватбени дарове. А когато младите прекрачвали прага на дома, в който трябвало семейството да живее и да отглежда наследници, над главите им профучало прясно яйце. Развълнуваните младоженци и сватбари не обърнали сериозно внимание на тази малка подробност, но малко след като младите трябвало да изпълнят и последната си дълго чакана среща – тази като мъж и жена, момчето с уплаха в гласа казало на невестата си: “Гледаш ми се като мечка!”. Момъкът облича бързо кат дрехи и изчезва безследно. Дълги години покрусената невеста живяла самотна и нещастна в очакване благоверният ѝ да се върне с обяснение и желание да сбъднат мечтата си за семейство, но накрая намерила щастието си в обятията на друг. И продължила живота си по начина, по който трябвало да се случи с първата ѝ любов. А майката на младия левент не намирала покой и не спирала да се тревожи какво ли се е случило със сина ѝ. Накрая намира утеха само в петричката ясновидка. А тя казва: Така майката разбира, че синът ѝ е отишъл да работи в мини. “Ама, докато не минат 20 години, нема да се върне”, предупредила гадателката и обяснила мистерията, която не давала покой дълги години на семейството: “Много го искала една мома, направила му е магия с яйце”. От Ванга тревожната майка разбира, че синът ѝ е бил тайната несподелена любов на девойка, която при мисълта, че момъкът няма да бъде неин, отива при ходжа и прави отчаян опит да раздели възлюбения си и невестата му. А след като ходжата си свършил работата, оставало само да хвърли яйце над главите на младоженците в точния момент - когато влизат в семейния си дом, непосредствено преди първата брачна нощ. Ванга казала на майката на младоженеца, че срокът на черната прокоба е две десетилетия. А след като тези дълги 4 петилетки изтекли, момчето, вече станало мъж, се върнало в родната си къща. Ванга често гледала на хора, жертви на турска магия. И много се дразнела на лошотията на тези, които прибягват до злосторене. Помагала със съвети и дори казвала къде е сложен предметът, носител на магията. Най-често той се закопавал в градина или двор. Или се слагал над входна врата. След много семейни и битови проблеми до портата на Ванга стига и младо семейство от Петрич. А гадателката им казва, че им е направена турска магия и имат сложено нещо над свода на входната врата. Цялата фамилия се заема със задачата да търси и открие това, което им носи нещастие, но безуспешно. Претърсили входните порти пред къщата, над гаража и входната връта към дома, но следа от нещо нетипично нямало. Приемат, че ясновидката нещо е сгрешила и продължават живота си постарому. Докато един ден, месеци по-късно стопанинът на къщата не се сеща, че когато дядо му строи семейната къща, прави и малка портичка откъм двора, коята към момента не се ползва. А щом отива и прокарва ръка по свода над нея, намира предмета, който Ванга посочила. В този и в подобни случаи гадателката казвала как точно да се унищожи. А за да се изчисти лошата енергия в дома, препоръчвала Гадателката откривала и отвлечени хора. Младо семейство от София пък отива в малката къщурка на петричката ясновидка, защото детето им е изчезнало. Ванга им казва, че отрочето им е отвлечено, но като се приберат в столицата, детето им ще се прибере, и дори ги успокоява, че го вижда къде е, добре е, откраднато е заради дела на баща си. Родителите си тръгват с недоверие от Петрич, но известно време по-късно се връщат при гадателката, за да ѝ благодарят за помощта. Те разказват, че не повярвали, че щом детето е отвлечено, ще им го върнат, при това невредимо, но се случило точно това, което гадателката им казала. Ванга виждала и далеч по-дребни и дори незначителни несправедливости. Тя често привиквала хора, жертви на такива. Преди много години по малката калдъръмена уличка, която минава пред дома на пророчицата в Петрич, вървели две моми, прибирайки се от гроздобер. А Ванга поръчала: “Да дойде онова русото момиче с големите плитки”. Красивата девойка била Елисавета. Прекрачвайки плахо дома на ясновидката, Ванга ѝ казва: “Да знаеш, че Мара не ти е приятелка. Взе два гроздака от твойта кошница, за да изглежда, че е работила повече от тебе”. Мара пък била спътницата на Елисавета и нейна първа дружка. А знаете, в миналия век за качествата на една девойка обществото съдело по това колко е работлива и колко е пълна кошницата ѝ след полска работа.", "date": "2017.12.30", "title": "Ванга открила мъж, изчезнал в първата си  брачна нощ заради черна магия"}
{"url": "https://www.24chasa.bg/novini/article/6637927", "text": "Египетските власти са ликвидирали трима членове на въоръжена групировка, подготвяли атентати по време на новогодишните и коледни празници, предадоха световните агенции. Бойците от радикалното движение \"Хасм\", считано за разклонение на \"Ислямска държава\", са убити при престрелка във ферма в провинция Гиза, информира Ройтерс. По информация на министерството на вътрешните работи те били превърнали убежището си в междинна база за подготовка на терористични нападения и изготвяне на експлозиви. При обиска на мястото са открити автоматично оръжие, боеприпаси и две готови за използване самоделни бомби, допълва ТАСС. В други две провинции са задържани десетима съучастници на убитите ислямисти, от които са иззети девет взривни устройства. Разбитата мрежа е възнамерявала да извърши поредица терористични актове и нападения срещу туристически обекти, инфраструктурата, въоръжените сили и полицията през празничните дни в Египет, посочва министерството. Джихадистите са планирали нападения срещу тържества на коптските християни, които отбелязват Коледа на 7 януари, уточнява Асошиейтед прес. В навечерието на новогодишните празненства, както и преди честването на католическата и православната Коледа, в Египет под засилена охрана бяха поставени над 2600 църкви, а транспортът по улиците край храмовете е напълно спрян, предава БТА. Вчера въоръжен мъж откри огън по богомолци и служители на египетските сили за сигурност пред коптска църква в предградие на Кайро и уби най-малко девет души. \"Ислямска държава\" пое отговорността за нападението. Нападателят бе идентифициран като 33-годишния Ибрахим Исмаил, който според полицията е свързан и с предишни смъртоносни нападения. Той бе ранен в престрелка с полицията и арестуван. Според министерството на здравеопазването е починал в болницата. Видео, разпространено в социалните мрежи, показва как след атаката той спокойно върви необезпокояван по улица за близо 10 минути след нападението, като само от време на време се обръща, за да стреля, докато сам не бива прострелян, информира Асошиейтед прес. Записът предизвика вълна от критика към полицията заради действията й по случая. Междувременно властите подеха кампания срещу мотоциклетистите, след като стана ясно, че нападателят вчера се е придвижвал с мотоциклет, съобщава ДПА. Пътната полиция в цялата страна е инструктирана да проверява валидността на документите на шофьорите на мотори, като нерегистрираните машини ще бъдат конфискувани незабавно.", "date": "2017.12.30", "title": "Египет ликвидира трима ислямисти, подготвяли атентати по празниците"}
{"url": "https://www.24chasa.bg/novini/article/6637931", "text": "Близо половината немци искат Ангела Меркел да си подаде оставката като канцлер моментално, според проучване на общественото мнение, публикувано в събота, пише Politico. Анкетата, поръчана от изданието Die Welt, показа, че 46% от запитаните искат Меркел да се оттегли от поста си още преди да е започнала да се подготвя за преговорите за формиране на „голяма коалиция“ с ГСДП, които трябва да започнат на 7 януари, предава Фокус. Още 17% ще се присъединят към тях, ако канцлерът не успее да доведе преговорите между Съюза (ХДС/ХСС) и ГСДП до успешен край. Все пак, Меркел регистрира подобрение в сравнение с анкета, проведена от Bild по-рано тази седмица, показала, че 47% от запитаните искат незабавно оставката й и се противопоставят на идеята за четвтърти неин мандат начело на страната. Според данните на проучването на Die Welt, в рамките на което са интервюирани 5120 респонденти в периода 28-30 декември, привържениците на „Алтернатива за Германия“ са най-убедени в това, че Меркел трябва да подаде оставка, като 87% са категорични в това си желание.", "date": "2017.12.30", "title": "Анкета: Половината германци искат Ангела Меркел да се оттегли веднага"}
{"url": "https://www.24chasa.bg/novini/article/6637960", "text": "Северна Корея няма никакво намерение да спира ядрената и ракетната си програма, докато САЩ и техните съюзници продължават с „изнудванията и военните маневри“, според съобщение в севернокорейската държавна агенция KCNA, публикувано в събота, пише американското издание Washington Examiner, предава Фокус. Според заявлението от Корейската централна новинарска агенция, страната „продължава да разширява възможностите си за самозащита и превантивни удари с ядрено оръжие“, въпреки „продължаващата ядрена заплаха, изнудвания и военни маневри“ на САЩ и „техните васални сили“. Там се казва още, че американския президент Доналд Тръмп е заплашил Пхенян с превантивен удар, както и че Северна Корея е „безспорна стратегическа държава и ядрена сила“. „Не очаквайте промяна в нашата политика“, заявяват от севернокорейската агенция. „Съществуването ни като непобедима сила не може да бъде подкопано, нито изкоренено“. От KCNA добавят още, че “Северна Корея е отговорна ядрена държава, която ще продължи исторически си път по посока на независимостта“. Пхенян продължи да провежда ядрени и ракетни изпитания тази година, въпреки разширените от ООН санкции срещу страната. От администрацията на Тръмп не отричат, че обмислят военна опция спрямо Северно Корея, но само като най-краен вариант.", "date": "2017.12.30", "title": "Washington Examiner: Северна Корея ще продължи да развива ядрената си програма, докато САЩ я \"изнудват\""}
{"url": "https://www.24chasa.bg/novini/article/6637970", "text": "Успешно е приключила операцията по освобождаване на заложниците в пощенски слон в град Харков, съобщи украинският президент Петро Порошенко, цитиран от ТАСС. Всички заложници в Харков са освободени. Нападателят е арестуван. Възложил съм на местните органи на властта да оказват на пострадалите цялата необходима помощ, информира държавният глава в Туитър. По данни на полицията неизвестен мъж с маска нахлул в пощенския клон около 14:40 ч местно време днес и опитал да го ограби, след което взел заложници, като заявил, че носи взривно устройство, предава БТА. След няколко часа преговори полицията договори да бъдат освободени три жени и две деца. Не бе съобщено какви искания е отправил похитителят. При инцидента няма пострадали.", "date": "2017.12.30", "title": "Порошенко: Всички заложници в пощенския клон в Харков са освободени"}
{"url": "https://www.24chasa.bg/novini/article/6633866", "text": "", "date": "2017.12.30", "title": "Toп 60 на най-четените материали в сайта от България през 2017 г."}
{"url": "https://www.24chasa.bg/novini/article/6636492", "text": "21 визити зад граница и участия в международни форуми за по-малко от 12 месеца правят Румен Радев своеобразен победител сред двамата негови предшественици. Справка на “24 часа” в президентските архиви показва, че през 2002 г., когато бившият лидер на БСП Георги Първанов става държавен глава, има 19 изяви зад граница. През 2012 г., когато бившият строителен министър Росен Плевнелиев го замества, лети 17 пъти навън  . И за тримата обаче първата дестинация винаги е Брюксел. Независимо от скърцането между двете срещуположни сгради на “Дондуков”, президент и премиер демонстрират един тон в международните си изяви, което е сравнително ново и непознато за България. И ако на Бойко Борисов вече му личи, че се чувства уверено на международната сцена, то е след сериозен опит в политиката. Радев влезе в нея без опит в дипломацията. Ако приемем, че първото впечатление винаги е най-важно, то ефектът от появата на новия български президент на международната сцена със сигурност е бил запомнен. Не само защото нито на международни форуми. А защото с първата си международна изява загърби дипломацията и политическите клишета и подходи директно към дадения проблем. 10-ина дни след встъпването в длъжност през януари Радев представи България на заседанието на Европейския съвет в Брюксел. Страната ни по това време се управляваше от служебно правителство, назначено от него. За два месеца той бе лицето на България в общо 4 срещи на държавни и правителствени ръководители на страните от ЕС. На една от тях се прие Римската декларация - първият документ, който 27-те страни от ЕС подписаха след излизането на Великобритания. Той очерта постиженията, предизвикателствата и приоритетите на съюза. Интересна история за въпросното заседание разказват дипломати в Брюксел. Всеки от участниците в срещата получил текст от 2 страници на английски. В залата били само първите мъже, а постоянните представители на страните и експертите гледали на монитори отвън, готови да дадат съвет в паузите. Новакът Радев изненадал всички колеги, вземайки първи думата и атакувайки документа. Българският президент изброил противоречията в него и критикувал отсъствието на кохезионна политика сред бъдещите приоритети. Всички 27 държави в ЕС са се възползвали от предимствато но трите й фонда. Говорим за единство и солидарност, а записваме Европа на различни скорости и размити критерии за присъединяване към инициативи, хората няма да ни повярват, критикувал Радев. И странно, вместо да бъде критикуван за острото влизане, българският президент е подкрепен от шефа на Европейския съвет Доналд Туск в някои от тезите си, а за кохезионната политика рамо дава макар и под условие, германската канцлерка Ангела Меркел. Кохезията е записана в Римската декларация. На друга от срещите на върха Радев поставя темата за Западните Балкани, лансирайки тезата, че те са географски част от Европа, отвсякъде са обградени от държави от ЕС, но проблемите там няма да се решат с директиви, спуснати от Брюксел, а чрез сътрудничество със съседните държави. Но за да стане това, е необходима lines of communications - надеждна транспортна, енергийна, дигитална и културна свързаност. Радев е активен по тази тема, която стана основна на българското правителство за европредседателството. Училият стратегия и национална сигурност в САЩ генерал, инициира и разработването на оперативен план на ЕС за България за проблема с мигрантите по границата ни. Любопитно е, че в същото време Радев е критикуван за липсата на активност на международна сцена. Причината вероятно е, че новият президент трудно надгражда публичния си образ вътре в България. Въпреки че социолозите му отреждат първото място в рейтингите, се усеща дефицитът от ефективна медийна работа на неговия екип. Малкото хора, с които общува Радев, разказват как той следва стратегия от генералския си период, че всяка политика, особено Като военен Радев знае точно къде е линията на неговите правомощия - да се създават стратегически отношения между държавите, които да помогнат за конкретни политики и проекти. А подписването на договори, меморандуми или споразумения е в правомощията на правителството. Например една от първите визити на Радев беше в Гърция, а в момента един от големите проекти на страната ни е точно жп линията, свързваща Солун и Александруполис с Черно море. Първото му държавно посещение бе в Германия. Тогава се видя с вече бившия президент Йоахим Гаук. А месец по-късно разговаря и с неговия наследник Франк-Валтер Щайнмайер, който дойде два часа по-рано преди срещата на върха в Малта заради Радев. За година държавният глава направи официални визити още и в Италия, Черна гора, Полша, Франция, Кипър и Азербайджан. След разговор с президента Илхам Алиев се “отпуши” проектът за самолетна линия между София и Баку и започнаха разговори за битова газификация на България. Свободното владеене на няколко езика дава възможност на Радев да разговаря с държавни мъже и непланирано - на крак и в кулоарите на международни форуми. Еманюел Макрон. Двамата си приличат - сравнително скромен предишен опит за държавни глави, директни в отношенията, бързи във вземането на решения. Единни са позицията си, че в настоящата ситуация и при този механизъм на вземане на решения ЕС е бавен, слаб и дори уязвим, сравнен с останалите глобални играчи като САЩ, Русия и Китай. Във Франция Радев не се качи само на изтребителя “Рафал”, но обеща помощ на Макрон Франция да постави приоритетите и вижданията си за бъдещето на ЕС по време на българското председателство. Второ, успя да накара френския президент да се замисли защо страната му, която заедно с Германия е моторът на Европа, е едва на 12-о място по инвестиции в България, след страни като Гърция, Италия, Холандия, Австрия. И да поиска конкретни ангажименти на френски фирми във Военнопромишления комплекс, автомобилостроенето, селското стопанство и биоземеделието. Получи рамо и за изграждането на балкански научноизследователски център към ЦЕРН именно в България. Радев поиска от Макрон и съдействие за участие на наши фирми в програмите за възстановяване и модернизация на Африка. Тепърва ще видим дали развитите ще получи най-авангардната му идея - превръщането на България в логистичен център за обслужване на граждански самолети. Именно пред французите Радев и съпругата му Десислава за първи път поставиха въпроса за признаването на българския език като матуритетен в училищата там. В Париж Радев проведе още 2 много важни срещи, които като че ли се загубиха в информационния поток. Той бе първият президент, приет от новата шефка на ЮНЕСКО Одри Азуле. И пред която постави въпроса за съдействие за дигитализацията на българското културно наследство. Успя да убеди и шефа на ОИСР (Организацията за икономическо сътрудничество и развитие), че България трябва да получи равна възможност заедно с Румъния и Хърватия за членство, а не да бъде оставена на втори план. В интервю Радев разказва впечатленията си от руския президент - че подготвен и знае много добре ситуацията около двустранните ни отношения и техните перспективи. Не е известна все още програмата на Радев за 2018 г., но се правят дипломатически совалки българският президент да отиде в Москва преди идването на Путин в България. Три пъти за 1 година обаче Радев разговаря с друг важен световен играч - американския президент Доналд Тръмп. Все още двамата нямат двустранна среща, но за първи път се видяха на срещата на върха на НАТО в Брюксел през май. Повече поговориха във Варшава на срещата на върха на инициативата “Три морета”. А снимката със съпругите им в централата на ООН в Ню Йорк беше повече част от протокола. По време на същото това заседание на ООН Радев проведе срещи с президентите на Иран и на Узбекистан, както и с краля на Йордания. След едночасов разговор на руски с Шавкат Мирзийоев стана ясно, че България и Узбекистан могат да имат много общи проекти. След същото посещение в централата на ООН Радев отнесе критики за срещата си с президента на Украйна Петро Порошенко. От екипа на нашия президент смятат, че по-ценно от критиките е, че Радев получил гаранции, че приетият в Украйна Закон за образованието няма да удари българската общност там и тя ще продължи да изучава родния си език. Радев заведе в Полша - проблемното дете на Евросъюза, над 50 български фирми, които сключиха договори за 35 млн. евро. Наситена международна програма чака президента и през първото полугодие на 2018 г. Открива сезона още на 1 януари, когато ще съчетае полезното с приятното - ще използва поканата на австрийския си колега Александър ван дер Белен за Новогодишния концерт на Виенската филхармония, за да проведе работна среща с него и с президента на Естония г-жа Керсти Калюлайд в контекста на срещата на Триото на председателството на Съвета на ЕС. Тримата ще имат още една среща - в началото на май, този път в Русе и със съпругите си. По покана на Радев към тях тогава ще се присъедини и Клаус Йоханис, президент на Румъния, която ще поеме председателството след Австрия. Освен процедурата по предаването държавните глави ще обсъдят и Дунавската стратегия. В средата на януари пък у нас пристига президентът на Черна гора Филип Вуянович. След него идва президентът на Сърбия Александър Вучич. Очакват се визити и на държавните глави на Малта, Хърватия, Македония, Полша и Германия. В началото на март Радев отива в Скопие при Георги Иванов, но ще се види и с македонския премиер Зоран Заев. Към средата на месеца пък е планирана визита в Словакия и веднага след това в Израел, където, освен че ще се срещне с президента Реувлен Ривлин и с премиера Бенямин Нетаняху, Радев ще е основен говорител в голям международен форум за холокоста.", "date": "2017.12.30", "title": "Президентски рекорд -21 визити зад граница за първата година на Радев"}
{"url": "https://www.24chasa.bg/novini/article/6637980", "text": "Френският президент Еманюел Макрон подписа днес три закона, полагащи основите за въвеждане на спорната му данъчна реформа и други части от предизборната му платформа, предаде ДПА. Новите закони ще допринесат за преструктуриране на френската икономика, заяви държавният глава на церемонията по подписването в Елисейския дворец, която бе предавана по телевизията. Законодателните актове, които парламентът прие преди дни, имат за цел да засилят инвестициите и стимулират националната икономика. Критици на новите разпоредби от левицата обаче ги атакуваха като \"подарък за богатите\", предава БТА. Бюджетният закон за 2018 г. съдържа много емблематични и спорни мерки, сред които превръщането на данъка върху богатството в данък само върху притежаваните недвижими имоти. Корпоративният данък ще бъде намален през идните години, а капиталовите печалби ще бъдат облагани с единна ставка вместо с данъчни ставки, които се повишават съобразно нивото на капиталовите доходи. С бюджета за 2018 г. Франция се очаква да продължи да спазва изискванията на ЕС за бюджетния дефицит, както направи и през текущата година - за първи път от дълго време. Макрон въвежда реформи с бърз темп от идването си на власт през май, припомня ДПА. Президентът подписа и закон, който в дългосрочен план ще сложи край на добива на изкопаеми горива, помагайки на Франция да постигне целите, зададени от Парижкото споразумение за борба с климатичните промени. Според новите правила няма да се издават нови разрешителни за проучвания за находища на петрол, газ и въглища във Франция и отвъдморските й територии, а вече издадените ще бъдат подновени само до 2040 година.", "date": "2017.12.30", "title": "Макрон подписа закон за спорната си данъчна реформа"}
{"url": "https://www.24chasa.bg/novini/article/6637760", "text": "Руският президент Владимир Путин поздрави световните лидери с телеграми за новата 2018 година и коледните празници, съобщи ТАСС. България обаче липсва в списъка с поздравените страни. “Равноправието и взаимното уважение трябва да са основата за развитието на отношенията между Русия и САЩ, а конструктивният диалог между Москва и Вашингтон е необходим за укрепването на стратегическата стабилност в света”, пише Путин в посланието до американския президент Доналд Тръмп. В поздравлението до германския държавен глава Франк-Валтер Щайнмайер и канцлерката Ангела Меркел руският президент потвърждава готовността си за продължаване на диалога за разрешаване на актуалните въпроси от двустранния, регионалния и международния дневен ред в интерес на сигурността в Европа и по света. “Развитието на руско-британското сътрудничество би отговаряло на коренните интереси на народите на нашите страни и на цяла Европа”, гласи краткото поздравление на Путин до британската кралица Елизабет II и премиерката Тереза Мей. В посланието му до френския президент Еманюел Макрон се казва: “Надявам се на продължаване на конструктивния диалог с теб. Очаквам посещението ти в Русия.” Руският президент отбелязва, че Сърбия е братска държава и ще продължи двустранното сътрудничество. В честитката до Латинска Америка руският президент, който се кандидатира за четвърти мандат, изразява готовност за взаимноизгодни контакти. Кремъл отбелязва, че има специални послания до лидерите на Турция, Италия, Унгария, Словения, Сирия, Китай, Япония, Индия, Южна Корея, Израел и др. Путин изпрати празнични послания и до генералния секретар на ООН Антониу Гутериш, папа Франциск, лидерите на Китай. ", "date": "2017.12.30", "title": "Путин поздрави световните лидери за празниците, но  забрави България (Обзор)"}
{"url": "https://www.24chasa.bg/novini/article/6638010", "text": "Президентът на САЩ Доналд Тръмп продължи с коментарите си за антиправителствените протести в Иран в събота, предупреждавайки, че хората в страната искат промяна и че „репресивните режими не могат да съществуват вечно“, предава АФП.  Американският държавен публикува откъс от речта си, произнесена от трибуната на Общото събрание на ООН през септември, в който критикува режима в Техеран, сочен от него и партията му за основния враг на САЩ в Близкия Изток, предава Фокус. „Репресивните режими не могат да съществуват вечно и ще дойде ден, в който иранския народ ще бъде принуден да избира“, гласи съобщението в социалната мрежа, като към него е добавено и „Светът гледа!“.", "date": "2017.12.30", "title": "Тръмп: Репресивните режими не могат да съществуват вечно"}
{"url": "https://www.24chasa.bg/novini/article/6637553", "text": "Австралийската военновъздушна база в град Дарвин е била поставена в повишена бойна готовност заради прелитане на руски стратегически бомбардировачи Ту-95МС над неутрални води край бреговете на Индонезия. Това съобщи днес в. \"Гардиън\", предаде ТАСС. Министерството на отбраната на Австралия потвърдило пред изданието, че по-рано този месец базата се намирала \"за кратко в повишена готовност\", за да може \"да реагира при промяна в обстоятелствата\". Говорител на ведомството посочи, че военните не са регистрирали нарушения на австралийското въздушно пространство от чуждестранни самолети, предава БТА. Според експерти на \"Гардиън\" Москва цели по този начин да разшири влиянието си в Азиатско-Тихоокеанския регион. \"Това е напомняне, че Русия е там и се стреми да бъде играч в сферата на сигурността в Тихоокеанския регион, затова ще използва военна сила с цел да го демонстрира\", цитира вестникът мнение на Питър Дженингс, един от водещите експерти по сигурността в Австралия. Два руски бомбардировача Ту-95МС и два военнотранспортни самолета Ил-76 направиха посещение в Индонезия, информира на 5 декември министерството на отбраната в Москва. Ведомството изтъкна, че руската далечна авиация редовно осъществява полети над неутрални води в региони като Арктика, Северния Атлантик, Черно и Каспийско море, Тихия океан. Въздушнокосмическите сили на Русия винаги спазват международните правила за използване на въздушното пространство и не нарушават границите на други държави, заяви министерството.", "date": "2017.12.30", "title": "Австралийски военни самолети са били в бойна готовност заради руски бомбардировачи"}
{"url": "https://www.24chasa.bg/novini/article/6637578", "text": "Руската Федерална служба за сигурност (ФСБ) залови извършителя и организатора на атентата от сряда в супермаркет в Санкт Петербург, когато при експлозия на самоделно взривно устройство бяха ранени 18 души, съобщи пресцентърът на ведомството, цитиран от ТАСС. Оказва се, че той е местен жител, който живее в Красноселския район на града и според ФСБ е организирал и извършил терористичната атака сам и по собствена воля. Властите не съобщават името на заловения, нито мотивите за деянието му, отбелязва Асошиейтед прес и припомня, че екстремистката групировка \"Ислямска държава\" пое отговорност. Руски официални лица обаче подложиха на съмнение последния факт и предположиха, че ИД се е опитала по този начин да привлече внимание върху себе си във време, когато тя търпи крах в Сирия и имиджът й е на път да рухне, предава БТА. Според Интерфакс заподозреният е 35-годишен жител на града, който казал, че е член на местна секта и взема наркотици. Неназован източник от правоохранителните органи, цитиран от ТАСС, твърди, че той бил регистриран в психоневрологичен диспансер и имал \"асоциален начин на живот\". Задържаният е предаден на федералното следствие. Следствените власти го разпитват и ще поискат от съда постоянен арест за него, уточни говорителката на Следствения комитет Светлана Петренко. Руският президент Владимир Путин нарече експлозията терористичен акт, макар че правоохранителните органи в самото начало се въздържаха да дадат същата квалификация на инцидента.", "date": "2017.12.30", "title": "Заловиха извършителя на атентата в Санкт Петербург (Обновена)"}
{"url": "https://www.24chasa.bg/novini/article/6637575", "text": "Британската полиция арестува в Шефилд пети заподозрян в подготовка на терористичен атентат, насрочен за Коледа, 25 декември, съобщиха осведомителните агенции, цитирайки говорител на силите на реда. По данни на полицията за борба с терора снощи под ръководството на тайните служби е арестуван 21-годишен мъж и обиските в Шефилд продължават, отбелязва ДПА. На 19 декември в района бяха арестувани още четирима мъже и срещу двама от тях - иракски кюрди, бяха повдигнати обвинения в подготовка на терористичен акт, посочва Асошиейтед прес. Според в. \"Индипендънт\" и други британски медии вчера са били изправени пред лондонски съд 22-годишният Фархад Салах и 31-годишният Анди Сами Стар, обвинени в терористични действия, включително притежание на барут, предава БТА. Мъж на 36 години още е под стража, а последният от заподозрените, на 41 години, жител на Шефилд, е освободен през седмицата, без да му се повдигне обвинение, уточнява ДПА. Общо 400 души са били задържани през последната година в Обединеното кралство като заподозрени във връзка с терористични престъпления. От март т. г. жертви на атентати в страната са станали вече 36 души. Нивото на терористична заплаха е определено от властите като \"сериозно\" - само една степен под най-високото, \"критично\", отбелязва ТАСС.", "date": "2017.12.30", "title": "Още един заподозрян в подготовка на атентат е арестуван във Великобритания"}
{"url": "https://www.24chasa.bg/novini/article/6637498", "text": "Неизвестен взе заложници в сградата на пощата на улица \"Шевченко\" в източноукраинския град Харков, съобщи говорителят на украинската национална полиция Ярослав Тракало, цитиран от ТАСС. \"По предварителна информация, мъжът в пощенската зала твърди, че към тялото му е прикрепено взривно устройство, което той бил готов да го детонира, ако условията му не бъдат изпълнени\", каза той, цитиран от сайта на вестник \"Украинска правда\". Неизвестно е и дали похитителят е въоръжен, предава БТА. Засега обаче не е известно нищо за неговите искания, каза говорителят. Това потвърди и областният полицейски началник на Харков Олег Бех, цитиран от Интерфакс и Ройтерс. Според него заложниците в сградата са 11 - девет възрастни и две деца. Полицията контактува с похитителя по телефоните на заложниците. Засега \"той се държи доста спокойно\", добави Бех. Похитителят взел заложниците около 14:30 ч местно време, но първите съобщения за това се появили чак след час. Някои местни електронни медии твърдят, че нападателят нахлул в пощенския клон с намерение да го ограби, а после взел заложниците, като казал, че има у себе си взривно устройство. На въпрос дали може да става дума за опит за грабеж, от полицейското управление казаха, че това \"не е изключено\". Според репортер на вестника районът около мястото на инцидента е отцепен и там се намират около 20 полицейски автопатрула, пожарни коли и бърза помощ. На място работят също и експерти по обезвреждане на взривни материали. Според местен полицейски източник, цитиран от ТАСС, там е и цялото ръководство на местната полиция, но управлението отказват коментар.", "date": "2017.12.30", "title": "Мъж взе заложници в пощa в Харков, заплашва да се взриви (Обновена)"}
{"url": "https://www.24chasa.bg/novini/article/6637500", "text": "Турският президент Реджеп Тайип Ердоган заяви, че Турция не е искала визова криза със Съединените щати, съобщава в. \"Хюриет дейли нюз\". \"Те започнаха визовата криза и те самите я приключиха (...) Ние не сме искали визова криза\", заяви Ердоган в северния окръг Кастамону днес. В четвъртък американското посолство в Анкара съобщи, че е премахнало всички ограничения за визовите услуги в Турция, близо три месеца, след като Вашингтон спря издаването на неимиграционни визи за турски граждани. Турското посолство във Вашингтон също възобнови визовите услуги, предава БТА. Американското посолство в Анкара обяви на 8 октомври, че временно спира всички неимиграционни визови услуги, а Анкара отговори с реципрочна мярка. Решението на САЩ за спиране на визовите услуги бе обявено няколко дни след ареста на служителя в американското консулство в Истанбул Метин Топуз. Турският премиер Бинали Йълдъръм също коментира това решение днес, като заяви, че \"отношенията със Съединените щати са направили крачка напред към нормализация\", след като и двете страни премахнаха ограниченията за визовите услуги. \"Визовият въпрос най-накрая е решен\", заяви Йълдъръм на Шестия редовен конгрес на управляващата Партия на справедливостта и развитието в северозападния окръг Одрин.", "date": "2017.12.30", "title": "Ердоган: САЩ сами започнаха и приключиха визовата криза"}
{"url": "https://www.24chasa.bg/novini/article/6637506", "text": "Очертахме профила на кандидата за кмет на София. Това каза за „Фокус“ Калоян Паргов, председател на Градския съвет на БСП – София и член на Изпълнителното бюро на партията. Той поясни обаче, че все още предстоят проучвания по отношение на тази фигура. „Очертахме един профил на успешен мениджър, който има опит и е доказан в сферата на градоустройството или строителен или хидроинженер. Такъв е бил Иван Иванов, един от най-успешните кметове на София. На него дължим ВиК системата и водопроводите, които са повече от 60-70 години. Също така може да е човек, зает в IT-сектора, защото София има нужда от дигитализация, а самата Йорданка Фандъкова обяви това за приоритет тази година. Това ще улесни управлението на града и достъпа до комуникация на всички граждани“, коментира Паргов. Той обясни, че още след парламентарните избори през 2017 г., БСП – София е започнала подготовката за местния вот отрано. „Поставихме началото с очертаването на профил на кандидати по места. Активизираха се не само групата съветници и депутатите, но и партийните структури, без които няма как да се справим. В момента провеждаме проучване по отношение на фигурата на един бъдещ кандидат за кмет. Няма да бързаме да го обявяваме публично, но ще работим активно“, допълни председателят на Градския съвет на БСП – София.", "date": "2017.12.30", "title": "Калоян Паргов: Очертахме профила на кандидата за кмет на София"}
{"url": "https://www.24chasa.bg/novini/article/6637509", "text": "Китайската регулаторната служба за валутни операции ще ограничи сумите, теглени с китайски банкови карти в чужбина, до 100 000 юана (15 370 долара) годишно, за да попречи на прането на пари, финансирането на тероризма и укриването на данъци, посочи днес службата, цитирана от Ройтерс. Хората, които надхвърлят годишната квота няма да могат да правят повече трансакции в чужбина през оставащата част от годината плюс още една година, уточни в съобщение на сайта си държавната служба за валутни операции (SAFE), предава БТА Според новите правила службата ще предоставя всеки ден списък на лицата, на които им е забранено да теглят пари с банкови карти в чужбина, като банките ще трябва да спират трансакциите на тези клиенти най-късно до 5 часа следобед в същия ден. Ползващите местни карти също няма да могат да теглят над 10 000 юана дневно в чужбина, посочва службата. Новите правила влизат в сила на 1 януари. През последната година Китай засили регулацията на картовите трансакции в чужбина като част от усилията в борбата срещу незаконните трансгранични трансфери и прането на пари. Китайските валутни резерви нараснаха за десети пореден месец през ноември заради по-строгия контрол и по-силния юан. /", "date": "2017.12.30", "title": "Китай ограничава теглените суми с китайски банкови карти в чужбина"}
{"url": "https://www.24chasa.bg/novini/article/6637516", "text": "\"Когато поех поста на министър обявих, че ще търся баланс между опазване на околната среда и икономическото развитие на регионите. Не могат всички да са удовлетворени, но поне максимален брой. Трябва да се развиват регионите, затова търся баланс, а не консенсус.\" Така министърът на околната среда Нено Димов коментира на пресконференция в Банско исканата му оставка от протестиращи по жълтите павета \"зелени\", заради решението да се строи втора кабинка в Банско. Той още веднъж подчерта, че направената промяна в плана за управление на НП \"Пирин\" няма нужда от екологична оценка, защото в него няма конкретика, а само промяна в режимите. \"На екооценка обаче ще се подложи устройственият план, който ще разреши отделни дейности или конкретни инвестиционни намерения. Договорихме се с кмета на Банско общината да го изготви в най-кратък срок. Този план вече ще има ОВОС, оценка за съответствие, обществено обсъждане и ще мине през останалите процедури\", допълни министър Димов. През всички екооценки ще мине и отделно всеки един обект, който ще се изгражда. Опроверга разпространените лъжи, че ще се строи върху 48% от територията на парка. \"Допуска се само изграждане на спортни съоръжения върху 2% за Банско и 0,6% за зоната в Добринище. Нека зелените спят спокойно - хотели и ресторанти няма да има\", каза Димов. Обеща, че на 3 януари ще отговаря на въпроси на граждани за Национален парк \"Пирин\" посредством жива видео връзка във фейсбук страницата на МОСВ. Според министър Димов блокирането на нормалния живот на гражданите не е решение. Затварянето на кръстовища не дава отговори. Отговорите се получават в диалог. Затова всички, които имат екологични въпроси ще могат да ги зададат на живо чрез фейсбук и да получат отговори. Като лайфстриймът с министъра ще е от 12 ч. Димов не се нае да прогнозира кога реално ще има втора кабинка в Банско, защото има срокове за всички процедури. \"Ако няма обжалвания, а допускам, че ще има, не съм оптимист, че ще стане за следващия сезон. Влезат ли процедурите в съда - спираме часовника\", каза той. Кметът на Банско Георги Икономов обясни, че в Закона за защитените територии не е забранено строителство на спортни съоръжения. За това още преди повече от 15 г. са се произнасяли няколко съдиища, вкл. и ВАС. \"Националните паркове не са резервати, където не се допуска човешка дейност. Парковете изискват грижата на добър стопанин, санитарна сеч, която допринася за възобновяване на гората\", коментира Димов исканията на еколози да не се предприема нищо в Пирин. На въпрос не се ли притеснява от негативна реакция от страна на Европейската комисия, Димов каза, че са спазени всички европейски закони и директиви и той е информирал ЕК за взето решение. \"Още през пролетта ЕК каза, че основна роля трябва да имат местнте общности. Аз колкото и да харесвам Банско идвам 3-4 пъти в годината. Вие сте тук 365 дни\", допълни Димов. Направи съпоставка с Чехия, където има 8 пъти повече съоръжения и 6 пъти повече ски зони. \"България има хубави планини и възможност за сериозно розвитие на ски спортовете. Надявам се стратегията на сегашното правителство да бъде продължена и от следващите. Не става въпрос само за Банско, но и за Витоша, Рила, Балкана\", каза той. В първите дни на 2018 г. ще стане ясно каква промяна ще има в концесионния договор, защото новият Закон за концесиите влиза в сила на 5 януари. \"Не знам колко печели концесионерът от тази кабинка, но концесионната такса в държавата зависи от приходите му, така че колкото повече приходи има, толкова повече пари ще влязат в държавата\", смята Димов. В събота за пореден път пред начална станция на единствения кабинков лифт отново се заформи дълга опашка от няколко хиляди чакащи. \"Кои са повече - тези зелени в София или тези, които избраха Банско за почивката си\", попита кметът Георги Икономов.", "date": "2017.12.30", "title": "Нено Димов: Нека зелените спят спокойно - хотели и ресторанти в \"Пирин\" няма да има"}
{"url": "https://www.24chasa.bg/novini/article/6637518", "text": "Неизвестен пироман подпалил в нощта срещу събота два леки автомобила на бизнесмена Иван Георгиев-Цолето. Огнените езици бързо се разпрострели и изпепелили „ Пежо 307“ и „Ауди“А3 с монтанска регистрация. Колите са били паркирани пред блок на ул. “Извора“, близо до изложбената зала. Сигнал за пожара е подаден своевременно и огнеборците загасили пламъците. Въпреки това двете возила са унищожени. Това е поредният палеж на леки автомобили на 58-годишния бизнесмен. Преди години той беше собственик на най- хитовия ресторант в града. Държи и автопаркинг и автомивка. Вероятно става въпрос за конкуренция или неуредени бизнес отношения. Работи се по всички версии. Преди 9 години отново станал жертва на огнена вендета. Тогава са запалени три автомобила отново пред дома му. Криминалисти от Монтана работят по изясняването на причините за палежа.", "date": "2017.12.30", "title": "Подпалиха колите на Цолето в Монтана (Снимки)"}
{"url": "https://www.24chasa.bg/novini/article/6637615", "text": "Иранският вътрешен министър предупреди днес населението да не участва в \"незаконни събирания\". Апелът бе отправен след два дни на протести в страната срещу властта и високите цени, предаде Франс прес. \"Настояваме населението да не участва в незаконни събирания. Досега силите на реда и съдебната власт се опитваха да ги канализират, за да няма проблеми\", заяви Абдолреза Рахмани Фазли, цитиран от агенция ИСНА. \"Ако някои пожелаят да организират събирания, трябва да подадат молба и да получат разрешение\", каза той. По негови данни в социалните мрежи се отправят призиви за участие в протести, предава БТА. Иранската телевизия спомена днес за пръв път за протестите от четвъртък и петък, показа кадри от тях и заяви, че \"законните искания\" на населението трябва да бъдат чути. Но същевременно разкритикува медиите и \"контрареволюционните\" групи, базирани в чужбина, желаещи да се възползват от тези прояви. Общият брой на демонстрантите не надхвърли неколкостотин, но подобни социални протести в Иран обхващат толкова много градове за пръв път от 2009 г., отбелязва АФП. По-късно днес между 50 и 70 студенти скандираха антиправителствени лозунги пред Техеранския университет, а след това стотици техни колеги, подкрепящи властта, протестираха на същото място срещу \"размирниците\".", "date": "2017.12.30", "title": "Техеран предупреди иранците да не участват в неразрешени прояви"}
{"url": "https://www.24chasa.bg/novini/article/6627020", "text": "      На 7 януари 2018 г. след 7 години ремонт българският православен храм “Св. Стефан” в Истанбул ще бъде отново официално открит и преосветен. Желязната църква, както я наричат в България, е край брега на залива Златния рог на Босфора. В реставрацията са вложени близо 16 млн. турски лири (около 3,5 млн. евро), от които България е дала малко над 200 000 евро, написа проправителственият турски вестник “Сабах” преди дни, като цитира председателя на българската общност в Истанбул Васил Лиязе. Останалите средства са от Истанбулската голяма община, общината Фатих и областната администрация на Истанбул. Очаква се на тържеството да присъстват българският премиер Бойко Борисов и турският президент Реджеп Ердоган. “В скоро време заедно с българския министър-председател тържествено ще открием Желязната църква в Истанбул. Ние възродихме тази църква. И не казахме “Дай парите, че тогава да я реставрираме”, не, ние ги дадохме. Така даваме пари за реставрацията на всички културно-исторически обекти на Балканите”, каза в реч в края на ноември пред Търговската камара на Турция Ердоган. Този факт той повтори и пред домакините си в Гърция по време на официалната си визита наскоро, когато даде за пример Турция като отношение към различните вероизповедания. За тържествената церемония по преосвещаването на храма са поканени близо 1000 гости от България и от Турция, очакват се също министри и депутати от София, поканени са българският патриарх Неофит и Вселенският Вартоломей. 7 януари - датата, избрана за тържеството, е и православната Коледа по стар стил, която и сега се чества от руснаци и сърби на тази дата. Укрепената и обновена българска православна църква “Свети Стефан” ще издържи поне още 150 г. по думите на главния архитект по реставрирането на историческия храм Фикрие Булунмаз. В дните преди патронния си празник - 27 декември, деня на свети Стефан, църквата привлича туристите, дошли за коледните празници в Истанбул. Всяко българско сърце тук трепва при вида на реставрирания храм, защото години наред той беше заплашен буквално от срутване. “Когато свалихме облицовката, видяхме, че всички колони са изгнили, носещата конструкция е пред рухване”, разказа преди време за “24 часа” главният архитект по реставрацията Фикрие Булунмаз. Макар и преди това да са правени частични ремонти, сегашният започва през 2011 г., сменили са се двама строителни предприемачи, наложило се да се търсят допълнително сериозни средства заради непредвидени дейности по реставрацията. извършена е реконструкция, обзавеждане. Замърсените и повредени части една по една се сваляли, почиствали се със специални химикали и отново се монтирали според оригиналите. А липсващите орнаменти са подновени с точни копия. Българският храм в Истанбул, носещ името на архидякон и първомъченик Стефан, е със забележителна история. На мястото му преди повече от 160 години е имало къща - тя е дарена от княз Стефан Богориди на цариградските българи, които пък я преустроили в дървена църква. Тя е осветена на 9 октомври 1849 г. и е станала свидетел на исторически за българите събития. Тук в нощта на 3 април 1860 г. по време на Великденската служба епископ Иларион Макариополски, по-късно Търновски митрополит, за първи път не споменава името на Вселенския цариградски патриарх Кирил VII, а, както пише Тончо Жечев, като произнася знаковите думи “Еи всякое епископство православних!”, По този начин потвърдил своя избор за глава на националната църква”. А станалото е, че така се полага първият важен камък към самостоятелна Българска екзархия. А 10 г. по-късно, като прочита султанския ферман, с който се признава самостоятелната Българска екзархия, пак в същата дървена църква на 1 март 1870 г. Иларион Макариополски се обръща към вярващите: “Жътвата, чада, на сеяча е по-сладка от сеитбата, защото, който сее с надежда, сее за жътва. Който жъне, събира плод. Тъй и ний, чада, сеехме на 1860 година на 3 април, жънем плода сега на първи март 1870 година.” През 1898 г. на мястото на изгорялата стара дървена църква се издига нова - желязна. Проектът е на архитект Ховсеп Азнавур, а изпълнението е на австрийската фирма “Рудолф фон Вагнер”. Храмът е от сглобяеми железни елементи с общо тегло 500 тона. Докарани са с кораб от Виена по Дунав през Черно море и Босфора, а църквата е сглобена и осветена от екзарх Йосиф на 8 септември 1898 г. Църквата е трикуполна и с кръстообразна форма, отвън привлича погледа с красивите орнаменти на украсата. Олтарът е обърнат към Златния рог, а над притвора се издига красива камбанария. Шестте камбани са излети в руския град Ярославъл, две от тях звучат и днес. Иконостасът е изписан в православен стил от руски майстори. Кампанията за възстановяване на Желязната църква в Истанбул започва преди повече от 10 години, макар и преди това да е имало благотворителни акции за укрепване на храма. Първоначалната идея била да се подмени само външната облицовка, да се боядиса и да се запълнят пукнатините по фасадата. Когато обаче се вижда колко сериозни са щетите по църквата, нанесени от времето, следва промяна в плановете, търси се допълнително одобрение от съответните институции като за паметник на културата и едва тогава реставрацията продължава. вътрешността се реконструира основно. Затова арх. Булунмаз сега е спокойна, че църквата ще удържи още 150 г. след този ремонт. Преди да се отдаде на тази задача с реставрацията на “Св. Стефан”, Булунмаз е участвала в реставрацията и на знакови религиозни храмове на Истанбул - една гръцка православна църква и известния музей на дервишите “Мевлихане”. Тя определя сегашната си работа “Свети Стефан” като най-красивата църква в Истанбул, единствената в мегаполиса с позлатен купол, който се извисява на 40 метра и се вижда отдалеч от преминаващите през Златния рог кораби. По идея на арх. Булунмаз в ремонтираната църква има и допълнително ново помещение. Преди там е бил склад, но е направена изолация, монтирали са тръби за отвеждане навън на дъждовните води и макар че таванът е едва 2,10 м, няма да се усеща поради големината на помещението, което ще се ползва като изложбена зала или за други прояви. С реставрацията на “Свети Стефан” ще възкръсне наново старото българско възрожденско огнище край Златния рог. Възстановен е и Метохът, останал почти 100 г. необитаем. Дългата 40 метра каменна сграда бе открита отново официално през май 2016 г. от премиера Бойко Борисов и културния министър Вежди Рашидов. Построен през 1850 г. пак на земя, дарена от Стефан Богориди, в Метоха са отсядали пътуващи българи, тук е била семинарията, редакцията на 20 вестници и списания, имало е и печатница, тук било открито и първото българско училище през 1857 г. в Истанбул. Днес в Метоха е разположена експозиция за Българската екзархия и за българската православна общност в Истанбул.", "date": "2017.12.30", "title": "Борисов и Ердоган откриват Желязната църква на 7 януари, чакат се 1000 гости"}
{"url": "https://www.24chasa.bg/novini/article/6636588", "text": "Около 145 000 двойки у нас не могат да имат деца, заради репродуктивни проблеми. 50 000 от тях се нуждаят от донор на яйцеклетки или сперматозоиди, за да могат да имат бебе. Тези данни са неофициални, защото държавата няма регистри. Такива се водят във всяко лечебно заведение отделно. Тенденцията според медици обаче е бройката на хората, които се нуждаят от донорство, за да имат дете, да нараства. Основните причини за безплодието при жените са онкологични заболявания, изчерпан резерв на яйцеклетки, репродуктивна възраст при жената, стрес, лоша храна, негативно влияние на околната среда. Основна роля за проблемите при мъжете играе фитнесът. Употребата на анаболи, стероиди и протеини уврежда спермогенезата. “Но никой не им го обяснява. Ако отидете в един фитнес във Франция, първото нещо, което ще видите, е, че ако приемате тези и тези анаболи или протеини ще увредите спермогенезата с толкова и толкова. Тук такова нещо няма. Дете отива и си купува протеини от аптеката без проблем”, обяснява Виктория Димитрова от фондацията “Майки за донорство”. Все повече жени разчитат на донорски яйцеклетки заради различни заболявания. Не по-малък е делът и на мъжете, които имат нужда от чужди сперматозоиди, за да станат бащи. Съотношението между тях е 60 към 40. В същото време обаче желаещите да дарят репродуктивен материал у нас са малко. Реално съотношението между наличния материал и нуждата е 1 към 50. Това лишава хиляди семейства от възможността да имат свое бебе Причините донорите да не стигат са две – липсата на информация и законови ограничения, основно при жените. Тези, които искат да дарят яйцеклетка, трябва да са на възраст между 18 и 34 години и с поне едно живородено дете. Само за една година обаче през фондация “Майки за донорство” са минали 1000 жени на 35 години, готови да дарят яйцеклетки, но ограничени от закона. “Година и половина чакаме някой здравен министър да подпише проектонаредба, която да позволи и на тези жени да станат донори. Сменихме вече 3-ма министри, а за да се случи това, е нужен само един подпис”, обяснява Виктория Димитрова от фондацията. Има и още един вид донорство на яйцеклетки - родствено, което означава, че донор може да стане сестра или първа братовчедка по майчина линия. При тях обаче ограничението е до 38-годишна възраст. За донорството на репродуктивни клетки законът забранява да се предлагат материални облаги. Може само да се възстановят направени разходи като транспорт, временна нетрудоспособност, болка или дискомфорт, също и за загуба на време, на дневни приходи или болничен. Сумата не е фиксирана и всяка болница определя сама какво е обезщетението. Варира между 1500 лв. за 10-12 дни до 3000 лв. 722 са даренията на сперматозоиди и 457 на яйцеклетки до октомври 2017 г. според данните на Изпълнителната агенция по трансплантации (ИАТ). За същия период са извършени 1174 трансфера на ембриони от донорски клетки. За цялата 2016 г. пък има 1062 дарявания на сперматозоиди и 510 на яйцеклетки, като от тях са трансферирани 1467 ембриона. През 2015 г. броят им е съответно 1051 и 496, като от непартньорско даряване тогава са родени 397 деца. “Много по-лесно се намират донори сред мъжете, докато жените се съгласяват по-трудно. Може би липсва достатъчно разяснение, че процедурата не е нещо, което може да им навреди по някакъв начин”, казва д-р Минко Еврев, шеф на Клиниката по асистирана репродукция в I АГ болница “Св. София”  Процедурата по даряването започва, като кандидатът за донор отиде в един от 37-те инвитро центъра в страната.  Там се прави проверка в ИАТ дали конкретният човек има право да е донор на сперма или яйцеклетки. Един човек може да стане донор до получаване на 5 живородени деца, като се броят и собствените. Агенцията прави проверка и дава разрешение или отказ за дарението. След като има одобрение от агенцията на донорките в медицински център “Д-р Щерев” правят преглед на яйчниковия резерв на жената. След това се правят предварителни изследвания - генетични, пълна кръвна картина, микробиология и цитонамазка. Физическото и психическото състояние на донора се удостоверява с протокол пред комисия от най-малко трима лекари, като преди това жената е минала през психодиспансер, за да докаже, че е психично здрава. Следва същинската процедура - да се синхронизира месечният цикъл при двете жени - донорката и реципиентката. След това на донорката се прави стимулация с инжектиране на хормони, които подпомагат работата на яйчниците. Това продължава 10-12 дни. Хормони, но на хапчета приема и жената, която ще получи яйцеклетката. Накрая готовите яйцеклетки се изваждат. Процедурата продължава не повече от 10 минути и се прави под пълна упойка. “Интервенцията е стандартна, но е задължително тази информация да е ясна, защото макар и минимален, винаги има някакъв риск”, предупрежава Жанета Лазова, координатор на дарителската програма в медицински комплекс “Щерев”. След това при тях донорката остава в болницата минимум 3 часа да отмине упойката и да бъде под наблюдение известно време. Целта на тази процедура е да може да се направи свеж трансфер на ембриони, защото успеваемостта е много по-голям При мъжете изискванията са доста по-малко. Те трябва да са над 18 г., да нямат наследствени заболявания, да не са поставени под запрещение и да са дали писмено информирано съгласие. Правят им се изследвания за хепатит В, хепатит С, сифилис, СПИН и микробиологично изследване на спермата. За да станат донори трябва сперморграмата им да е с нормални показатели, които да се запазят такива и след процедура по размразяване. Допълнителна информация за здравословното състояние и медицинската история на донора се събира и чрез попълването на въпросник и интервю. В деня на донорството трябва да са спазвали полово въздържание от 3 до 5 дни В България самоличността на донора не се разкрива. Донорите също нямат право да знаят кой е ползвал дареният от тях материал. Информацията се съхранява за срок от 30 години в лечебното заведение и не може да бъде разгласявана по никакъв повод. Реципиентите могат да разберат само възрастта, кръвната група, външните белези, образование и интереси на дарителя. За допълнителна сигурност, че донорките няма да предявят някакъв иск за права върху детето и яйцеклетките впоследствие, писменото им съгласие се заверява от нотариус в района, в който се намира инвитро центърът. Към мъжете такова изискване няма. За разлика от тук във Великобритания, Холандия, Швеция и Дания донорството не е анонимно и след като детето навърши пълнолетие, има право да се срещне с донора или донорката. В Румъния, Полша, Чехия, Испания и Гърция пък са разрешени и процедури с готови ембриони, което тук не е позволено. Сурогатното майчинство е позволено в Полша, Чехия, Украйна, Холандия, Дания и Великобритания. А в Италия е абсолютно забранено както донорството, така и сурогатното майчинство. В интернет, където най-често се търси информация за донорството на репродуктивен материал, тя е противоречива, непълна, а често и невярна, което спира хората или отлага във времето решението им да станат донори. “При нас са идвали момичета, които ни казват, че са решили да дарят яйцеклетки преди 2 години, но прочели в интернет, че се вадели през гръбнака и че процедурата е много страшна, което не е вярно. За тези 2 години те можеха да станат донори поне два пъти”, разказва Жанета. “Стимулациите на момичетата, които желаят да даряват яйцеклетка, е почти същата като тези, на които си правят инвитро процедури със собствени яйцеклетки, но при тях дозите са по-малки, защото всичко им е наред”, допълва колегата ѝ Мария Караилиева. В “Щерев” не работят с донорски сперматозоиди, използват само донорски яйцеклетки. За случаите, в които им трябват сперматозоиди, се обръщат към датска криобанка, с която работят съвместно. На двойката се дава списък, в който са описани външни белези, професия, образование, хобита на всеки донор, и те избират. При тях жените, които най-често стават донорки, са на възраст между 26 и 33 г., интелигентни, работещи в банки, в НАП. Общо 37 лечебни заведения у нас имат разрешение за дейности по асистирана репродукция. Те са във Варна, Плевен, София, Бургас, Пловдив, Тутракан, Шумен, Русе, Благоевград и Стара Загора. Това са единствените места, където може да се стане донор. 90% от тях са частни, 1 от смесен тип, 2 общински и 1 държавно, като по-малка част от тях работят с донорски яйцеклетки. Заради недостигът на донори обаче не всички извършват донорски инвитро процедури въпреки разрешението. През 2016 г. 28 от лечебните заведения са работили с непартньорски донори, а през 2017 г. – 29. - Между 300-400 инвитро процедури годишно правим в Клиниката по асистирана репродукция. От тях 5-10% са били случаи, които са се нуждаели от донор. - Това няма как да се случи. Жената има яйчников резерв от 800 000 яйцеклетки. С времето те намаляват, но дори след 34-годишна възраст, каквато се изисква по закон за даряване, те са 600 000. Не може даряването - един или два пъти, да ги ощети по никакъв начин и да ограничи възможността им за следващи бебета. Обикновено при една процедура излизат между 6 и 8 яйцеклетки. Те са същите, които всеки месец организмът изхвърля чрез месечния цикъл. Няма начин да се навреди и на останалите органи, свързани със забременяването и износването на бебе. - Не. Преди хормоните, които се поставяха, не бяха като сега високопречистени и ниско молекулни и се напълняваше с 3-4 кг. Сега те не се отразяват по никакъв начин на пациентката. В момента хормоналните препарати са високо пречистени и доказано безвредни. - Приема се, че това доказва нейната оплодителна способност. Това е единствената причина. - Това според мен е нарушаване не само на правото на жените да станат донори, но и на конституцията. На 38 години една жена все още може да роди, защото след тази възраст започва да намалява яйчниковият резерв, както и шансовете за забременяване. Все пак тя вече не се приема за детеродна възраст, тъй като процентът на малформации е по-голям, но все пак жената може да дари яйцеклетка за друга, която има нужда. Всяка рестрикция води до корупция и до това да се ходи в чужбина, където е разрешено. - Една част от жените са над 40 г. с изчерпан яйчников резерв. Все по-често обаче възрастта пада и млади жени около 30 г. също са с изчерпан яйчников резерв. Друга част са такива, които след онкологични заболявания са с премахнати оперативно яйчници или други органи. - - Това е заради водата и некачествената храна, които приемаме, както и заради въздуха, който дишаме. - Статистически е доказано, че донорските ембриони много по-често се залепват и имплантират от собствените. Това се обяснява имунологично. Когато си дълго време с даден партньор обменяш телесни течности, които водят до създаване на антитела. - Тази клиника е втората в България, в която се извършват инвитро процедури. При нас донори могат да станат както мъже, така и жени. Правят се и свежи, и замразени трансфери в случаите, когато се налага. - Минаха много години, откакто реших да стана донор. Никога няма да забравя една сцена вкъщи, когато слагах децата ми да спят. Повратният момент беше една вечер, когато, затваряйки вратата на стаята им, ги гледах и си казах, че много семейства чакат някой като мен, за да имат и те деца. По-важното е, че не можех да си представя, че тях може да ги няма или че аз може да имам нужда от някого, за да ги има. Така започна всичко. - В началото информацията беше много оскъдна. Хората се страхуваха, не знаеха какво ще представлява самата стимулация. Имаше теории, че се напълнява и окосмява жената или че няма да има деца повече, а това не е вярно. Във фондацията обясняваме на хората, че стимулацията не променя тялото. Няма нищо опасно. Пациентите, които се нуждаят не само от донорски клетки, но и от медицинска помощ, подлежат на стимулации, и то няколко през годините, които не им пречат или влияят по някакъв начин. Аз разбрах за донорството на яйцеклетки още през 2008 г., малко след като законово беше уредено у нас, но нямах много информация. Мина доста време, когато пак попаднах на тази тема и реших да си запиша час в клиника за репродуктивно здраве, да видя дали мога да стана донор. Отговарях на изискванията да съм до 34 години, имах и две деца, но това не стига. През 2011 г. беше първото ми същинско донорство. Била съм донор три пъти, но вече не мога. - Всеки път е силно емоционално. За мен донорството като цяло е много силно нещо. Няма никакво значение какво ще дариш - кръв, клетки или костен мозък. Лично аз го приемам като уникален дар и шанс за човек да направи такова добро в живота си Смятам, че всеки един трябва да го направи, без значение какво ще дари. Всяко едно донорство не е просто да извадиш 5 лева, а е свързано с твоето тяло, твоите емоционалности и страхове, които трябва да пребориш. Една частица живот, която дарява друг живот. - Процедурата продължи 10-11 дни и включваше подкожни инжекции всеки ден. С тях се поставят хормони, които стимулират яйчниците да работят по-добре. За това време отидох на 3 прегледа, давах кръв, лекарите следяха стимулацията - дали трябва да се остави същото лекарство, или да се промени. Когато фоликулите порастнат достатъчно, за да се извадят, се прави пункция под пълна упойка. Единственият дискомфорт за мен е, че не мога да ям или пия течности няколко часа след упойката. Има момичета обаче, на които това не им пречи. Веднъж дори отидох на работа веднага след пункция. - Въпреки че у нас има сериозни законодателни изисквания, мисля, че има много неща, които могат да се променят. Едно от тях е възрастта. Сега чакаме да стане 35 години включително, но отново смятам, че е ниска. При роднинско даряване не се изискват генетични изследвания и възрастта е 38 г. Не разбирам защо има по-висока възраст и по-малко изисквания за изследвания, при положение че възможността за проблеми е еднаква, дори и по-голяма от анонимните дарители, които се проверяват за всичко. Държавата трябва да прави информационни кампании. Може да не са толкова големи като за кръводаряването, но да привлекат вниманието на обществото към тази тема. Това може да стане с наредби, чрез които АГ специалистите, педиатрите или личните лекари да провеждат информационна кампания и тя да достигне до всеки един млад човек, а след това всеки сам да прецени дали иска, или не. Не трябва брошурите с информация да са само в репродуктивните клиники Когато човек стигне до тях, обикновено самият той има проблем и не може да стане донор. Затова мястото им не е там. Аз може да съм на 20 г., да нямам дете и да не стана донор по тези причини, но ако чуя, че някой има проблем или нужда, това ще ме накара да разбера повече. Дори да отида да се прегледам дали някога аз няма да имам нужда от такава помощ Това е още един вид превенция. Смятам че държавата има какво да направи. - Без думите ми да звучат като апел, бих казала, поглеждайки децата си, да се замислят дали те някога няма да имат нуждат от такава помощ, защото никой не е застрахован. ДАРИНКА ИЛИЕВА Единствено Столичната община у нас подкрепя семейства, които се нуждаят от инвитро процедури с донорска яйцеклетка. Подобни процедури не се финансират от държавния фонд - Центъра за асистирана репродукция. Те работят само с донорски сперматозоиди. Програмата стартира през 2015 г. и бе създадена заедно с фондациите “Искам бебе” и “Майки за донорството”. От старта ѝ до момента с нейна помощ се родиха 7 бебета - 5 момчета и 2 момичета. Първото бебе на София - Самуил, се роди на 24 октомври 2016 г. А през януари се очакват и първите близнаци с помощта на програмата. Тя подкрепя жени до 50-годишна възраст, докато при държавния фонд изискването е те да са до 43 г. Двойките, които искат да бъдат подпомогнати от общината, кандидатстват пред специална комисия. Само тази година те са 30. След като бъдат одобрени, имат 1 г. за извършване на процедурите. Средствата се изплащат директно на 10-те болници, с които работи програмата. Условията за кандидатстване може да се видят на сайта на общината - sofia.bg.", "date": "2017.12.30", "title": "Търсят се донори за 50 000 нови бебета"}
{"url": "https://www.24chasa.bg/novini/article/6637759", "text": "От встъпването в длъжност на Доналд Тръмп през Каталуния и севернокорейските ракетни изпитания до природните бедствия - Франс прес припомня ключовите събития, белязали изтичащата година. На 20 януари 70-годишният милиардер републиканец Доналд Тръмп стана официално президент на САЩ с лозунга \"Америка преди всичко\", но подозренията за тайни съглашения в Русия помрачиха началото на мандата му. Информирайки в редовни сутрешни послания в Туитър за решенията си, Тръмп се зае да отменя закони и разпореждания, приети по време на предшественика му демократ Барак Обама, оттегляйки или заплашвайки да оттегли страната от множество международни споразумения (за свободна търговия, за климата, имиграцията, здравеопазването, членството в ЮНЕСКО). Най-новият шок дойде на 6 декември, когато президентът призна Ерусалим за столица на Израел - действие, което беше широко осъдено в ООН. На 20 декември той се наслади на първата си съществена реформа - гласуването на голяма данъчна реформа. На 29 март, девет месеца след референдума, предизвикал разделение в страната, Лондон започна процедура за напускане на Европейския съюз. Надявайки се да укрепи позицията си в парламента, на 8 юни министър-председателката от Консервативната партия Тереза Мей свика предсрочни избори, в резултат на които обаче тя загуби абсолютното мнозинство на торите в парламента и сега е принудена да управлява с подкрепата на северноирландските юнионисти. На 8 декември, след месеци преговори, Брюксел и Лондон се споразумяха по условията за раздялата им. Предстоят обаче не по-малко сложните преговори за бъдещите отношения между Великобритания и ЕС. На 7 май проевропейски настроеният 39-годишен центрист Еманюел Макрон спечели убедително президентските избори във Франция срещу кандидатката на крайната десница Марин Льо Пен. Начело на своето учредено година по-рано движение \"Напред!\", той отстрани за първи път от Елисейския дворец двете големи управляващи формации - Социалистическата партия и дясната партия \"Републиканците\". На 5 юни Саудитска Арабия и нейните съюзници прекъснаха отношенията си с Катар, обвинявайки го, че поддържа ислямистки радикални групировки и е твърде близък с шиитски Иран - основен регионален съперник на сунитската династия в Рияд. Оттеглената впоследствие оставка на ливанския премиер Саад Харири, който обвини от Рияд Иран в намеса, изостри напрежението между Саудитска Арабия и Иран. Рияд съзира иранска намеса и в бунта на хусите в Йемен, където според ООН се разиграва една от най-тежките хуманитарни драми в света. Техеран отрича подобна намеса. На 30 юли, след четири месеца на съпътствани с насилие протести, беше избрано Учредително събрание с неограничени правомощия, бойкотирано от опозицията. То сне от длъжност генералния прокурор Луиса Ортега - върл противник на президента Николас Мадуро, а после иззе пълномощията на парламента. Разорената от срива в цените на суровия петрол страна е в състояние на частичен дефолт. След като умножи ракетните си изпитания, на 3 септември Северна Корея, извърши своя шести и най-мощен до момента ядрен опит. В края на ноември лидерът на страната Ким Чен-ун заяви, че страната му е станала ядрена сила, след като извърши успешно изпитание на ракета, способна да нанесе удар в произволна точка в САЩ. Доналд Тръмп заплаши \"да унищожи напълно\" Северна Корея в случай на нападение от нейна страна. На 22 декември ООН прие още по-строги санкции срещу Пхенян. След нападения срещу полицейски постове в Мианма в края на август, армията отвърна с рейдове срещу села, населени с представители на мюсюлманското малцинство рохинга. В резултат на това над 655 000 души от това малцинство в Мианма избягаха в Бангладеш. На 11 септември ООН заклейми това \"етническо прочистване\". ООН обвини Мианма, че е планирала атаките и заговори за възможен \"геноцид\". На 1 октомври в Каталуния се състоя референдум за независимост, въпреки че бе забранен от испанското правосъдие. На 27 с. м. каталунският парламент провъзгласи независимост едностранно. Мадрид постави областта под прекия контрол на централната власт и свика предсрочни избори. Сваленият каталунски лидер Карлес Пучдемон избяга в Брюксел с цел да не бъде преследван по съдебен ред. На 21 декември сепаратистките партии спечелиха абсолютно мнозинство по брой на местата в каталунския парламент, но затова пък юнионистите получиха повече гласове. На 5 октомври всемогъщият холивудски продуцент Харви Уайнстийн бе обвинен от няколко жени в сексуален тормоз. На вълната на скандала в ред страни се множат обвиненията в сексуални посегателства, тормоз или изнасилвания срещу знаменитости не само в киното, но също така в медиите и политиката. На 21 ноември 93-годишният Робърт Мугабе бе принуден да подаде оставка след 37-годишно управление, изоставен от военните и от собствената си партия. В Сирия джихадистката групировка \"Ислямска държава\" бе прогонена на 17 октомври от град Ракка с усилията на кюрдско-арабска коалиция, подкрепяна от Вашингтон. На 9 декември Багдад провъзгласи победа над ИД в Ирак. И двете страни обаче са изправени пред тежки предизвикателства заради градовете, превърнати в развалини, и все още надвисналата екстремистка заплаха. Наред с това много други страни - от Египет до Афганистан, включително Испания, Великобритания и Сомалия, отново бяха поразени тази година от кръвопролитни атентати, извършени или вдъхновени от ИД, както и от групи, свързани с Ал Каида. Две години след подписването на Парижкото споразумение за борба с глобалното затопляне 2017 г. ще се запомни с оттеглянето на САЩ от тази спогодба на 1 юни и поредицата зрелищни климатични катастрофи - урагани, наводнения и пожари. Изглежда тя ще се нареди сред трите най-горещи години от самото начало на измерванията.", "date": "2017.12.30", "title": "Франс прес припомня събитията, белязали 2017 година"}
{"url": "https://www.24chasa.bg/novini/article/6637838", "text": "Похитителят, който   и взе 11 заложници, освободи петима от тях - три жени и две деца., съобщи прессекретарят на украинския президент Святослав Цеголко, цитиран от ТАСС. \"Току-що шефът на Службата за сигурност на Украйна (СБУ) доложи на президента (Петро Порошенко), че са били освободени петима от заложниците в Харков. Те са три жени и две деца\", писа Цеголко в Туитър. Говорителят на Националната полиция Ярослав Тракал съобщи, че в Харков се прехвърлят допълнителни сили от спецчастите. \"Отцепената територия се намира под контрола на снайперска група\", добави той. В момента преговорите с похитителя продължават, водят ги областните шефове на полицията и на СБУ. Заведено е дело по обвинение за вземане на заложници, предава БТА. По данни на полицията неизвестен мъж с маска нахлул в пощенския клон около 14:30 ч местно време днес и опитал да го ограби, след което взел заложници, като съобщил, че има у себе си взривно устройство. Правоохранителните органи водят преговори с похитителя. До момента не е съобщено нищо за неговите искания. Полицията не изключва предприемане на щурм, отбелязва ТАСС.", "date": "2017.12.30", "title": "Нападателят на пощенски клон в Харков пусна петима от 11-те заложници"}
{"url": "https://www.24chasa.bg/novini/article/6636524", "text": "Валери Иванов е образцов затворник с безупречно поведение. Многократно е награждаван от ръководството на затвора в Ловеч - пускан е и в домашни отпуски. Вътре работи това, което най-добре умее - дърводелец е. Станал е още по-мълчалив и саможив отпреди, не се сближава с никого зад високите зидове. А всъщност е извършил жестоко убийство от ревност. Вече е изтърпял половината от присъдата си и има право да помоли за предсрочно освобождаване. Заслужил го е със смирение и покаяние. А безумната любов, събудила зверското у него, се е свила в душата му. Сигурно ще остане там завинаги и ще продължи да го измъчва. Валери предпочел да превърне съпругата си Виолета в пепел, но да не я дели с никого. През самотните нощи се мятал в мрежата на страстта си, а безсилието му превръщало всеки следващ ден в мъчение. Невесели мисли дълбаели като китайска капка в главата му и без той да подозира, полагали основите на убийството, което през 2010 г. разтърси жителите на Троян. Балканският град не е забравил ужасния край на една впечатляваща жена. Там все още помнят, че на 46 години привличала мъжките погледи Много преди това съдбата, от която никой не може да избяга, свързала пътищата на привлекателната Виолета и мълчаливия Валери от Тетевен. Писано им било да са заедно, били млади и влюбени. Следвайки естествения развой на връзката си, те се оженили. Настанили се в апартамента на майката на Виолета в центъра на Троян. Нямали притеснения от битов и материален характер, животът им бил уреден и хубав. Единственото липсващо , за да е пълно щастието им, било дете. След дълго чакане и това се случило - родил им се син. Семейството поддържало добър жизнен стандарт. Валери отворил дърводелски цех за производство на мебели в с. Бели Осъм, а Виолета работела в пункт за залагания в казино. Не били богати, но имали достатъчно за нормален живот без притеснения. Така неусетно се изнизали 15 г. от брака им. Както при всяка двойка, сигурно е имало търкания, породени от различията в характерите им, но те били поносими. Големите пукнатини се появили през последните 5 г. Вероятно защото любовта напуснала сърцето на Виолета, а у Валери станала още по-силна и болезнена. Той си останал мълчалив и затворен, тя се опивала от мъжкия интерес, който предизвиквала. Колкото повече се оглеждала в чуждите очи, толкова по-безличен ѝ се струвал мъжът ѝ И обременяващо досаден с изблиците си на ревност и с постоянните упреци. Жената избягвала всякаква интимност помежду им, а това го довеждало до лудост. Въпреки това той продължавал силно и мазохистично да я обича, в отговор получавал само скандали, обидни думи и подигравки. Веднъж нервите му не издържали, посегнал и я ударил. Гордата хубавица не могла да понесе унижението и го изгонила. Това сложило началото на края ѝ. След няколко месеца се събрали, но семейството им било разбито завинаги. За отмъщение Виолета залостила вратата на спалнята, оставяйки наранения съпруг да спи в хола. И така, редувайки вечери на мълчание и бурни скандали, те я карали някак си - с хленчеща обич от негова страна, с презрение от нейна. “Правих многократни опити да изгладим отношенията си”, разказва Валери пред магистратите. Последната караница се разразила на 15 март 2010 г. Седели в кухнята на уютното си жилище. Виолета приготвяла вечеря, а Валери бил зад барплота и отново молел за помирение. “Идиот смотан, простак скапан, докога ще ме занимаваш с твоите глупости? Не разбра ли, че между нас всичко е свършено, че никога повече няма да бъдем семейство”, изкрещяла тя. “Причерня ми. Пред мен имаше дървена гаванка - хвърлих я по нея”, признава Валери. Твърди, че следващите минути му се губят. Когато се съвзел, видял Виолета просната на пода. Под главата ѝ имало локва кръв. Нямало съмнение, че е мъртва. Щом се уверил в това, мебелистът изтръпнал от ужас. Той не може да обясни следващите си действия, нито какво му дало сили да действа хладнокръвно, методично и жестоко. Първо нахлузил найлонова торбичка върху главата, за да не капе кръв, и на ръце отнесъл тялото в микробус, паркиран пред блока. Върнал се в жилището, старателно избърсал кухненския под с мокра гъба, прибрал гаванката, взел палтото, ботушите и дамската чанта на Виолета, изключил мобилния ѝ телефон. Тогава поел към работилницата в Бели Осъм. Там натикал тялото в стар гардероб в коридора, а дрехите и вещите на жена си изгорил в печка, направена от железен варел. На следващия ден продължил обичайния си ритъм - да майстори мебели с двамата си работници. Привечер тъща му позвънила да го пита къде е дъщеря ѝ. Всеки ден се чували с Виолета по няколко пъти и мълчанието ѝ силно разтревожило възрастната жена. “Не я знам къде е. Може да е избягала с друг мъж”, казал зетят. Заплетен вече в лабиринт от лъжи, на 17 март около 21 ч, придружен от най-добрата приятелка на жена си, Валери подал сигнал в полицията за изчезването ѝ. А щом градът заспал - два часа след полунощ, отново поел към Бели Осъм. На пода на работилницата разстлал найлон, върху него положил вкочанения труп и се захванал за работа. Съблякъл дрехите и ги изгорил. После с ножовка разчленил тялото, което доскоро обичал и желаел безумно. В пламъците на кюмбето като цепеници натъпкал ръцете и краката. Поливал ги с бензин, за да не остане и следа. Накрая пъхнал главата. Но упорита и в смъртта, тя не искала да гори. Призори уморен приключил поредния епизод от филма на ужасите, който сам режисирал. Събрал пепелта, недоизгорелите кости и опърлената глава, опаковал ги в 4 пакета и ги облепил с тиксо. Скрил ги пак в гардероба и се прибрал в Троян. На 18 март сутринта подхванал ежедневните си занимания в цеха. Около обяд обаче освободил работниците. Натоварил в микробуса 6 стола, поръчани от магазин в Плевен, пъхнал в багажника пакетите с останките на жена си, а до тях сложил кирка и лопата. Като свършил ангажимента си в Плевен, поел обратно. По средата на пътя към Ловеч свил в рехава горичка. На около 2 км навътре изкопал плитка дупка, в която положил парчетата от безумната си любов. Прикрил пъкленето си дело, като я засипал с пръст, върху нея разпилял съчки и суха шума. Междувременно Виолета била обявена за общодържавно издирване, от полицията предприели всички действия по разплитане на случая. “Валери ни съдействаше в търсенето - пусна ни в апартамента, заведе ни в дърводелския си цех в с. Бели Осъм, показваше всичко с охота”, разказа тогавашният шеф на РПУ в Троян Петър Яшев. Невероятното спокойствие на съпруга породило подозрения у разследващите. Разпитите на познати на семейството пък сочели, че няма причина Виолета да изчезне от дома си. След седмица на безплодно търсене, но със съмнения в думите на Валери, криминалистите му предложили да бъде тестван с детектор на лъжата. Той приел. На 23 март го закарали в Института по психология на МВР. Полиграфът категорично отчел - всичко казано от него е лъжа. “Спокойствието му се пропука на връщане от столицата. Малко преди да стигнем Ловеч, Валери започна да разказва как е убил съпругата си”, припомня си бившият полицейски шеф. По-късно убиецът направил пълни самопризнания и посочил мястото, където е заровил жена си. Проблемите на семейство Иванови не били тайна на улицата, където живеели. Съседите им знаели за разделите и събиранията им. Виждали как нагиздената Виолета стъпва със самочувствие към околните, а мъжът ѝ се прегъва от безсилие. Пред погледите на хората течала тази човешка драма. И те избрали на чия страна са. Докато Валери бил в ареста, направили подписка в негова защита. В нея изтъквали, че той е саможив, но любезен и услужлив, че агресията му е била провокирана от поведението на Виолета. След убийството в Троян се говореше за патологичната ревност на мебелиста. Жена му полагала сериозни грижи за външността си и имала доста обожатели. “Познавам приятели, които идваха всеки ден до букмейкърския пункт, само за да я видят”, разкри след кончината ѝ мъж. Дни преди трагедията видели Валери да я причаква пред казиното. Неспособен да сдържа гнева си, още пред входа вдигал скандали и изричал обидни думи. Това не я впечатлило - с лекота отхвърлила подадената за помирение ръка. Не допуснала и за миг, че наранявайки съпруга си, вече е подписала присъдата си, според която той ще е палачът ѝ. “Аз обичах жена си, толкова много я обичах и винаги съм държал на нея”, изрекъл в отчаяние Валери по време на разследването. Признал се за виновен, делото срещу него се гледало по съкратената процедура. Осъдили го на 14 г. и 11 месеца затвор, които да изтърпи при строг режим. В жалба до съда той поискал да смекчат присъдата. Изтъкнал, че не е искал да убива Виолета, че не помни как това е станало, че всичко е низ от нелепи случайности. Не казал само, че е следствие от презряната му любов.", "date": "2017.12.30", "title": "Луда ревност превърнала кротък дърводелец в жесток убиец"}
{"url": "https://www.24chasa.bg/novini/article/6637422", "text": "Руският президент Владимир Путин изтъкна в новогодишното си поздравление до сирийския президент Башар Асад, че Русия ще продължи да подкрепя усилията на Сирия за защита на сирийския суверенитет, предаде Ройтерс, като се позова на пресслужбата на Кремъл. Руският държавен глава изрази искрена надежда, че през идната година в Сирия ще продължат коренните промени към по-добро, се посочва в съобщението, цитирано от ТАСС. Руският президент отбелязва в изявлението, че победата над тероризма и скорошната нормализация на обстановката отговарят на интересите на света и сигурността на целия Близък изток, предава БТА. Путин потвърди, че Русия ще продължи да оказва съдействие на Сирия за защита на държавния суверенитет, единство и териториална цялост, както и на процеса за политическо решаване на конфликта и усилията за възстановяване на икономиката, се посочва още в съобщението. По-рано този месец Путин разпореди на руските военни сили да започнат да се изтеглят от Сирия, но посочи, че Русия ще запази въздушната си база Хмеймим и военноморската в Тартус. Руската военновъздушна кампания в Сирия, която започна през септември 2015 г., спомогна за обрата в гражданската война в полза на дългогодишния съюзник на Москва Башар Асад. Русия и Турция създадоха условия за започване на процес на политическо уреждане на конфликта в Сирия, заяви руският президент Владимир Путин в новогодишно послание до турския му колега Реджеп Тайип Ердоган, съобщава в. ''Хюриет дейли нюз\". \"Работейки в тясно сътрудничество, нашите страни успяха да предотвратят разпространяването на терористичната заплаха в Близкия изток\", посочва Путин в съобщението. \"През изтичащата година Русия и Турция не само успяха да възстановят напълно двустранните си отношения, но също така постигнаха съществен напредък в засилването на двустранното сътрудничество в много сфери\", посочва още руският държавен глава. Путин също така потвърди интереса си към продължаване на конструктивния диалог и проактивния подход по всички двустранни, регионални и международни въпроси в дневния ред.", "date": "2017.12.30", "title": "Путин: Русия ще продължи да помага на Сирия в защитата на нейния суверенитет"}
{"url": "https://www.24chasa.bg/novini/article/6637434", "text": "Самолет на авиокомпания \"Уизеър\", летящ по маршрута Кутаиси (Грузия) - Кавала, е бил принуден да кацне на летището в българската столица София заради удар от мълния, съобщиха от летище София за \"24 часа\". От аерогарата посочиха, че на борда на самолета е имало около 170 пътници и членове на екипажа. Обясниха, че пострадали пасажери няма. Те вече са качени в автобуси, които ще ги откарат от София в Кавала. Телевизия \"Рустави-2\" добавя, че в момента на софийското летище се извършва обследване на самолета. ", "date": "2017.12.30", "title": "Самолет за Кавала кацна принудително в София заради удар от мълния"}
{"url": "https://www.24chasa.bg/novini/article/6632963", "text": "5491 българи са си купили осигурителен стаж за пенсия през първите девет месеца на 2017 г., показват данни на Националния осигурителен институт (НОИ). 2279 от тях са хора, навършили пенсионната възраст, които обаче не са имали нужния трудов стаж, за да прекъснат работа. Средният брой месеци осигуряване, който не им е стигал, е 22. Така те са платили по около 1902 лв., за да излязат в пенсия. Ако се възползват от възможността да закупят всички 5 години, трябва да извадят 5188, 80 лв. До пет години стаж може да си купи всеки, дори и да не му предстои скоро пенсиониране. Според закона за осигурителен стаж се зачита времето на обучение в университета или за докторантура, но висшистите трябва да платят за всеки месец. За първите девет месеца на тази година от тази възможност са се възползвали 3212 души. За същия период на миналата година са били с 33-ма повече. Предсрочно право на пенсиониране имат и хората, на които не им достигат 12 месеца. От тази възможност могат да се възползват само работниците от трета категория труд. За всеки липсващ месец излезлият предсрочно в пенсия обаче получава пожизнено с 0,4% по-ниска сума. Приходите на НОИ от откупуване на осигурителен период през миналата година възлизат на 11,6 млн. лв. Докато през първите девет месеца на тази са 7,8 млн. лв. През тази година осигурителната вноска за пенсия бе 18,8%, а минималният осигурителен доход на самоосигуряващите се - 460 лв. Ако човек иска да си купи един месец стаж, плаща по 86,48 лв. Догодина вноската за пенсия ще се повиши с още 1 пункт до 19,9%, така отново покупката на стаж ще излиза по-скъпо.", "date": "2017.12.30", "title": "5491 си купили стаж  от държавата за  пенсия през 2017 г."}
{"url": "https://www.24chasa.bg/novini/article/6637477", "text": "Невероятна гледка и незабравими преживявания по пистите над Банско. За съжаление днес освен много хора в планината имаше и много автомобили. Това написа зам.-председателят на ГЕРБ Цветан Цветанов във фейсбук. \"Сигурен съм, че газовете от тях бяха в пъти по-вредни за хората и околната среда, отколкото още един лифт. Ето защо приветствам решението на правителството, даващо възможност да се построи втори кабинков лифт в ски зоната на Банско в пълно съответствие с екологичното законодателство\", пише още той.", "date": "2017.12.30", "title": "Цветанов от Банско: Браво за втория лифт, колите повече замърсяват (Снимки)"}
{"url": "https://www.24chasa.bg/novini/article/6637200", "text": "Сю Графтън, авторката на бестселъри, чиито заглавия включват отделни букви от азбуката, почина на 77-годишна възраст в Санта Барбара, съобщиха Асошиейтед прес и Франс прес. \"Тя умря обкръжена от семейството си след двегодишна битка с рака - заяви дъщеря й Джейми Кларк на страницата на писателката във Фейсбук. - Макар да знаехме, че смъртта ще я застигне, кончината й бе неочаквана и дойде бързо.\" Първата от въпросната поредица книги на Сю Графтън - \"А като алиби\" е публикувана през 1982 г., а последната - \"В като вчера\" - през август. Дъщеря й уточни, че това ще е последната й книга, предава БТА. Известни са също книгите й \"Б като блъф\", \"Ж като жертва\", \"О като опасност\". \"Много от феновете й знаят, че тя бе категорично против да бъдат заснети филми или сериали, адаптирани по книгите й\", отбеляза Джейми Кларк. Основният персонаж в тези книги е Кинси Милхоун - бивша полицайка, станала частен детектив.", "date": "2017.12.30", "title": "Почина писателката Сю Графтън"}
{"url": "https://www.24chasa.bg/novini/article/6637233", "text": "Руският президент Владимир Путин поздрави световните лидери по случай Коледа и настъпващата Нова година. В посланието си до американския държавен глава Доналд Тръмп, руският президент призовава за взаимно уважение, което трябва да бъде основата на двустранните отношения. Според Путин, това е нужно за да се осигури стабилност по света и да се даде най-твърд отговор на глобалните предизвикателства и заплахи, предаде \"Фокус\". „Това ще ни позволи да се придвижим напред към създаването на прагматично дългосрочно сътрудничество“, завърши съобщението си към Тръмп руският президент. Путин използва поздрава си към френския президент Еманюел Макрон, за да покани своя колега да посети Кремъл през 2018 г.След като пожела весело посрещане на празници на кралица Елизабет втора и британския премиер Тереза Мей, Путин подчерта, че развитието на добрите отношения между Лондон и Москва е в интерес и на двата народа. Руският президент не пропусна да спомене германския канцлер Ангела Меркел и президента на ФРГ Франк-Валтер Щайнмайер, като главата на Кремъл препотвърди готовността на Русия за продължаване на диалога и съвместната работа с Берлин. В поздрава към министър-председателя Бенямин Нетаняху се изразява вярата на Путин, че Израел ще продължи да работи за осигуряването на безопасността в Близкия изток. Руският президент не пропусна да спомене в своето обръщение също така президентите на Китай Си Дзинпин и Южна Корея Мун Дже-ин, както и японския премиер Шиндзо Абе. Путин препотвърди руския ангажимент в Сирия по време на поздрава си към Башар Асад и изрази надежда за продължаване на добрите отношения с Турция и президента Реджеп Тайип Ердоган.", "date": "2017.12.30", "title": "Путин поздрави световните лидери за настъпващата Нова година"}
{"url": "https://www.24chasa.bg/novini/article/6637238", "text": "Полицейски екипи, разположени в различни точки на Истанбул, контролират летищата, метростанциите, пристанищата, входовете и изходите към големите площади на мегаполиса. В екипите участват сили за борба срещу терора и безредиците, войници от жандармерията, а на пристанищата - и служители на бреговата служба за охрана на морските граници. На възлови места се проверяват легитимациите, главно на мъжете, чантите на жените, спират се колите за проверка. Участват и полицейски кучета, предава БТА. Подобни мерки се прилагат в цяла Турция. Общо 80 643 служители по сигурността участват в операциите в навечерието на Новата година, съобщи генералният директор по сигурността Селями Алтънок. 33 броя хеликоптери, 70 морски катера и 302 полицейски кучета участват в тях. Според полицията това е най-мащабната операция за гарантиране на сигурността, предприемана досега съвместно с жандармерията и бреговата охрана. Операциите се контролират от координационен център в генералната дирекция по сигурността. По думите на генералния директор по сигурността мерките ще се увеличат и в новогодишната нощ ще бъдат изведени на най-високо ниво. В същото време в мегаполиса Истанбул бяха отменени традиционните увеселения на открито в елитните квартали Шишли, Бешикташ. Забранени са увеселенията и на площад Таксим в сърцето на мегаполиса, където се събираха хиляди хора. В предишни години на площада се украсяваше голяма елха и от големи екрани се отправяха пожелания по случай Нова година. Тази година часове преди настъпването на Новата година ще бъдат отцепени пътищата към Таксим, полицейски екипи са разположени около площада. Полицията ще бъде на крак 24 часа, за да не се допусне подобен акт като миналогодишния атентат на Ислямска държава в нощния клуб Реина в Истанбул, където загинаха 39 души, коментираха от полицията. В столицата Анкара също бяха отменени увеселенията на централния площад Къзълай, от 8 часа вечерта ще бъдат отцепени улиците към площада, съобщиха от полицията. Милиони турци ще посрещнат Новата година в домовете си, на трапеза пред телевизионните екрани, а други - в заведения или по курортите. 250 хиляди турци ще прекарат новогодишните празници в зимните курорти, една част в чужбина. От курортите в чужбина най-голям е интересът към българските ски центрове- Банско, Пампорово, Боровец, съобщиха от турската Агенция за туризъм и пътувания Турсаб. Огромен е интересът на турците към новогодишното теглене на лотарията. Продадени са 99 на сто от билетите, съобщиха от тотализатора. 61 млн. турски лири, което се равнява на около 13 млн.евро, е премията на турската новогодишна лотария, най-голямата стойност досега в историята на турския тотализатор. Общността на българите в Истанбул ще посрещне Новата година на новогодишен бал в българската екзархия в квартала Шишли в Истанбул.", "date": "2017.12.30", "title": "Изключителни мерки за сигурност налагат в Турция за Новата година"}
{"url": "https://www.24chasa.bg/novini/article/6637270", "text": "Близо 5000 новородени по-малко ще има през тази година в сравнение с предходната, съобщи Нова тв. До 20 декември в България има 56 197 раждания, срещу 60 917 на същата дата на 2016-та година. Спад в раждаемостта има във всички области, с изключение на Велико Търново, където на бял свят са се появили с шест бебета повече. Най-сериозно намалява броят на новородените във Варна – с 814. В София ражданията са с 570 по-малко.", "date": "2017.12.30", "title": "Близо 5000 по-малко новородени през 2017 г. в сравнение с предходната"}
{"url": "https://www.24chasa.bg/novini/article/6637277", "text": "Глобите за превъртане на километраж вече са от 2 000 до 7 000 лева. Според вносители на автомобили проблемът с превъртането на километражите започвал още от чужбина. То става буквално за минути. Оказва се, че всеки може да сдобие със софтуер за превъртане, предава  . Според експерти най-лесно се манипулират километражите на германски и японски коли. Затова държавата планира да въведе специален софтуер в пунктовете за техническото състояние на колите. Предстои той да заработи още в началото на следващата година.", "date": "2017.12.30", "title": "Специален софтуер ще следи за превъртането на километражи (Видео)"}
{"url": "https://www.24chasa.bg/novini/article/6637284", "text": "\"2017-а несъмнено бе тежка година за страната ни от гледна точка на политически процеси, но в третия си мандат премиерът Бойко Борисов е по-уравновесен, което помогна на страната ни да преодолее трудния период\". Това мнение изрази в сутрешния блок на телевизия Европа бившият служебен министър-председател проф. Георги Близнашки. По неговите думи предстоящото европредседателство е неповторим шанс за изява за страната ни. \"За Борисов това е лебедовата песен - той вече узря като политик, мисля че е много по-уравновесен, много по-спокоен. Тези 6 месеца му дават шанс да се изяви на международната сцена. Това е шанс и за България и това е по-важното всъщност. Името на България ще бъде в устата на всички в цяла Европа, бих казал и по цял свят. Непрекъснато ще се споменава името България\", каза проф. Близнашки. Според него страната ни е поела в правилната посока и с политиката си за интеграция на Западните Балкани. \"Важното е, че България има водеща роля. И тук мисля, че Борисов добре се ориентира да не разискваме историческото наследство, а да гледаме напред - тези проекти, които засягат Балканите. Коридор №8, който беше забравен в един момент, а той още от началото на 90-те години стоеше на дневен ред\", каза още той. Според проф. Близнашки несъмнено приоритетът Западни Балкани дава по-голяма политическа тежест на председателството на Съвета на ЕС. Той е на мнение, че ако България не беше съумяла по този начин да обедини съседните си страни, тя не би могла да изпълнява ръководната роля, която й отрежда европредседателството.", "date": "2017.12.30", "title": "Проф. Близнашки: Председателството е шанс за България да се изяви"}
{"url": "https://www.24chasa.bg/novini/article/6637288", "text": "Всеки десети осмокласник, завършил в основно училище, не продължава образованието си. Данните са от проучване на неправителствената организация \"Амалипе\". След работата на междуведомствените екипи едва 17 000 са върнатите в клас деца към момента. Над 206 000 ученици са отпаднали от образователната система или никога не са записвани в нея, предаде  . Най-голям е делът на непродължаващите в гимназиален етап, особено сред завършилите основни училища. Най-много отпаднали ученици има в областите Сливен, Стара Загора и Пловдив, а най-малък риск за отпадане има в Габрово, Смолян и Враца.", "date": "2017.12.30", "title": "Всеки 10-ти осмокласник с основно образование отпада от системата"}
{"url": "https://www.24chasa.bg/novini/article/6637293", "text": "Банда хлапета вилнее във вършечките села Горна и Долна Бела Речка, съобщиха от пресцентъра на ОД на МВР- Монтана. На 29 декември в село Горна Бела Речка невръстните апаши задигнали два велосипеда от наследствена къща на столичанин. Колелетата се намирали в избата на първия етаж на къщата. Сигналът е подаден от собственика на спешния те.112. От проведените оперативно- издирвателни мероприятия ченгетата заловили 16- годишния С.Р. от близкото село, връстника му М. А. от Сливен и К. М. на 15 години от град Попово. Същият ден апашите ударили и друга къща. Този път обаче били засечени от кметския наместник на съседното село Долна Бела Речка. Управникът чул шум в къщата, за която знаел, че собственикът отсъства в момента. Кметът установява, че е взломена балконската врМ.А. на ата. Той веднага подал сигнал в РУ на полицията във Вършец. Полицаите пристигнали светкавично и в една от стаите заварили 16- годишния С.Р. От селото и 16 години от Сливен, проникнали с цел кражба на ценни вещи. При проведените беседи в полицията непълнолетните крадци правят пълни самопризнания. Колелетата са върнати с протокол на собственика доброволно. Всичките момчета са вече с криминални прояви. По двата случая са образувани досъдебни производства.", "date": "2017.12.30", "title": "Трио хлапета тарашат къщи край Вършец"}
{"url": "https://www.24chasa.bg/novini/article/6637301", "text": "Мъж, разхождащ се в Монтана, бил ограбен на улицата вчера към 19 и 50 часа, съобщават от полицейската дирекция. 60- годишният П.П. от областния център бил заплашен и нападнат от непознат мъж. Бандитът му задигнал спортната чанта с портмоне с лични документи, банкова карта, пари и други вещи. Част от документите са намерени изхвърлени в района на произшествието. По случая е образувано досъдебно производство. Обирджията се издирва.", "date": "2017.12.30", "title": "Обраха 60- годишен мъж в Монтана"}
{"url": "https://www.24chasa.bg/novini/article/6636430", "text": "Новогодишният концерт на Виенската филхармония тази година почита триото на председателството на Съвета на ЕС - Естония, България, Австрия. Това става ясно от отправените от австрийския президент Александър ван дер Белен покани за престижното музикално събитие. На концерта на 1 януари 2018 г. почетни гости ще са българският президент Румен Радев и съпругата му Десислава В залата ще бъдат и естонската му колежка Керстин Клюлайд със съпруга си Георги Рене Максимовски. Естония бе председател на ЕС през втората половина на 2017 г. и предава щафетата на България на 1 януари. Австрия пък я поема от България на 1 юли. Жестът на Александър ван дер Белен има символичен смисъл, посочват местни медии. Така той иска да подчертае европейския ангажимент на Австрия и проевропейската линия на новото правителство въпреки участието на националисти в него. И за българския, и за естонския президент посещението на концерта ще е премиера. Преди началото е предвидена снимка за пресата на тримата президенти. Покана за концерта е получил и българският премиер Бойко Борисов, отправена от колегата му Сабастиан Курц, но той няма да може да се наслади на прекрасното събитие заради ангажименти в София. В залата обаче ще бъде министър-председателят на Холандия Марк Рюте, който също е поканен от Курц. Рюте е известен с това, че страстно обича да свири на пиано. Курц пък разчита на него и правителството му за подкрепа при промяна на бежанската политика на ЕС, което е една от целите на австрийското председателство. Новогодишият концерт на Виенската филхармония, който по традиция близо 8 десетилетия се организира всяка година на 1 януари, е смятан за едно от най-реномираните събития за класическа музика в света. През 2017 г. той бе излъчван на живо в 93 страни по света и така бе гледан от милиони зрители. Събитието датира от 1939 г. Тогава музикантите свирят на 31 декември. През 1941 г. датата се мести на 1 януари. Мястото обаче не се е променило - това е Голямата зала на Виенското музикално сдружение (Музикферайн), наричана още и Златната зала заради изключително красивия си интериор. За всеки концерт залата се украсява с 30 000 свежи цветя По традиция, след като музиката затихне, зрителите отнасят за спомен поне по едно листенце от тях. До 2015 г. цветята са пристигали от Сан Ремо, а днес са грижа на австрийски градинари и цветари. Обичайно концертът започва в 11 ч и 15 мин. местно време. Репертоарът е съставен основно от творби на композитори от династията Щраус: Йохан Щраус - баща, Йохан Щраус-син, Йозеф Щраус и Едуард Щраус. От 1958 г. концертът завършва с три биса след основната програма. Първият бис е бърза полка. Вторият е валсът “Синият Дунав” на Йохан Щраус-син, чието начало се прекъсва от ръкопляскания на публиката. В този момент музикантите и диригентът поздравяват всички за Новата година. Третият бис е “Радецки марш” на Йохан Щраус-баща. По време на това последно изпълнение публиката ръкопляска в ритъма на музиката и диригентът се обръща към нея. Изключения от тази традиция са 1967 г., когато “Синият Дунав” е бил част от основната програма, и 2005 г., когато “Радецки марш” не се изпълнява заради траура по жертвите от земетресението и последвалото го цунами в Югоизточна Азия на 26 декември 2004 г. Новогодишният концерт в австрийската столица е известен и с това, че музикалните творби се изпъляват в интерпретацията на най-големите диригенти в света. Тази година на пулта ще застане Рикардо Мути Великият италиански маестро, който ръководи от 19 сезона миланската “Ла Скала”, е дирижирал концерта още 4 пъти в предишните години - през 1993, 1997, 2000 и 2004 г. В знак на признание по случай 70-годишнината му през 2011 г. Мути бе обявен за почетен член на Виенската филхармония. На 1 януари 2018 г. освен творби на композитори от легендарната фамилия Щраус ще прозвучат и произведения на Франц фон Супе и Алфонс Цибулка. Предишният концерт на 1 януари 2017 г. бе изпълнен под палката на 35-годишния венецуелски талант Густаво Дудамел, който е най-младият диригент в историята на престижното музикално събитие. През 2014 г. е гостувал Клаудио Абадо, а през 1987 г. - Херберт фон Караян. Музикантът, който обаче най-трайно е свързал името си с историята на този концерт, е Вили Босковски - дирижирал го е цели 25 пъти между 1955 и 1979 г. Една част от билетите за новогодишния концерт винаги са резервирани за австрийския президент и неговите почетни гости. Членовете на Виенското музикално сдружение също имат привилегии в това отношение. Колкото до останалите места в залата, заради огромния интерес е измислена специална система за тяхното разпределение, която дава равен шанс на всички. Билетите се разпределят чрез томбола. Още на 2 януари започва кандидатстването за билетите, което продължава до 28 февруари. То става единствено чрез сайта на концерта. След това се разиграва тегленето на билетите за следващата календарна година. С други думи от 2 януари 2018 г. ще започнат да опитват шанса си онези, които искат да гледат концерта в залата на 1 януари 2019 г. Местата са около 1000, а само за ден се получават десетки хиляди заявки. За да бъде задоволено огромното търсене, Виенската филхармония изнася още два концерта със същия репертоар, но те не достигат блясъка на новогодишния. Цените на билетите за него са между 35 и 1090 евро, тези за концерта в навечерието на Нова година (31 декември) са между 25 и 800 евро, а билетите за генералната репетиция (30 декември) вървят от 20 до 495 евро. През март чрез личния си профил или чрез имейл кандидатствалите биват уведомени за резултатите от лотарията. Организаторите уточняват, че апликации, подадени на 2 януари, имат същия шанс като тези, които са изпратени на 28 февруари. Част от приходите от билетите отиват за благотворителност. Виенската филхармония е основана през 1842 година. Членовете на оркестъра са избирани от музикантите на Виенската държавна опера. Това е дълъг процес, при който всеки музикант трябва да докаже своите способности в поне 3 г. свирене в операта и балета. Едва след това музикантите могат да кандидатстват за място във филхармонията.", "date": "2017.12.30", "title": "Новогодишният концерт във Виена почита евротриото Естония - България - Австрия"}
{"url": "https://www.24chasa.bg/novini/article/6637351", "text": "Туристически автобус с пътници се е запалил в движение на пътя Карлово-Павел баня, при местността Стражата. Това съобщи слушател на Радио „Фокус” – Пловдив, който, пътувайки по същото направление, е станал свидетел на инцидента. Шофьорът е реагирал мигновено и пътниците, около 30, са били изведени навреме от автобуса. Инцидентът е станал около 13.30 часа. И в момента пасажерите са на пътя и чакат да бъдат извозени с друг автобус, който ще дойде от Павел баня. Пожарникарите са пристигнали на място, когато половината автобус е бил изгорял. Движението е било спряно заради пожара. На мястото има разлята нафта.", "date": "2017.12.30", "title": "Туристически автобус с пътници се запали в движение на пътя Карлово – Павел баня"}
{"url": "https://www.24chasa.bg/novini/article/6637338", "text": "Северна Корея заяви, че никога няма да се откаже от ядреното си оръжие, докато САЩ и съюзниците им продължават с изнудването и военните учения в близост до севернокорейските граници, предаде Асошиейтед прес. Севернокорейска информационна агенция КЦТА заяви за пореден път отстояваната от страната позиция по повод прегледа на най-големите севернокорейски ядрени и ракетни изпитания за тази година, предаде БТА. Северна Корея извърши най-мощния си досега ядрен опит през септември и изстреля три различни междуконтинентални балистични ракети в морето през юли и ноември, засилвайки опасенията, че е по-близо от всякога до сдобиване с ядрен арсенал, способен да достигне САЩ. В днешното си съобщение КЦТА отбеляза, че Пхенян е предприел стъпки за \"подсилване на капацитета си за самоотбрана и превантивни атаки с ядрена мощ\" пред постоянните \"ядрени заплахи, изнудване и военни учения на САЩ и техните \"васали\". Севернокорейската информационна агенция изтъква, че Северна Корея \"като непобедима сила не може да бъде нито отслабена, нито заличена.\"", "date": "2017.12.30", "title": "Пхенян: Няма да се откажем от ядреното оръжие, ако продължава изнудването от САЩ"}
{"url": "https://www.24chasa.bg/novini/article/6637348", "text": "Руското външно министерство отхвърли твърденията, че Москва нарушава санкциите на ООН срещу Северна Корея, предаде Асошиейтед прес. В съобщение днес, цитирано от РИА Новости, ведомството посочва, че Русия изцяло и стриктно съблюдава режима на санкции. Изявлението е в отговор на информация, че руски танкери прехвърлят петролни горива на севернокорейски танкери в морето през последните месеци. Без да дава подробности, руското външно министерство отбеляза, че резолюциите на Съвета за сигурност на ООН въвеждат ограничения за севернокорейския внос на рафинирани петролни продукти, но не ги забранява изцяло, предава БТА. Съветът единодушно одобри няколко пакета от санкции срещу Северна Корея заради ракетните й изпитания и ядрената програма, включително нова резолюция на ООН от миналия уикенд. Тя е внесена от САЩ и цели да забрани почти 90 процента от износа на рафинирани петролни продукти за Северна Корея, като наложи таван от 500 000 барела годишно, и изисква репатрирането на севернокорейците, работещи в чужбина, в срок от 12 месеца. Тя ограничава също доставките на суров петрол за Пхенян до 4 милиона барела годишно. По-рано днес Ройтерс съобщи, позовавайки се на западноевропейски източници, че руски танкери са доставили гориво на Северна Корея поне три пъти през последните месеци чрез прехвърляне на товари в морето. Един от източниците посочи, че \"няма доказателства това да е подкрепяно от руската държава, но тези руски плавателни съдове осигуряват жизненоважни доставки на севернокорейците\". Северна Корея разчита на вносно гориво, за да поддържа своята изпитваща затруднения икономика. Пхенян също така има нужда от петрол за своите ракетни и ядрени програми, които според САЩ заплашват мира в Азия.", "date": "2017.12.30", "title": "Русия: Спазваме изцяло санкциите на ООН \nсрещу Северна Корея"}
{"url": "https://www.24chasa.bg/novini/article/6637359", "text": "Икономическият оптимизъм по света намалява в последните години. Това показва 41-вото световно изследване на \"Галъп интернешънъл\" „Краят на годината”. Първият световен (от 1977 насам) и водещ Глобален барометър за просперитета, надеждата и щастието, чиято извадката тази година покрива 2/3 от световното население, осъществен в партньорство с УИН, разкрива следните изводи: 28% от населението е оптимистично настроено за икономическото развитие през 2018, но икономическият песимизъм е 30%, т.е. с 2 пункта по-висок от оптимизма. Нетният оптимизъм (дяловете на тези, които казват, че следващата година ще е икономически по-добра минус дяловете на тези, които казват, че следващата година ще е икономически по-лоша) е -2 и показва тенденция на понижаване в няколко поредни издания на изследването: от +23 през края на 2015 и +20 в края на 2016 до -2 в края на 2017 г. За втора поредна година европейските граждани сериозно се притесняват за просперитета си през следващата година (-16 нетен резултат). Предизвикателствата пред бъдещето на ЕС и на Европа като цяло продължиха през 2017 г. и създадоха несигурност, въпреки възникналите признаци на възстановяване в Европа. За пръв път икономическият песимизъм в ЕС достига до нивата на песимизъм в Русия – и на двете места нетната стойност е – 16. Мнозинството от руснаците (49% - най-високият в проучвания свят дял) очакват 2018 да бъде като 2017 г. в страната им. Американското обществено мнение пък е дълбоко разделено в икономическите си очаквания за следващата година. Най-големи песимисти пък са в Италия (нетна стойност -50), Гърция (нетна стойност -42). Турция е много близо до тях - с нетна стойност (-40). Нигерия (+59), следвана от Виетнам (+55 нетна стойност), са от другата страна - най-оптимистично настроени за следващата година. Ясни мнозинства в Индия и Източна Азия очакват дори по-успешна година от сегашната, базирана на впечатляващото представяне на тези региони през 2017 г., докато Западна Азия е доста притеснена. 39% от изследваното население по света смята, че 2018 г. ще бъде като цяло по-добра от 2017 г., което е с 13 пункта по-ниско в сравнение с предишната година. 23% очакват по-лоша година. 32% смятат, че 2018 ще бъде същата като 2017 г., а други 6% не знаят. Нетният резултат е +16 (39% минус 23%). Той е повече от два пъти по-нисък в сравнение с +37 миналата година. Въпреки, че цялостните положителни очаквания за поредна година са повече от отрицателните, броят на оптимистите явно намалява в целия свят. Намаляването показва масовата загриженост и притеснения, докато светът се превръща в по-тревожно и по-малко предвидимо място през последната година. В сравнение с руснаците, много повече американски граждани са оптимисти, но пък в САЩ има и повече песимисти, отколкото в Русия. Като цяло, и по този показател Русия в по-голяма степен очаква идващата година да не е нито по-добра, нито по-лоша, а същата, докато американското общество показва повече поляризация на мненията. Индонезия (+66 нетен резултат) води по оптимизъм тази година, а Южна Азия (+51) е най-оптимистичният регион в света. Европа е в противоположна посока с нетен резултат 0 в страните извън ЕС и само +5 в ЕС. Надеждата изглежда запазена за бързо развиващите се страни, отколкото за по-развитите. Ниските доходи очевидно се съчетават добре с надеждата, тъй като има перспективи за растеж. Например, общият оптимизъм в Бангладеш, Индия, Виетнам и т.н. достига до около +50 нетни стойности, но Гърция е на -30 и Италия е на -41. Очевидно е, че се е случила още една лоша за Запада и добра за Изтока година. Близо две трети (59%) от света декларират, че се чувстват лично щастливи. Това е с около 10 процентни пункта по ниско отколкото измереното щастие в края на 2016 г. - днешният свят споделя +49 нетна стойност на щастието, сравнено с +59 миналата година. В изследваните 55 държави 8% заявяват, че не са щастливи - почти същите, като 9% в края на 2016 г. и 10% в края на 2015 г. Изминалата година беше трудна, с несигурност и тероризъм, което най-вероятно е повлияло на много човешки съдби. Независимо от това обаче, по-голяма част от изследваните страни все пак продължават да декларират, че са щастливи, макар и по-малко. Латинска Америка изглежда е най-щастливият континент в света (нетна оценка от +66 в този регион). Фиджи пък е най-щастливата страна (+92). Колумбия с нетна оценка от +86 е точно след Фиджи. Иран и Ирак са в дъното с +5 и +7. Нетният резултат в САЩ и Русия относно щастието е точно равен (+50). 18% у нас очакват 2018-а да бъде година на икономически подем, а 26% - на икономически трудности. Нетната стойност е -8, което е близо 3 пъти по-оптимистичен резултат спрямо края на 2016 година и по-скоро България е в положителната страна на скалата спрямо световните и европейските тенденции. Най-голям, очаквано, остава делът на тези, които не очакват промени – 38%. По-общите очаквания на българите за започващата 2018 г. пък са с дялове 25% оптимисти, 22% песимисти, 35% неутрални и 19% затрудняващи са да отговорят. С нетна стойност (оптимисти минус песимисти) от +3 България преминава в позитивната част на „класацията”, но и далеч от крайности в положителна или негативна посока. По отношение на личното щастие през отминаващата година, страната ни отново е на последните места и в света, със стойности, близки до тези на страните от Европа, с 45% определящи се като щастливи, 10% - нещастни, 46% оставащи в средата, а останалите се затрудняват да отговорят. Така нетната стойност (дялове на щастливите минус дялове на нещастните) за България е +35, което с два пункта по-високо спрямо края на 2016 г. Общата тенденция за България е за нарастване на дела на позитивно отговарящите в сравнение с края на 2016 г. България е в съзвучие с държавите от Източна Европа и е в „златната среда“ сред държавите от Балканите, като техния фон даже може да се приеме, като страна, споделяща повече опитимизъм. Иджаз Гилани, „Галъп Пакистан“ (ръководител на проекта \"Глобален барометър\"): Заражда се глобално общество, в което мненията все повече се определят от принадлежността към стил на живот, а не към нация 55-те страни показват появата на глобално общество, в което националните граници все повече се пресичат от световни сегменти според стила на живот. Така например, според изследването, нагласите на младите хора в дадена страна често са по-сходни помежду си, отколкото с по-възрастното население в рамките на съответните национални граници. Същото важи и за групите според доходи и нива на образование. Нетното щастие в 55-те изследвани страни, е с 15 пункта по-високо сред младите (под 34-годишна възраст), отколкото сред по-възрастното население (над 55-годишна възраст). Групите на хора с високи доходи в тези 55 страни са 32 пункта по-щастливи от групите с най-ниски доходи в съответните общества. Висшистите са с 13 пункта по-щастливи от тези, чието образование е основно или са неграмотни. Аналитичният екип на глобалното проучване твърди: \"Щастието зависи в по-малка степен от страната, в която живееш, и повече от твоята възраст, доходи и образование или начин на живот\". Методика: Настоящото изследване е част от ежегодния изследователски проект на световната асоциация „Галъп интернешънъл“, наречен „Край на годината“ - ежегодна традиция, инициирана и проектирана под председателството на д-р Джордж Галъп през 1977 г. Тази година то бе проведено от световната асоциация “Галъп интернешънъл“ в сътрудничество с УИН в 55 страни по целия свят. Регионално покритие: Общо за ЕС – общо за страните членки от Източна и Западна Европа Западна Европа – Австрия, Франция, Германия, Гърция, Ирландия, Италия, Холандия, Испания, Швеция, Великобритания Източна Европа – България, Чехия, Латвия, Полша, Румъния, Словения, Хърватия Европейски страни извън ЕС – Албания, Армения, Босна и Херцеговина, Косово, Македония, Молдова, Сърбия, Украйна Латинска Америка – Аржентина, Бразилия, Колумбия, Еквадор, Мексико, Перу Източна Азия – Бангладеш, Фиджи, Хонконг, Индонезия, Япония, Папуа Нова Гвинея, Филипините, Република Корея, Тайланд, Виетнам Западна Азия – Афганистан, Азербайджан, Иран, Казахстан, Пакистан, Турция Близък Изток - Ирак Африка – Етиопия, Гана, Нигерия, Южна Африка САЩ, Индия и Русия не са включени в нито една от регионалните категории Размер на извадката и работа на терен Общо 53 769 души бяха интервюирани в световен мащаб. Във всяка страна е реализирана представителна извадка от около 1000 мъже и жени: лице в лице (23 страни; 24235 души), по телефон (13 страни; 11656 души) или онлайн (19 страни; 17878 души). Теренната работа в различните страни е проведена от октомври 2017 г. до декември 2017 г. Статистическата грешка в изследването е в диапазон +/-3-5% при доверителен интервал - 95%.", "date": "2017.12.30", "title": "Светът затъна в икономически песимизъм, българите пак на последните места по щастие"}
{"url": "https://www.24chasa.bg/novini/article/6637379", "text": "Тежък пътен инцидент е станал на пътя Шумен – Смядово, в района на село Ивански. На място са загинали двама души, а четирима са настанени в болница, съобщиха от пресцентъра на МВР. Дете е сред загиналите при катастрофата, съобщиха от пресцентъра на ОДМВР. Сигналът в полицията е подаден малко след 12.30 часа. По първоначални данни, челно са се ударили два леки автомобила – „Пежо“ и „Сузуки“. По първоначална информация на пътя пред \"Пежо\"-то, което се е движило в посока към Шумен, са изскочили кучета. Жената зад волана е направила опит да ги избегне и е навлязла в насрещната лента за движение. В този момент срещу нея се е движил лек автомобил \"Сузуки\". Водачът не е успял да спре и са се ударили. След удара в МБАЛ са откарани пътниците в \"Сузуки\"-то – водачът на 26 години и съпругата му на 23, която е в много тежко състояние. В болницата в Шумен в тежко състояние е транспортирана 20-годишна жена, която е била зад волана на \"Пежото\", и нейна спътничка. На място е загинала 21-годишна жена, която е пътувала на предната дясна седалка.", "date": "2017.12.30", "title": "Дете и млада жена загинаха при катастрофа в Шуменско, кучета изскочили на пътя (Обновена)"}
{"url": "https://www.24chasa.bg/novini/article/6637387", "text": "Пети човек е арестуван късно в петък във връзка с планирания във Великобритания коледен атентат, съобщава телевизионният канал Sky news. 21-годишният мъж е задържан в Шефилд по време на претърсването на две къщи, предаде \"Фокус\". На 19 декември бяха задържани четирима души в Дербишър и Южен Йоркшир, като те бяха обвинени в планиране на терористичен акт. Срещу двама от тях има повдигнати обвинения по случая. И двамата мъже са кюрди произхождащи от иракската част на Кюрдистан. Трети човек от по-рано задържаните остава в ареста, докато четвъртият бе освободен.", "date": "2017.12.30", "title": "Пети арестуван за планирания във Великобритания коледен атентат"}
{"url": "https://www.24chasa.bg/novini/article/6636832", "text": "Екипажът на Международната космическа станция ще извърши 290 научни експеримента до 2024 г., предаде ТАСС. От тях 78 са в стадий на реализация, а 122 се подготвят за изпращане на Международната космическа станция, съобщи \"Роскосмос\". 90 вече са успешно завършени, информира БТА. Руският център за подготовка на космонавти продължава да подготвя кандидати за полети в космоса. Приемът на документи на желаещи да участват в лунната програма и в изпитанията на новия космически кораб \"Федерация\" завърши на 15 декември. В \"Роскосмос\" са подадени над 400 заявления (80 жени и 320 мъже).", "date": "2017.12.30", "title": "Екипажът на МКС ще извърши 290 експеримента до 2024 г."}
{"url": "https://www.24chasa.bg/novini/article/6636860", "text": "Вече е модно да правим всичко наобратно. Да напускаме добре платената си работа, за да се отдадем на скромен живот в провинцията без стрес. Да хапваме десерта преди основното, да купонясваме в понеделник вместо в събота или пък да прекарваме новогодишната нощ в София, вместо извън нея. Защо все повече хора избират да останат за 31 декември в столицата, а не да отпътуват макар и до някоя близка дестинация? Столицата осигурява комфорт, макар и да звучи налудничаво. Избягва се стресът от пътуването. Независимо дали говорим за такова до някой от планинските ни курорти или в чужбина. А и градът е доста спокоен в този период от годината. Задръствания, трафик в основните дни за придвижване и общо около 2 дни от отпуската ни, които преминават от стигане от точка А до точка Б и в опаковане на багаж. Все повече от живущите в София решават да си спестят това и да заложат на комфорта на дома. Така единственият им ангажимент е да изберат начин за придвижване до заведението, което са избрали за празничната вечер. Няма как да не се отбележи и предимството да се събудите на 1 януари в голям град. Ако в малкия ще ви е трудно да откриете и 1 работещ магазин, то не може да се каже същото за столицата. От една страна отваряте очи, когато пожелаете. Без да бързате да отпътувате и да освободите хотелската си стая до 12 на обяд. В същото време не се чувствате като в пустиня, защото възможностите за активност през първия ден от годината са далеч по-разнообразни. Това са все важни неща, но със сигурност най-определяща за избора ни е крайната цената. Не едно и две проучвания показват, че София е една от европейските столици, в които на глава от населението се падат най-много луксозни заведения с добър сервиз и интериор. Разнообразието от меню и програма също е в пъти по-голямо от това дори и в най-добрите ни зимни курорти. Предложенията варират от шведска маса, няколко степенно меню, през хапване на корем за фиксирана сума до тематични партита със свободна консумация. Добрата новина е, че цените за тези удобства стават все по-достъпни за българския клиент. Когато накрая теглим чертата, и най-простите сметки показват, че в София не само плащаме далеч по-малко и спестяваме от пътни разходи и такива за настаняване, но и получаваме много повече откъм качество на менюто и програма. Но да не забравяме и липсата на стрес и забързаност. Част от българските заведения правят огромен скок от традиционното към това, което е актуално зад граница. Няма как да не се спомене обаче, че точно те са концентрирани в столицата. Тук се крие и причината за една още по-интригуваща тенденция - младежи от цялата страна да пътуват за Нова година до София. Голяма роля за това играят и социалните мрежи, където е достатъчно от един обект да се \"chek in\" - ват (да отбелязват присъствие - бел. ред.) голям брой хора, за да стане хит. Така определени заведения стават модерни и \"viral\" (жаргонна дума за нещо, което се споделя много в социалните мрежи - бел. авт.) в публичното пространство и интересът става все по-засилен. Присъствието в тях пък се превръща в цел. Веригата Raffy Bar & Gelato предизвиква точно такъв ефект още със създаването си и това логично води до откриването на нови и нови обекти всяка година не само в София, но и в различни градове из страната. \"Raffy Park\" на бул. \"Цариградско шосе\", \"Raffy Burgas\" и \"Raffy The House\" са сред най-новите попълнения във веригата. С голямото доверие и търсене неминуемо идва и необходимостта към покриване на високи очаквания и нужда за иновативни предложения за всеки вкус. Затова веригата \"Raffy Bar & Gelato\" има цели 5 различни варианти за всеки тип хора в обектите си в София. Клубът \"Raffy Terrasse Bar\" ще предлага  , ориентирана към най-големите купонджии в компанията на DJ ROSS i DJ Naso. В \"Raffy Park\" пък ще имате възможността да се завърнете в т.нар. от самия Ф. Скот Фицджералд \"ера на джаза\" със специално . В типичен за тематиката стил храната ще бъде предложена на богата и пищна шведска маса, от която ще можете да похапвате през цялата вечер. Ресторантът \"Raffy Bar & Gelato\" на бул. Витоша ще предложи класика и отбрани предложения в   на ул. \"Шипка\", е още по-примамливо. То е подходящо най-вече за всички ценители на домашния уют, които искат да се чувстват като вкъщи, посрещайки новата 2018 г. В същото време обаче да са на модерно и социално място. Популярно тази година е и специалното предложение за \"Решение в последната минута\". Понеже все повече хора се чудят до последно кое е най-подходящото място за прекарване на новогодишната нощ, се предлага запазване на места без куверти на свободна консумация. ", "date": "2017.12.30", "title": "Защо София е все по-предпочитана дестинация за новогодишната нощ?"}
{"url": "https://www.24chasa.bg/novini/article/6634667", "text": "    Едно столетие България се гърчи в мъки и не може да стигне цивилизованите държави. През 1918 г. ни удари погром, от който още не можем да се оправим. Отечеството влезе в мазето на губещите, кретаме на опашката на историята. След Освобождението страната постига завиден икономически растеж. Главната заслуга е на Стефан Стамболов с неговата протекционална политика. Насърчаване на родното производство и защита от чужди интереси. Българският лев е равен на френския франк. Евтиния залива пазара. Хлябът и млякото са по 20 стотинки, доброто месо върви 60 стотинки килото. Двулевката покрива дневния бюджет на едно средно семейство. Балканската и Междусъюзническата източват бюджета. За Първата световна е нужен заем и премиерът Васил Радославов иска 500 милиона. Опозицията е против колосалния борч. Пренията в Народното събрание са на 2 юли 1914 г. Радославов се опитва да говори, но никой не го слуша. Опозицията тропа и скандира “Долу!”, мнозинството ръкопляска и вика опълченско “Ура!” В сублимието на скандала ораторът вади пищов. “Радославов държеше револвер в ръката си”, свидетелства руският пълномощен министър Александър Савински. Оръжието е “шестак”, в барабана има по един куршум за всяка злонамерена парламентарна група. Под дулото на барабанлията заемът е гласуван. През Първата световна война се сражаваме на два фронта. На Македонския срещаме сърби, англичани и французи. На Добруджанския се изправяме срещу румънци и руснаци. Есента на 1916 г. Трета армия е призвана да освободи Южна Добруджа, която пъшка под влашко робство. Братушките тичат да дадат рамо на съюзничката Румъния срещу вражеска България. От името на нацията Иван Вазов ги пита: “Защо сте дошли на полята балкански, немили, неканени гости?” При Добрич нашите тръгват “На нож!”. Редник Иван Генчев разказва: “И изведнъж полето екна и като мълния тресна и прогърмя из него нашето “Ура!”. Под слънцето блеснаха остриетата на белите ножове. Стана нещо страшно, нещо непредставимо. Противникът се уплаши и обърна гръб. Като вихър се понесе тънката, но окрилена верига напред и като тежък кошмар тръгна над бягащия враг нашето “Ура!” Тиловаците политици също викат “Ура!”, но в уютния парламент. На фронта няма храна и лекарства, войската е гладна, окъсана и въшлясала. В средата на септември 1918 г. противникът пробива южния фронт на Добро поле. Мъчениците излизат от окопите и тръгват към столицата да търсят сметка на управниците. “В кафене “България” - пише поетът Кирил Христов - хора с увиснали носове знаеха същите и дори още по-страшни работи. В редакцията на “Военни известия” и във Военното министерство не научих нищо утешително. София бе прекарала една такава нощ, каквато не познаваше дори през 1913 г., макар “по-доброто” общество да се бе веселило в театъра, на концерта на една немска музикална капела във Военния клуб, както и на някакво градинско увеселение. Чух възмущение от лекомислието на интелигентните софийски тълпи.” Спасява се с редакторска заплата от бранните полета. Заслугата му е, че оставя сведения за войнишкия бунт: “Най-рано се разбунтувала и напуснала фронта първа дружина от 29-и полк, втора рота от Сливенския и някои части от V дивизия - именно 2-и и 5-и полк. Водителят им бил в началото някакъв ефрейтор от Ямбол, бивш учител. Обаче Удово все още било в наши ръце и материалите уж били спасени. Други твърдяха - навярно измисляйки сами това, - че изменниците били пресрещнати при Кочериново.” Истината е, че бунтарите първо превземат Главната квартира в Кюстендил, после в Радомир е обявена република. Автори на този акт са Райко Даскалов и Александър Стамболийски. Метежът е смазан в подстъпите към София от юнкери и германски части. В тази драматична ситуация управлява коалиция с министър-председател Александър Малинов. Цар Фердинанд се опитва да лавира, но в крайна сметка е принуден да абдикира. Манифестът е с дата 3 октомври 1918 г. “Като обявявам това си решение на моя възлюбен народ - заявява монархът, - призовавам всички верни поданици и истински патриоти да се сплотят като един около престола на цар Бориса, името на когото е свързано с толкова велики дела от историята на старото българско царство, за да изведат отечеството от това тежко положение и България да се издигне отново на оная висота, която й е предопределена от съдбата.” В същото време Васил Радославов се маскира като германски полковник и минава границата. В кобура му е пищовът, с който е издействал феноменалния заем! В Голямата касапница, както наричат войната, даваме над 115 хиляди убити и изчезнали. Отделно са пленените, ранените и осакатените. По Ньойския диктат от 1919 г. губим половината от територията си. Страната е окупирана от победителите. Плащаме репарации. Идеалът за национално обединение е погребан. От окопите покълват комунизмът и фашизмът. Жестокото отношение към победените ражда и реваншизма. В този смисъл Втората световна война е функция на първата. След нея отново сме на колене, наказани в социалистическия лагер. Тоталитаризмът окончателно пречупи съпротивителните сили на народа. Сега той е импотентен в условията на така наречената демокрация. Пета колона е синоним на “предателство отвътре”. Лингвистично е изкован по време на Гражданската война в Испания (1936-1939). Франкистите плашат с него републиканците. Те обаче са само епигони на Александър Стамболийски, който е пионер в тази област. През Първата световна война Централният затвор е пълен с аферисти, контрабандисти и всякакви други екземпляри. Стамболийски лежи за обида на монарха. Просветният министър Петър Пешев пише в спомените си: “В затвора са отивали войници за среща и конференции със Стамболийски и другарите му. Там те са били насъсквани против офицерите, давали са им наставления за бунт, връчвали са им писма, вестници и бунтовни позиви за другарите им на фронта. В Централния затвор са се обсъждали и решавали всички политически въпроси.” “Нужно е да кажа, че Стамболийски, макар и в затвора, продължаваше да бъде централната личност в Земеделския съюз. Без неговото съгласие нито парламентарната земеделска група, нито постоянното присъствие на Земеделския съюз предприемаха нещо.” По тази причина на панделата почват да викат Малкия парламент. На практика Малкия дърпа конците на Големия. Зад решетките кипи трескава политическа дейност. Провеждат се пленарни заседания, гласуват се предложения, вземат се решения. Директорът на затвора разрешава на депутатите в райе да се разхождат из столицата и да се срещат със съмишленици. Малкият парламент дори праща “Ние твърдим най-положително, че България е готова да съгласува своите интереси с тези на съседите си и на Антантата, ако последната я подкрепи и покаже братско съчувствие. На Солунския фронт от дълго време съществува една широка тайна военна революционна българска организация за държавен преврат против правителството на България. Начело на тази организация е един генерал, с когото ние сме във връзка. В тази демократическа и патриотическа организация влизат всички добри български синове, носителите на българските идеали - млади офицери, които приветстват идеята за балканска конфедерация, за едно балканско съгласие. Българският преврат ще започне от фронта!” Това е Петата колона на Александър Стамболийски. Франкистите са епигони на земеделския водач Този марш е сред шедьоврите на патриотичната песен. С оригинално заглавие “Заветът на дедите”, негов автор е забравеният поет Иван Йончев. Родом от Самоков, той учи в Първа софийска гимназия. После следва в Загребската консерватория. Сътрудничи на списанията “Българан”, “Българска сбирка”, “Народ и армия”. Иван Йончев не е от поетите тиловаци. Заедно с перото държи карабината. Отива на фронта, където е ранен. “Заветът на дедите” се появява през 1915 г. в стихосбирката “За родината”. През 1919 г. капелмайсторът Георги Шагунов композира музиката. Туберкулоза дълбае гърдите на Иван Йончев. Издъхва на 26 май 1918 г. в Бояна. Изпратен е с военни почести. След превратния 9 септември 1944 г. гробът е заличен от комунистите. * * * Един завет оставили са нам дедите - велик завет, написан с кървав меч: \"Деца, на родний край пазете си земите от подъл враг, кат зеницата на очите бранете ги от близо и далеч!\" И тоз завет на миналото грял е в дните кат дивен фар, и вожд той бил е драг на всички тез, кои загинаха в борбите за род, за родна чест, презрели суетите на грешний свят, презрели бащин праг. И не ли той под родно знаме днес войските събира пак? И не ли тоз свещен завет на всички тям сгрява им душите и вика ги в борба неравна със вразите без жал да мрат за бащин край рожден? Един завет оставили са нам дедите - велик завет, написан с кървав меч: \"Деца, на родний край пазете си земите от подъл враг, кат зеницата на очите бранете ги от близо и далеч!", "date": "2017.12.30", "title": "Преди 100 години тръгнахме надолу, още не можем да стигнем първите"}
{"url": "https://www.24chasa.bg/novini/article/6631658", "text": "На 13 март 2009 г. - петък, в 13,30 ч, търновският адвокат Петър Лупов си уговаря среща с човек, който разваля магии. Не е суеверен, но от доста време се притеснява за живота си. И има защо - за по-малко от 8 месеца преживява два атентата, получава заплашителни есемеси, предупреждават го, че е “поръчан” и може да бъде убит. На 18 юли 2008 г. Лупов е пребит в кантората си с увита в тиксо чугунена тръба. Жена му - Аринка, го намира целия в кръв. В болницата му правят 18 шева на главата. След месец - на същата дата - 18-и, е подпалена и вишневата му “Тойота Авенсис”. Докато Лупов и жена му пътуват за срещата с мага, до колата им се залепва тъмен фиат с едър мъж зад волана. Ту минава отпред, ту се връща отзад. “Този ни следи, защо ни следи, не знам...”, казва напрегнат адвокатът. “Добре де, дай му път”, отговаря жена му и запазва самообладание въпреки страха, който се надига в гърлото ѝ. Тъмният фиат ги преследва километри наред и ги оставя малко преди да стигнат при мага. Усещането, че всеки месец на 18-и може да му се случи нещо лошо, не напуска Лупов. Успокоява го само мисълта, че синът и дъщеря му са далеч от Търново и са в безопасност. На 25 март както всяка сутрин адвокатът излиза от дома си малко след 7,30 ч. Графикът му е закован като на държавен служител. Насочва се към гаража си, който е на 2 минути път с кола и е на ул. “Елин Пелин”. Сяда зад волана в синия си “Опел Вектра”, но преди да затвори вратата, до нея изскача наемник на Килърите с масленозелена шапка на главата, тъмно яке, дънки и бели маратонки и стреля с пистолет “Макаров”. Лупов е улучен от куршуми в гърба, слепоочието, гърдите и корема. Последният - 5-и изстрел, е контролен и пронизва врата. По това време Николинка М. е на 10-ина метра от гаража и чува пукот. След секунда-две - ново изпукване. Уплашена, тя тръгва към отсрещната страна на улицата. Минувач, който вече е подминал гаража и е чул шум от “тракане” и “чупене на стъкла”, се обръща и вижда някакъв човек с бели маратонки да излиза оттам набегом. Със скрит под якето пистолет килърът завива по близката ул. “Сергей Румянцев” и след 100-ина метра двамата свидетелите го губят от поглед. Озадачени, те се питат един друг какво става и после се разделят. Мъжът още не знае, че този ден ще обърка живота му и ще го превърне в анонимен свидетел №1 срещу бандата на Килърите. 7 месеца след стрелбата той разпознава по снимки стрелеца в полицията. Посочва портрета на Владимир Филев - човека, заподозрян 3 месеца по-късно и за покушението срещу бизнесмена Румен Рачев, застрелян на 3 юли пред болницата в Шумен. Малко след като Николинка и другият свидетел си тръгват, Цветанка Манолова, която живее през 5-6 къщи от гаража и е тръгнала да си купи кафе, вижда отворените врати и задницата на колата на Лупов. До обед тя минава още 3 пъти оттам и забелязва, че гаражът все така зее отворен. На 4-ия път надниква и вижда човек, килнат на дясната си страна. Прибира се набързо, обзета от лошо предчувствие, и казва на приятеля си: “Пламене, да не е станало нещо с Лупов, вратата на гаража му от няколко часа стои отворена”. Пламен Лаков и Цветанка отиват при гаража, но не смеят да влязат. Наблизо е един комшия и те го молят да провери дали при колата има някой. След малко той им казва втрещен: “Пепо е гръмнат!” Улицата се изпълва с полиция. Криминалистите намират стъклото на шофьорската врата потрошено, а в джоба ѝ - две от изпопадалите 7 гилзи. Сред първите разпитани е и Пламен Лаков. Той в началото премълчава, че познава влиятелен човек, който преди време му казва, че иска Лупов “студен”. “Аз ще съм следващият”, казва си Лаков. Няма и два месеца, откак той е говорил с адвоката и го е предупредил, че заради банковите дела, които води, “влиятелен човек” в града иска да го ликвидира. Лаков се страхува за живота си, за жена си и детето си Знае, че поръчителят на убийството и хората му “няма да се спрат пред нищо, ако ги застраши”. Но през есента на 2010 г., малко след като МВР и прокуратурата удрят бандата на Килърите и медиите съобщават, че в ареста един след друг заради мокри поръчки са прибрани четирима, той събира кураж и проговаря. На 21 октомври 2010 г. в деня, в който Лаков дава показания, не пред прокуратурата в старопрестолния град, а в Шумен, е арестуван и търновският бизнесмен Георги Вълев. Впоследствие Вълев е обвинен, че е поръчал убийството на Лупов на Петър Стоянов - Сумиста, с когото се познават покрай спорта. ( Лаков е бивш охранител и бивш служител на Вълев. Някъде през 2007-2008 г. той се наема за пазач на паркинг до пазара в Търново, но без трудов договор. После по предложение на Вълев почва работа в дискотека “Маями”, а след около месец се съгласява да събира вземания от длъжници, закъснели да върнат парите на Вълев, срещу 20% от възстановената сума. В един горещ юнски ден на 2008 г. Лаков е извикан от шефа си. Какво е станало на срещата, става ясно от разпита на 21 октомври, който започва в 13,53 ч и продължава 2 ч. Лаков разказва: “Бях повикан от Жоро Вълев в неговия офис в бившия 4-и корпус на Военното училище. Като пристигнах, в кабинета му бяха Радослав и Петър Атмаджов  . Стана въпрос за търновския адвокат Петър Лупов. Вълев обясни, че Лупов му е бил адвокат по дела, свързани с Тракия банк. Каза, че трябва да бъде убит, защото го е предал. Но не сега точно, а по-късно, защото всички ще се усъмнят, че Вълев е поръчал убийството. Седях и слушах. Не съм реагирал по никакъв начин на тези думи... Тогава Вълев се обърна към мен и ме попита: “Ще се съгласиш ли срещу 25 000 лева ти да го убиеш?” Каза, че ако приема поръчката, ще ми осигури огнестрелно оръжие. Отговорих: “Абсурд, имам малко дете, изобщо не мога да се занимавам с такива неща.” Честно казано, не съм очаквал, че Жоро Вълев директно ще ми предложи да извърша такова нещо.” Според Лаков на срещата Атмаджов подхвърля, че “също можел да извърши убийството”, но имало опасност да го разпознаят по специфичната походка, защото накуцвал с единия крак. (За този случай Атмаджов е разследван и оправдан.) След няколко дни човек на Вълев пак разговаря с Лаков в опит да го убеди да приеме поръчката. “Млад си, 25 000 лв. са добри пари, по-добре ти да ги вземеш, отколкото някой друг”, увещава го той. Обяснява, че имало “желязна” група, която може да свърши “тази работа”, на един “много голям мъж, който се занимава със сумо”. Лаков пак отказва и оттогава се превръща в “обществен” враг и заплаха за посветените в плана, които решават “да го санкционират”. Губи си работата, но едно зло не идва само - почват да го привикват в полицията. “Зная, че Вълев е накарал 3-ма негови длъжници да пуснат жалба срещу мен затова, че съм взел парите от тях по записи на заповед в полза на Жоро Вълев и не съм му ги предал. По повод жалбите   ме викаха да ме разпитват. Участвах дори в очна ставка с Вълев. В присъствието на полицая казах, че според мен Вълев си отмъщава, задето отказах да убия Лупов. Жоро Вълев отговори, че много вестници съм бил чел. Полицаят чу това. Помня, че на още 2-ма полицаи казах, че Вълев поиска от мен да убия адвоката. На тези мои приказки абсолютно никой не обърна внимание, но тогава Лупов беше още жив”, разказва пред прокурор защитеният свидетел. Проверките показват, че той не лъже за сигналите в полицията. Единия път - през септември 2008 г., Лаков е призован в районното да дава обяснения. Тогава той казва на полицая Антон Н., че иска на 4 очи да му съобщи нещо, което не трябва да се записва, понеже се страхува за живота си. Двамата отиват в друга стая и Лаков споделя, че са му предлагани пари да убие Лупов, че “през живота си е вършил доста глупости, но подобно нещо не е в състояние да извърши”. Месец по-късно той разказва за поръчката и на друг оперативен работник. Всеки от полицаите пише поотделно докладна записка до шефа си, но и 2-те хващат прах. У Лаков се затвърждава убеждението, че Вълев е влиятелен и има “много негови хора в полицията и прокуратурата” Търси начин да се защити и пита своя познат Цонко как да си намери адвокат. “В града всичките са близки с Вълев”, казва му Цонко и го съветва да си намери някой като Лупов, който не е в добри отношения с бизнесмена. Сутринта на 2 февруари 2009 г. Лаков изчаква Лупов пред кантората му на ул. “Васил Левски”. Докато адвокатът отваря вратата, пояснява, че е дошъл за правна консултация във връзка с жалби срещу него от длъжници на Георги Вълев. “Казах му, че Жоро е поръчал убийството му и че лично на мен е предлагал 25 000 лв., за да го убия. Лупов ми заяви, че не познава Вълев, отказа да ме консултира и да говори повече с мен и влезе в кабинета си”, разказва Лаков. След като го отпраща, Лупов казва за случилото се на жена си. Споменава, че като осанка Лаков му е заприличал на човека с бейзболната шапка, който миналото лято го е нападнал в кантората. Казва, че може да познае бияча по походката и ръста. При разпознаването заявява, че биячът не е Лаков и се е заблудил За предупреждението, че са предлагани пари за убийството му, разказва на Емил Денев, окръжен прокурор на Велико Търново. В резултат на 5 февруари при адвоката е изпратен Владимир Кръстев от сектор “Криминална полиция” във Велико Търново. Същия ден той пише докладна №1557. Разпоредено е полицейски автомобил да следва Лупов и да го пази, но да не се набива на очи Колата следва Лупов дни наред, но полицаите решават, че няма нищо подозрително, и охраната е свалена. Според едни ден-два преди стрелбата, а според други - по-рано. За Килърите това е идеалният момент. Но как те са разбрали за него? Или са следили Лупов под носа на полицията, или са получили вътрешна информация, че охраната е свалена. След разкриването на бандата през 2010 г., е доказано, че Килърите се проучвали добре навиците на жертвите си. Знаели са, че Лупов всяка сутрин кара жена си на работа в болницата. В нощта преди покушението обаче тя е нощна смяна и юристът излиза сам. След убийството адвокатите в града реагират, че смъртта на Лупов е “предизвестена”. “Целият град казваше, че това се е знаело много преди да стане”, казва и Аринка Лупова в съда. Мъжът ѝ 12 г. от живота си е бил следовател и си отива огорчен, че след атентатите срещу него полицията не е направила нищо и делата са тикнати в графа “неизвестен извършител”. Обратът идва след намесата на ГДБОП по времето, когато вътрешен министър е Цветан Цветанов, а обвиненията срещу Килърите в съда се поддържат от шуменските прокурори Ася Петрова (сега зам. главен прокурор) и Стефка Якимова. Освен за убийства бандата е уличена за серия побои и палежи. Поръчката за убийството на Петър Лупов е възложена на бандата на Килърите през август 2008 г. в кафе “Куатро” в София. Там Георги Вълев праща свой човек да се срещне с Петър Стоянов - Сумиста, става ясно от мотивите на съдиите за доживотните им присъди. Присъства и Боян Джамалов, който по-късно става важен свидетел на прокуратурата. Пратеникът обяснява, че той и шефът му са претеснени, че Лупов не си е взел поука след побоя и палежа. Дори дал пресконференция, на която заявил, че “истината ще излезе наяве”. Изпълнението на поръчката Сумиста възлага на Васил Костов-Кеца. Той се заема с организацията и при второто убийство - на Румен Рачев, 3 месеца по-късно. Уговорката е поръчителите да платят на траншове за 2-те покушения. Мотивът за убийствата на Лупов и Рачев според прокуратурата е заровен в поредица от дела и правни спорове за парите на бившата Тракия банк АД. Вълев имал пълномощни от акционерите на банката. Чрез Лупов и още един адвокат той започва дела с цел да бъдат обявени за нищожни сделките за прехвърляне на акциите на Тракия банк. По-късно обаче се стига до преговори по инициатива на акционери, обединени в т.нар. Пловдивска група. Заради противоречията между акционерите Лупов е готов да се откаже. “Искат от мене “безумни неща”, казва той месеци преди да бъде убит. В крайна сметка сагата с Тракия банк приключва със споразумение, но Вълев не получава очакваните милиони. Според обвинението той се чувствал предаден от адвоката и пловдивската група и решил да отмъсти. Румен Рачев, който бил привлечен по предложение на Лупов да помага по случая Тракия банк заради “големите си контакти и възможности”, претендирал по един от договорите хонорар, който Вълев не искал да плаща. Писмената уговорка между него и шуменския бизнесмен била Рачев да получи 70% от спечеленото при преговорите, или малко над 1 млн. евро. ", "date": "2017.12.30", "title": "Адвокат убит от Килърите, след като МВР му сваля охраната"}
{"url": "https://www.24chasa.bg/novini/article/6636980", "text": "В 8 от предпразничните и празнични дни около Коледа и Нова година, в София се паркира безплатно в „Синя“ и „Зелена“ зона \", съобщиха от „Център за градска мобилност\" ЕАД. Столичани и гостите на столицата могат да ползват безплатно зоните днес, както и на 1 януари 2018 г. В списъка на дните се включва още 31 декември, тъй като е неделя, а тогава зоните за почасово платено паркиране „Синя\" и „Зелена\" (по принцип) не работят.", "date": "2017.12.30", "title": "Паркираме безплатно в \"Синя\" и \"Зелена\" зона в София до 1 януари включително"}
{"url": "https://www.24chasa.bg/novini/article/6636994", "text": "Израел официално подаде своето известие за напускане на ЮНЕСКО, заяви генералният директор на Организацията на обединените нации за образование, наука и култура Одре Азуле, която изрази дълбоко съжаление за това решение, предаде ДПА. Азуле каза, че е убедена, че разногласията, довели до решението на Израел да напусне ЮНЕСКО на 31 декември 2018 г., могат най-добре да бъдат уредени в самата организация, предава БТА. Израелският министър-председател Бенямин Нетаняху обяви пред октомври, че страната му ще напусне ЮНЕСКО след решението на американския президент Доналд Тръмп да изтегли САЩ от организацията заради предполагаемото й \"антиизраелско предубеждение\".", "date": "2017.12.30", "title": "Израел подаде известието си за напускане на ЮНЕСКО"}
{"url": "https://www.24chasa.bg/novini/article/6636996", "text": "Невъоръжен мъж от американския град Уинчита, щата Канзас, бе застрелян смъртоносно от полицията в своя дом след като органите на реда са получили фалшив сигнал за държани в къщата заложници, съобщава Deutsche Welle, цитирана от \"Фокус\". „Заради действията на шегаджии сега имаме невинна жертва“, коментираха от местното подразделение на полицията. Според полученото обаждане, мъжки глас съобщава на полицията, че неговият баща е бил застрелян като предполагаемият убиец в момента държи съпругата и дъщерята на убития като заложници. На подадения адрес е бил изпратен екип на специалните части. Мъжът, живеещ на адреса е отворил вратата и последвал указанията на полицаите да не мърда и застане с ръце във въздуха. 28-годишният Андрю Финч обаче е придвижил едната си ръка към гърба, поради което е бил прострелян от един от полицаите, страхуващ се, че мъжът посяга към оръжие. Инцидентът е част от поредица шеги, при които биват подавани анонимни сигнали за сериозно престъпление на определен адрес с цел да бъдат накарани властите да изпратят специален екип.", "date": "2017.12.30", "title": "Убиха американец заради подаден фалшив сигнал в полицията"}
{"url": "https://www.24chasa.bg/novini/article/6636998", "text": "Засилено полицейско присъствие ще има по магистралите и основните пътища в страната заради очаквания трафик по време на новогодишните празници. Полицейски контрол ще се осъществява и на входно-изходните пътни участъци в градовете и малките населени места, като ще се проверява главно за употреба на алкохол и наркотици, предаде  . Пътните полицаи ще следят за спазване на ограниченията, въведени от Агенция „Пътна инфраструктура”, за движението на товарни автомобили в началото на почивните дни и 1 януари. Засилени проверки ще има в районите на заведенията. Ще се следи за спазване на скоростните режими и състоянието на автомобилите за движение при зимни условия.", "date": "2017.12.30", "title": "Засилен ще е контролът по пътищата около Нова година"}
{"url": "https://www.24chasa.bg/novini/article/6637009", "text": "Руски танкери са доставили гориво на Северна Корея поне три пъти през последните месеци чрез прехвърляне на товари в морето, заявиха западноевропейски източници от областта на сигурността, цитирани от Ройтерс. Продажбите на петрол или петролни продукти от Русия, която е вторият по големина петролен износител в света и има право на вето в Съвета за сигурност на ООН, нарушават санкциите на ООН, заявиха източниците. Прехвърлянията през октомври и ноември показват, че контрабандата от Русия за Северна Корея се развива към зареждане на товари в морето, след като Ройтерс съобщи пред септември, че севернокорейски кораби плават директно от Русия за КНДР, предава БТА. \"Руски плавателни съдове са извършили в няколко случая тази година прехвърляния на нефтопродукти на севернокорейски плавателни съдове в нарушение на санкциите\", каза един от източниците, пожелали анонимност. Друг източник, който потвърди съществуването на търговия на гориво от кораб на кораб между Русия и Северна Корея, заяви, че няма доказателства руската държава да е замесена в извършените напоследък прехвърляния. \"Няма доказателства това да е подкрепяно от руската държава, но тези руски плавателни съдове осигуряват жизненоважни доставки на севернокорейците\", каза той. Източниците се позоваха на военноморска разузнавателна информация и сателитни данни. \"Плавателните съдове осъществяват контрабанда на руско гориво от руските далекоизточни пристанища за Северна Корея\", каза един от източниците. Северна Корея разчита на вносно гориво, за да поддържа своята изпитваща затруднения икономика. Пхенян също така има нужда от петрол за своите ракетни и ядрени програми, които според САЩ заплашват мира в Азия.", "date": "2017.12.30", "title": "Руски танкери доставяли гориво на Северна Корея чрез прехвърляния в морето"}
{"url": "https://www.24chasa.bg/novini/article/6637015", "text": "Забелязах крадеца на улицата. Извиках, че този мъж е крадец и той ме напръска със спрей. Разигра се истински екшън. Гонихме го 20 минути. Напръска ме в очите два пъти със спрей. Влизаше в чужди коли и изваждаше хората от тях. Това разказа Йордан Доцев, който заедно със свой приятел залови крадец, когото разпознали от телевизионен репортаж пред  . Крадецът отмъкнал 1000 лв. от чантата на медицинска сестра в София. Жената работи в дентална клиника и била в операция, докато наглият крадец преровил портмонето й. Жената работи на две места и половината пари отивали кредит. Този мъж посещаваше нашия фитнес. Започнаха да изчезват неща. Тогава не направихме връзката, но по-късно от наши приятели разбрахме, че пребърква якета и в един фризьорски салон. Не подадохме жалба в полицията и това е нашата грешка. Оказа се, че и никой от хората, които той заплашваше и вадеше от колите им, докато го гонехме, не се е оплакал в полицията, разказа Георги Петров. Докато двамата гонили крадеца той постоянно ги заплашвал, че има оръжие. Двамата мъже разказаха, че крадецът е чужденец, живеел от 10 г. в България. Бил познат на полицията, защото срещу него имало жалби. Не работел, защото твърдял, че е инвалид.", "date": "2017.12.30", "title": "Мъже заловиха крадец, задигнал 1000 лв. от медицинска сестра, докато е в операция (Видео)"}
{"url": "https://www.24chasa.bg/novini/article/6637012", "text": "Руският посланик в САЩ Анатоли Антонов заяви по време на интервю за рускоезична телевизия, че според него американският президент Доналд Тръмп все още не е се отказал от намерението си за подобряване на отношенията с Москва, съобщава ТАСС. По думите на посланика, ако се имат предвид „разговорите между руския и американския президент, мога да извадя за себе си извода, че Доналд Тръмп не се е отказал да подобри отношенията с Руската федерация“. Според Антонов, никой не трябва да поставя под съмнение желанието на Тръмп в тази насока, но посланикът отбеляза, че „за съжаление, има някои действия на сегашната администрация, които затрудняват“ това, предава \"Фокус\". Антонов заяви още, че Москва е готова да протегне ръка към Вашингтон въпреки новата стратегия за американска национална сигурност, в която Русия и Китай са обявени за конкуренти на САЩ на международната сцена.", "date": "2017.12.30", "title": "Руският посланик в САЩ: Тръмп все още възнамерява да подобри отношенията с Москва"}
{"url": "https://www.24chasa.bg/novini/article/6637026", "text": "Тежка катастрофа, при която има загинал, затруднява движението при 28 км на пътя Йоаким Груево – Кадиево. Това съобщиха от Областното пътно управление, цитирани от \"Фокус\". Инцидентът е станал около 06.40 часа тази сутрин. Пътният участък е затворен. На място все още се извършва оглед, а движението се отклонява по обходен маршрут.", "date": "2017.12.30", "title": "Тежка катастрофа край Пловдив взе жертва, движението е затруднено"}
{"url": "https://www.24chasa.bg/novini/article/6637039", "text": "Органите на реда в САЩ и Европа обещават засилени мерки за сигурност преди новогодишните празненства, предаде ДПА. Полицията в Ню Йорк каза, че ще предприеме засилени мерки за сигурност за честванията в новогодишната нощ, особено на \"Таймс скуеър\", където ще бъде увеличен броят на наблюдателните постове. Засилените мерки за сигурност се предприемат, след като през октомври мъж откри огън от 32-ия етаж на хотел в Лас Вегас, щата Невада, и уби над 50 човека на музикален фестивал, предава БТА. Полицията каза, че засега няма непосредствени заплахи за Ню Йорк или за \"Таймс скуеър\". В Лас Вегас органите на реда добавят екипи за наблюдение и снайперисти по покривите за новогодишните празненства. Повече от 300 души от националната гвардия и около 1500 полицаи ще бъдат разположени в града. Полицията в Лос Анджелис напомни на жителите, че пускането на фойерверки и празничната стрелба са забранени в целия град, и насърчи хората да присъстват на обществените зари. Празнуващите в европейските градове ще бъдат подложени на проверки на чантите, претърсвания и други мерки за сигурност. Париж изпраща почти 8000 полицаи и войници, които да се грижат за безопасността на френската столица и околностите й. Полицията ще обърне особено внимание на Шан-з-Елизе, където е забранен алкохолът. Празнуващите ще бъдат подложени на проверки на чантите и ще бъдат поставени бетонни блокове, които да не позволяват влизането на автомобили. В цяла Франция ще патрулират 99 000 полицаи и войници, заяви вътрешното министерство. Германският град Хамбург постави нови охранителни камери преди новогодишната нощ. Лондонската полиция заяви, че хората трябва да очакват да виждат въоръжени служители на реда, а в центъра на британската столица ще бъдат поставени заграждения за автомобили. Полицията обаче каза, че мерките не са продиктувани от конкретна разузнавателна информация, а са планирани от месеци.", "date": "2017.12.30", "title": "Засилени мерки за сигурност в САЩ и Европа преди Нова година"}
{"url": "https://www.24chasa.bg/novini/article/6637042", "text": "Транссексуални хора за първи път ще могат да се записват в американската армия от 1 януари, както постановиха федералните съдилища, заяви Пентагонът, след като правителството на президента Доналд Тръмп реши да не обжалва постановленията, блокирали забраната му за приемане на транссексуални в армията, предаде Ройтерс. Две федерални апелативни съдилища в САЩ отхвърлиха миналата седмица искането на правителството за задържане на изпълнението на разпорежданията на съдилища от по-ниска инстанция, изискващи армията за започне да приема транссексуални от 1 януари, предаде БТА. Служител от правосъдното министерство каза, че правителството няма да оспорва тези решения. \"Министерството на отбраната обяви, че ще публикува независимо проучване на тези въпроси в идните седмици. Затова вместо да оспорва това временно обжалване преди да стане това, правителството реши да изчака проучването на министерството на отбраната и междувременно ще продължи да защитава законната власт на президента в окръжния съд\", заяви той. През септември Пентагонът каза, че е създал комисия от висши служители, която да проучи как да се приложи директива на Тръмп за забрана на служенето на транссексуални в армията. Министерството на отбраната трябва до 21 февруари да представи план на президента. Адвокати на транссексуални, които служат в армията, и такива, които искат да бъдат приети, казаха, че са очаквали правителството да обжалва решенията пред Върховния съд, в който консерваторите имат мнозинство, но са се надявали това да не стане. Пентагонът заяви: \"Както е постановено със съдебна заповед, министерството на отбраната е готово да започне да приема транссексуални кандидати за военна служба от 1 януари. Всички кандидати трябва да отговарят на всички стандарти за приемане.\"", "date": "2017.12.30", "title": "Армията на САЩ ще приема транссексуални \nновобранци от 1 януари"}
{"url": "https://www.24chasa.bg/novini/article/6633757", "text": "    Само за 4 г. - от 1991 до 1995 г., компанията на Васил Илиев се разраства дотолкова, че я наричат Империя. Преди екзекуцията 30-годишният бивш бронзов медалист от европейско първенство по борба, превърнал се в милионер, притежава дузина фирми. Те развиват застраховане, туризъм, строителство, охрана, търговия, стопанисват игрални автомати. Като всеки с мащабен бизнес и с още по-мащабни амбиции той лесно се превръща в мишена. Кой уби Васил Илиев? 22 г. след разстрела на основателя на ВИС 2 екзекуцията му тъне в мистерия, но въпросът вълнува анализаторите на прехода, приятелите и враговете на шефа на федерацията по борба. През годините десетки версии за убийството се изсипват в медиите: гангстерска война, разчистване на сметки, приятелски огън от прокудени мутри, неуредени дългове, наркотици, нефт, приватизация, туризъм, мераци да създаде своя банка, бивши ченгета. Но нито една не е достатъчно подкрепена с факти и доказателства. Още през 1995 г. медиите прогнозират, че стрелецът няма да бъде открит, защото покушението е организирано и извършено професионално. Оказват се прави. Една от първите версии за екзекуцията е, че се разчистват територии. През последната година от живота си създателят на ВИС прави сериозна крачка в бизнеса. Фирмата му има от 3 до 10 млн. лева дневен оборот само от застраховки Васил Илиев планира да вложи огромните си капитали в печеливш, но и легален бизнес и да скъса с образа на мутра, която рекетира дребните търговци и собствениците на коли. С мераците си със сигурност настъпва в територии на други. През 1994 г. той прави 3 сериозни хода - прехвърля мръсния охранителен бизнес на дъщерни фирми, уволнява всички мутри с кримидосиета и регистрира десетина нови компании, чиито декларирани капитали възлизат на над 20 млн. долара. Така лека-полека се отърсва от всичко, което хвърля сянка на бизнеса му. Версия втора - конкурентната групировка СИК иска да разкара ВИС-2 от застраховането. Факт е, че възходът на сикаджиите започва след убийството на Васил Илиев, но пък и ВИС не изчезва, а напротив, възражда се като “ВАИ холдинг” под ръководството на Георги Илиев. Години по-късно криминалисти ще твърдят, че екзекуцията е поръчана от един от босовете на СИК - Милчо Бонев-Бай Миле, също отдавна покойник. Доказателства обаче не са събрани. Бивши полицаи смятат, че Бай Миле е създал цяла бригада за убийства, извършила повече от 10 поръчкови екзекуции у нас. Версията, че куршумът идва от СИК, се прокрадва и заради тройно показно убийство, изпреварило екзекуцията на Васил Илиев с 3 дни. На 22 април 1995 г. край белослатинското с. Габаре в краден мерцедес са застреляни трима рекетьори - Валентин Митов-Карбида, Димитър Къшев-Джондера и Илия Върбанов. Тръгват слухове, че те са свързани със СИК. За убийството им е задържан 22-годишният Людмил Бойчинов, за когото тогава се твърди, че е от ВИС. Той е пуснат на свобода след 24 ч срещу гаранция. От СИК бързо опровергават убитите да са техни хора и обявяват, че нямат свои представители в Бяла Слатина и околността. Според криминалисти връзка между 2-те престъпления е малко вероятна, защото както тримата разстреляни, така и Бойчинов се представяли от която компания им падне. В средата на 90-те години почти зад всяко поръчково убийство се посочва задължителната версия - търговия с петрол. По това време съществува т.нар. югоембарго и от нарушаването му се трупат милиони. Няма факти обаче, които да доказват участието на Васил Илиев в бизнеса с течни горива. Много по-сериозни хора от бившия борец са поискали смъртта му, е друга лансирана теза за убийството му. Желанието му да се включи в приватизацията по Черноморието и по-специално в Слънчев бряг, явно е стреснало играчите в тази сфера, казват тогава негови приближени. Разбира се, завърта се и името на обичайния заподозрян - президента на “Мултигруп” Илия Павлов, убит през 2003 г. Бивши полицаи твърдят по-късно, че амбициите на Васил Илиев да се разраства толкова ядосали боса на “Мулти”, че на рождения ден на шефа на ВИС през януари 1995 г. му подарил препарирана конска глава. Конфликтът между двамата бил, защото Илиев вече се чувствал недосегаем и искал да се откъсне от хората над него в сянка. Подхвърля се дори, че спецченгета - бивши и настоящи, искали да обезглавят империята му. Колумбийци изяли главата на боса на ВИС 2, е друга от версиите. Според нея 10-ина дни преди убийството той, негови приближени и чужденец се върнали от южноамериканската държава. Групата водела неуспешни преговори по сделка за дрога. Стигнало се до ожесточени разногласия. “Убиха го, защото искаше да прави банка “Осогово”, каза преди 2 г. бившият син депутат във Великото НС Христо Марков. Двамата се срещнали на сватба и Илиев му разказал за идеята си. Само решетките спасяват т. нар. Кръстник на мафията Иво Карамански също да се нареди сред обичайните заподозряни. По това време той е в Софийския затвор, където попада след престрелката в кв. “Белите брези” в края на 1993 г. Излиза месец след убийството на Васил Илиев. Тогава м нозина прогнозират, че след смъртта му стройната му организация ще се разпадне, но не познават. Брат му, който е описван като лудата глава в семейството, успява да разшири бизнеса и да го изкара на светло. Хиляди хора се стичат на погребението на Васил Илиев на 27 април 1995 г. Траурното шествие минава през целия Кюстендил. Отпред единия кръст носи Димитър Димитров - Маймуняка (вдясно).", "date": "2017.12.30", "title": "Босът на ВИС 2 убит, защото нагазил  в големия  бизнес"}
{"url": "https://www.24chasa.bg/novini/article/6637056", "text": " Това ще обсъждат на съвместен брифинг днес министърът на oколната среда Нено Димов, кметът на курорта Георги Икономов и представител на Инициативния комитет за развитие на ски зона Банско, съобщи  . Спорното решение изкара отново на протест вчера природозащитници в София. В защита на Националния парк \"Пирин\" се събраха на спонтанна демонстрация и активисти в Стара Загора.", "date": "2017.12.30", "title": "Екоминистърът и кметът на Банско дават брифинг днес относно решението за Пирин"}
{"url": "https://www.24chasa.bg/novini/article/6637059", "text": "Американският министър на отбраната Джеймс Матис заяви, че подкрепяните от САЩ военни сили „унищожават остатъците от „Ислямска държава“, но според него „войната все още не е приключила“ в Ирак и Сирия, пише електронното издание Military Daily. През ноември Ирак обяви победа над терористичната организация, подобни бяха и действията на руския президент Владимир Путин в Сирия. Но според бившия генерал Матис, все още има доста неща, които трябва да бъдат предприети, за да се предотврати създаването на втора „Ислямска държава“, предава \"Фокус\". „Казахме ви, че „Ислямска държава“ ще падне и докато стоим тук днес, в края на 2017 г., халифатът бива пречупван“, отбеляза Матис, но според него постигнатите успехи могат да бъдат проиграни в следвоенните политически разговори между отделните страни.", "date": "2017.12.30", "title": "Джеймс Матис: Войната в Ирак и Сирия не е приключила"}
{"url": "https://www.24chasa.bg/novini/article/6637070", "text": "Православието е свобода, която се изказва чрез любов. Това каза отец Ангел Ангелов, който е предстоятел на храма \"Св. София\" пред  . По време на инициативата \"София диша\" негова снимка, на която той рисува графити, стана популярна в социалните мрежи. „Много е важно за българина да бъде честен и отговорен. Живеем постоянно с лъжата, тя навлезе в живота ни. Църквата се бори с това, трябва да бъдем честни. Много хора не познават собствената си църква. Църквата е свобода. За да обичаш, трябва да имаш свобода. Любовта иска избор”, смята отец Ангел. Според него няма невярващи хора, а такива, които умишлено потъпкват вярата си. Дори вярата, че утрешния ден ще бъде по-добър от този, който си отива, говори за вяра. \"Забравиха се устоите на българското семейство, а то е в основата на морала\", каза отецът.", "date": "2017.12.30", "title": "Свещеникът, който рисува графити: Вярата е свобода, която се изказва чрез любов (Видео)"}
{"url": "https://www.24chasa.bg/novini/article/6637073", "text": "С 15,5 млн. лв. повече са предвидени в бюджета на Министерството на регионалното развитие и благоустройството за 2018 г. в сравнение с миналата година за борба със свлачищните процеси. Така общата сума за геозащитни мерки и дейности е 19,354 млн. лв. От тях 18,554 млн. лв. са за капиталови разходи, а 800 хил. лв. – за превенция. За справяне с проблема се разчита и на европейско финансиране. Това съобщиха от пресцентъра на Министерството на регионалното развитие и благоустройството. Отделно Агенция „Пътна инфраструктура“ ще кандидатства за средства по Оперативна програма „Околна среда 2014 – 2020 г.“ за укрепване на 11 свлачища, които застрашават важни пътни съоръжения и в момента тече подготовка на проектните предложения. Финансиране ще получат и общини, в които важни общински обекти са под риск от свлачищни процеси. Общият бюджет на процедурата е 65 519 199 лв. С тези средства 29 свлачища ще бъдат проучени и укрепени, а в други 26 ще бъдат монтирани контролно-измервателни системи за постоянен мониторинг на геодинамичните процеси и изготвяне на прогнози за развитието им. Според експертите на МРРБ превенцията трябва да е водеща политика. Трябва да не се допуска строителство, без да са изпълнени необходимите геозащитни мероприятия. За периода от май до ноември 2017 г. са извършени геозащитни мерки и дейности на обща стойност 1 115 674,07 лв., от които 556 703,46 лв. са за СМР, 558 970,61 лв. за други видове геозащитни дейности. През септември 2017 г. бяха отпуснати 8 млн. лв. допълнително за укрепване на свлачища в област Бургас с цел опазване на живота и здравето на хората. със средствата се финансира укрепването на свлачища в бургаския квартал „Сарафово“ и на северния бряг на гр. Царево. За периода е осъществен предварителен контрол на 40 инвестиционни намерения в слачищни райони, като са издадени 7 предварителни разрешения за геозащитни мерки и дейности (укрепителни и/или отводнителни), 24 писма с указания и 9 предварителни разрешения за строителство на сгради и съоръжения.", "date": "2017.12.30", "title": "19,354 млн. лв. за борба със свлачищата през 2018 г."}
{"url": "https://www.24chasa.bg/novini/article/6637079", "text": "57-годишен мъж е загиналият при  . Това съобщиха от Областната дирекция на МВР – Пловдив, цитирани от \"Фокус\". Причините за катастрофата все още се изясняват. Ударили са се челно два леки автомобила, като след удара са излезли извън пътя. Водачът на едната кола е 31-годишен мъж. Той е откаран в болница. Вторият автомобил е управлявал 57-годишен, който е загинал на място. И двамата са пътували сами в колите. Местопроизшествието е запазено, извършен е оглед от служители на Районно управление „Полиция” – Стамболийски и Пътна полиция. Автомобилите вече са вдигнати, а движението в участъка е пуснато.", "date": "2017.12.30", "title": "57-годишен е загиналият при катастрофата край Пловдив, движението в района е възстановено"}
{"url": "https://www.24chasa.bg/novini/article/6637083", "text": "Четиригодишен от Асеновград, който е отглеждан в приемно семейство, е бил настанен в пловдивската университетска болница \"Св. Георги\" в кома. От полицията категорично отрекоха появилата се в някои медии информация, че детето е било бито жестоко и по тази причина е изпаднало в това състояние. \"Няма побой. Момченцето е със здравословен проблем. Заради него се е наложило да бъде хоспитализирано\", обясниха от областната дирекция на МВР.", "date": "2017.12.30", "title": "4-годишен от Асеновград в кома, полицията отрича побой"}
{"url": "https://www.24chasa.bg/novini/article/6637090", "text": "На 31 януари 2018 г. изтича валидността на годишните винетки за 2017 г. От началото на годината до края на ноември т. г. са продадени 6 985 024 винетки. Начислените приходи са 338 619 953 лв. Спрямо същия период на миналата година постъпленията нарастват с над 20 млн. лв., а броят на продадените стикери се увеличава с над половин милион броя. От събраните до момента 338 млн. лв., близо 244 млн. лв. са от шофьорите на леки автомобили, а около 95 млн. лв. от камионите над 3,5 тона. Това съобщиха от пресцентъра на АПИ. На дирекциите „Социално подпомагане“ до края на ноември т. г. са предоставени 221 хил. бр. безплатни годишни винетки. Те са за 21,5 млн. лв. и са за сметка на бюджета на АПИ. До края на ноември 2016 г. са били предоставени 210 903 бр., което е с 11 027 бр. по-малко. През 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната 30 лв., а седмичната 15 лв. От следващата година за първи път ще има и тримесечна винетка за леките коли. Цената й е 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер. За първи път годишната винетка за всички превозни средства ще важи за срок от една година от датата на купуването й, т. е. ако шофьор си вземе стикер например на 3 март 2018 г., когато тръгва на път за Националния празник, то той ще важи до 2 март 2019 г. Необходимо е да се изиска и касова бележка с вписан регистрационен номер на превозното средство, която трябва да се пази. Винетки се продават в над 3 000 разпространителски пункта. От тях 372 бр. са с денонощен режим на работа. Това са големите бензиностанции, офисите на „Български пощи“, областните пътни управления и гранично контролно-пропускателните пунктове. В дистрибуторската мрежа в момента има над 2 млн. винетки, от които 900 хил. бр. са годишни за леки автомобили. До края на януари по пунктовете ще има 5 млн. бр.", "date": "2017.12.30", "title": "На 31 януари 2018 г. изтича валидността на годишните винетки за 2017 г."}
{"url": "https://www.24chasa.bg/novini/article/6637110", "text": "Момче от социален дом спаси живота на една от възпитателките си в социален център в Димитровград. Тийнейджърът е останал без семейство, защото системно бил пребиван от втория си баща, предаде  . Преди дни прибирайки се от училище, Анхел и децата от дома виждат, че на възпитателката й е лошо. В първия момент младежът се паникьосва, но после реагира и й дава да захапе молив, а това спасява живота й. Жената вече е добре, но все още се възстановява.", "date": "2017.12.30", "title": "Момче от дом спаси живота на възпитателката си (Видео)"}
{"url": "https://www.24chasa.bg/novini/article/6637116", "text": "Организаторите на най-голямото празненство в новогодишната нощ в Германия - при Бранденбургската врата в Берлин, са предвидили специална безопасна зона за жени, които са били нападнати или се чувстват застрашени, предаде Ройтерс. Тази мярка се предприема две години след като стотици жени бяха опипвани, сексуално малтретирани и ограбени от банди мъже по време на празненствата в новогодишната нощ в Кьолн. Стотици хиляди хора се очаква да дойдат да празнуват утре пред Бранденбургската врата в центъра на Берлин, предава БТА. Годишното празнично събитие на открито включва фойерверки, музика на живо и диджеи и продължава да ранните сутрешни часове. Берлинската полиция потвърди, че тази година жените ще могат да потърсят помощ в зона, в която ще има персонал на Германския Червен кръст. \"Организаторите са създали безопасна зона за жени, които са станали жертва на сексуално нападение или се чувстват тормозени\", заяви полицията. Говорителка на събитието каза, че ще има покрита зона с психолози на разположение. \"Правим това за първи път. Полицията го поиска, след като го направи на Мюнхенския октоберфест тази година и то проработи добре\", заяви тя. По думите й на предишни новогодишни празненства в Берлин не е имало проблеми. Масовите нападения преди две години в Кьолн потресоха Германия. Полицейски доклад описа как жени са били обградени от банди мъже, които са ги малтретирали сексуално, а в много от случаите също така са откраднали портфейлите и телефоните им. Насилието разпали критики срещу решението на канцлерката Ангела Меркел да допусне в Германия над един милион мигранти, след като стана ясно, че много от нападенията са били извършени от северноафриканци и араби.", "date": "2017.12.30", "title": "Безопасни зони за жени на новогодишното тържество в Берлин"}
{"url": "https://www.24chasa.bg/novini/article/6636682", "text": "Дете на 3 години и 8 месеца е починало вследствие на тежки усложнения от грип в София, научи “24 часа”. “В случая е доказан грипен вирус А (H1N1). Вирусът бе открит чрез генетични методи и е първият грипен вирус тип А за сезона”, потвърди проф. Тодор Кантарджиев, директор на Националния център по заразни и паразитни болести и национален консултант по микробиология. Пробата била подадена от специализирана столична болница. През миналата седмица са доказани 5 случая на грип тип В. Техните проби са изпратени от различни столични болници. В момента се разпространяват и двата вида грип. “Ваканцията на децата ще пресече разпространението на вирусните инфекции временно. Пикът на епидемията се очаква към края на януари”, прогнозира проф. Кантарджиев. Първите случаи на грип за тази година бяха в началото на декември. Тогава бе изолиран грипът “Ямагата”, който е от тип В. Пациентът, при когото бе изолиран вирусът, и тогава бе дете, но на 14 години. В последните години грипната вълна започва именно с вируси от този тип, а по-късно се появяват и тези от тип А.", "date": "2017.12.30", "title": "Грипът взе първа жертва - дете на 3 години и 8 месеца в София"}
{"url": "https://www.24chasa.bg/novini/article/6636723", "text": "      Поскъпването на тока за бизнеса от началото на следващата година ще доведе до увеличение на цените на редица стоки с близо 5%. Това заявиха производители пред “24 часа”. От Българската федерация на големите индустриални консуматори заявиха, че имат писма от членове, в които казват, че от 2018 г. търговци на ток вдигат цените с 30-40%. Например цената за мегаватчас става от 80 на 118 лв. Според Васил Велев - председател на Асоциацията на индустриалния капитал в България, поскъпването на тока е между 30 и 65%. Според него това ще се отрази и на цените за домакинствата от 1 юли, тъй като не било възможно за тях цената да продължи да е 76 лв. на мегавачтчас, а на свободния пазар да е над 100 лв. Причините за поскъпването са няколко - по-голямото потребление заради ръста на икономиката с почти 4%, увеличената консумация през зимата и повечето количества ток за битовите абонати за сметка на свободния пазар, където е бизнесът. На борсата няма евтин ток, не достигат количествата за дългосрочни договори, цените в региона, както и в Европа са високи, което води до поскъпване и у нас, казват търговци. 10 са големите търговци на ток в България. Това са трите търговски дружества на ЧЕЗ, ЕВН и “Енерго-Про”, “Енерджи съплай”, “Енерджи МТ”, “Енергийна финансова група”, “Аркадия”, “Енерджи маркет”, “Мост енерджи”. През тях минават основните количества ток, които сега централите продават на търгове. Десетият голям играч всъщност ще е нов - това е фирма “Джи Ви Ай”, която е част от строителната “Джи Пи груп”. “Джи Ви Ай” се превръща в един от основните търговци, след като стана ясно, че поема бизнеса на “Фючър енерджи”, която бе отстранена от пазара. Според бизнеса обаче вдигането на цените на тока е спекулативно, а част от търговците се опитвали чрез него да избият загуба от 70 млн. лв., която са натрупали през миналата година. Тя бе натрупана, след като повече ток бе насочен към домакинствата за сметка на свободния пазар. “Всяка индустрия, която не е монопол, работи в условия на сериозна конкуренция. Бизнесът ще свива инвестиции, ще намалява разходи в опит да задържи цените. Но как ще се отрази това на болници, детски градини, училища, общини, които имат определени бюджети”, заяви Стаменов. “Няма как токът да поскъпне и това да не се усети от потребителите”, заяви Атанас Урджанов - председател на Асоциацията на месопреработвателите в България. Той изчислява, че ако поскъпването на електричеството за един бизнес е в рамките на около 20%, цената на продукцията ще се вдигне с около 2-3 на сто. При вдигане на тока с 40%, поскъпването на стоките можело да е и 5%. Урджанов допълни, че няма вариант, при който да се избегне поскъпването на крайния продукт за сметка на качеството например. Според него поскъпването на стоките няма да е от 1 януари за всички фирми в бранша, тъй като има такива, които са с годишни договори с търговците на ток и все още при тях няма промяна. Председателят на Асоциацията на млекопреработвателите в България Димитър Зоров очаква поскъпването на тока за сектора да е с 20 на сто. “Това не е малко увеличение, чуваме и за повишаване на цената на водата. Дали и с колко ще поскъпнат млечните продукти, е решение на всяко едно предприятие\", казва Зоров. Според него всеки млекопреработвател преценява дали може да понесе поскъпването на ток и вода. След кризата с мляко и недостига му през миналата година, част от производителите се принудиха да продават млека, сирена и кашкавали на по-високи цени. Поскъпването стана през последните месеци и според Димитър Зоров няма как да има повторно увеличение само след месец-два. “Относително е с колко ще се вдигне крайният продукт, зависи от това какъв процент от общата себестойност е токът”, обяснява той. За сиренето и кашкавала той очаква поскъпването да е в рамките на 1-1,5 на сто При тях токът е с по-малка тежест заради типа производство. Киселото мляко например изисква повече хладилна мощ, за което е нужно електричество. Ето защо е вероятно тук повишението да е по-голямо. При хляба не се очаква поскъпване заради вдигане на цените на тока след Нова година, заяви председателят на Федерацията на хлебопроизводителите и сладкарите Марияна Кукушева. “Хлябът е най-бързооборотната стока и конкуренцията при производството му е толкова голяма, че пряко отражение върху цената му няма да има, поне не веднага”, уточни Кукушева. Катерина Миланова, комуникационен мениджър на “Загорка”, обясни, че компанията все още не е излязла с решение за промяна на цените на напитките. Със сигурност обаче цената на електричеството ще рефлектира и на нашия бизнес, коментира тя. Цените на електроенергията се повишават не само в България, а и в цяла Европа. На два от най-големите западноевропейски пазари - Германия и Франция, след коледните празници вече има повишение, съобщи Ройтерс. В Германия в сегмента “ден напред” електроенергията е поскъпнала с 9 евро до 34 евро за мегватчас спрямо цената от 22 декември, посочват от агенцията. Повишението се обяснява с по-голямото търсене след коледните празници и по-ниските температури. Очакванията са, че увеличението ще бъде с 2 гигавата до 67,6 гигавата, средната температура ще бъде с 1,3 градуса по-ниска. Във Франция цените се увеличават по-осезаемо - с 19 евро до 49 евро за мегаватчас. Там следпразничното увеличение също е съпътствано от прогнозите за влошаване на времето - очакванията са, че средните температури ще паднат с 2-3 градуса.  Заводските цени на стоките, произвеждани в България за вътрешния пазар, са се вдигнали с 5,8% през ноември в сравнение с година по-рано, съобщи Националният статистически институт. Това повишение е свързано най-вече с цените в енергетиката, които се вдигат с 10,1% на годишна база заради поскъпването на тока и газа. Малко по-слабо повишение има в добивната промишленост - 9,1%, и в преработващата - 3,1%. В преработващата промишленост се увеличават заводските цени най-вече на металите, на дървения материал и на електрическите съоръжения. Повишението на цените на производител започна през периода май-юни 2017 г., след като в продължение на няколко месеца преди това те непрекъснато спадаха. Заводските цени по принцин се приемат като ранен предвестник на инфлацията, но самото поскъпване на стоките обикновено е доста по-малко, отколкото заводските цени. Почти същото нарастване се наблюдава и на заводските цени за външни пазари през ноември 2017 г. - 5,7% на годишна база. Най-засегнати от това поскъпване са изделията от хартия и картон и металите. ", "date": "2017.12.30", "title": "Токовият удар върху бизнеса оскъпява с 5% живота от януари"}
{"url": "https://www.24chasa.bg/novini/article/6637147", "text": "Сваленият египетски президент ислямист Мохамед Морси беше осъден на 3 години затвор по обвинения в обида на съдебната власт, съобщи на уебсайта си египетската държавна телевизия, цитирана от ДПА. Каирският наказателен съд осъди Морси за накърняване на репутацията на съдебната власт в публична реч преди повече от четири години, \"с цел - насаждане на омраза\", посочи телевизията. Присъдата може да се обжалва, предава БТА. През 2013 г., когато беше на власт, Морси обвини в излъчвана по телевизията реч съдия, че е отговорен за измами на предишните избори. Морси, първият демократично избран президент на Египет, беше свален от власт в средата на 2013 г. от военните след масови протести срещу управлението му. Оттогава той бе подсъдим в няколко съдебни процеса.", "date": "2017.12.30", "title": "3 години затвор за сваления египетски президент Морси за обида на съдебната власт"}
{"url": "https://www.24chasa.bg/novini/article/6624198", "text": "Пети месец кошмарът от мистериозното самоубийство на Данаил Божилов в Пловдив продължава да тегне върху 74-годишния бивш граничар Симеон Стоев. Той открадна пистолета от трупа на бизнесмена, който се простреля на 26 юли т.г. в парк \"Лаута\". Докато разхождал кучето си, бай Симо чул изстрел. Приближил се до безжизненото тяло, установил, че няма пулс и свил оръжието. Пъхнал го в панталона и седмици наред разиграваше разследващите. Униформени откриха пистолета, скрит в дома му заедно с още един незаконен. Три месеца пенсионерът прекара под домашен арест, а на 30 октомври сключи споразумение със съда и се отърва с 18 месеца условно с 3 г. изпитателен срок. Тези дни върху бай Симо се стоварил пореден удар. Получил известие, че трябва да плати разноските по делото. Това му дошло като гръм от ясно небе. Сумата е за около 450 лева. Пенсионерът се хванал за главата. \"Няма откъде да ги взема. Живеем мизерно с дъщеря ми. Плащаме заем\", обяснява бившият граничар. Най-напред потърсил адвоката си Пламен Бонев. \"Обади ми се да пита защо му искат тези пари. Обясних му, че това е нормално. Правени са две експертизи на оръжията, открити в дома му. Това са разноски, които трябва той да плати. Отделно за вещите лица, изготвили съдебно-психиатричната му експертиза, също дължи средства\", каза пред \"24 часа\" адвокат Пламен Бонев, който спаси бай Симо от затвора. Възрастният мъж не се сдържал и изригнал: \"Да си ги вземат от бившия ми работодател! Той ми дължи 14 000 лева от неплатени заплати и отпуски!\". Защитникът търпеливо му разяснил, че това няма как да стане. И сега бай Симо се чуди откъде да набави сумата. Пенсионерът се оплаква, че не може да се наслади на свободата. Продължавал всеки ден да разхожда кучетата си в пловдивския парк \"Лаута\". Минавал покрай злополучната алея, където се самоуби Данаил Божилов. Изобщо обаче не се спирал на лобното място, защото веднага в съзнанието му се появявала кошмарната гледка. “Когато отидох, видях труп, проснат по гръб. Установих, че не диша. Пистолетът му беше на половин метър. Кучето на Божилов - дого аржентино, беше завързано за едно дърво. Не посмях да го приближа. То е от лоша порода, миналата година нападна моето в парка”, припомня той. Бившият военен и досега се чуди защо бизнесменът е сложил край на живота си. “Самоубил се е човекът. Като дойдоха полицаи, започнаха да ме питат как е станало. Че откъде да зная, бе хора! Аз бях надалеч, когато той се е застрелял”, връща лентата Стоев. 74-годишният пенсионер не знае причината за мистериозното самоубийство. “Един приятел, бивш военен, от съседния блок разправяше, че Данаил имал вземане-даване със съмнителни хора”, впуска се в слухове бившият граничар. Бай Симо продължава да се кълне, че взел пищова на бизнесмена, за да не се изтрепели наркоманите в парка. Наоколо било пълно със спринцовки. Страхувал се кучето му да не се убоде. И отново разказва своята легенда. “За мен беше светлинка в тунела. Рекох си -предавам оръжието на мой приятел полицай. Него го отличават, а мен за награда ми съдействат да си взема дължимите 7 заплати и 4 отпуски от бившата охранителна фирма, в която работех. Но се оказа сляпа надежда”, клати глава възрастният мъж. Твърди, че познавал бегло самоубилия се Божилов. Срещали се в парка при разходка на кучетата. “Изненадах се, като го видях мъртъв. В първия момент дори не го осъзнах. Видях, че няма пулс и грабнах патлака”, описва за пореден път той. Цял час полицаите го разпитвали до трупа, но никой не се сетил да го пребърка и да открие оръжието. И до ден-днешен обаче бившият граничар се чуди как Данаил Божилов се е гръмнал в гърдите. Обикновено самоубийците насочвали дулото към главите си. Опитва се да забрави преживения кошмар по следствени арести и съдилища. “Имам куп болести. Покрай този арест станах половин човек. Не мога с двете ръце да си държа лъжицата”, оплаква се Стоев. Със сигурност си е взел поука, убеден е адвокатът му. Той описва своя клиент като измъчен и изстрадал човек. \"Животът го е обрулил. Вдовец е, с болна дъщеря. Самият той страда от куп заболявания. Държи се леко неадекватно\", казва адвокат Бонев. И той самият не знае колко пари дължи бившият работодател на бай Симо. \"Всеки път ми споменава различни суми - 6000, 14 000, 20 000\", допълва юристът. Бай Симо продължавал да му разказва историята около самоубийството на Данаил Божилов. Не пропускал да му говори и за младите си години, прекарани на границата. \"Неговите истории край нямат - за Русия, за комунизма, за заставата\", вдига ръце адвокатът. И действително - радост трепка в погледа на бай Симо, когато заговаря за офицерските си години. Започнал службата си на граничната застава в Златоград през 1962 г., точно в разгара на Карибската криза между двете суперсили. “Тогава спяхме с дрехите въоръжени. При всеки сигнал скачахме и бегом към браздата. Нямахме грешка. Колко диверсанти и изменници на родината сме заловили!”, твърди бившият военен. Бегълците били предимно цигани и турци. Искали да идат в Гърция. “Гонехме ги много. Дебнехме ги. Тогава за един убит диверсант даваха награда за този, който го е застрелял. И аз съм гърмял по дезертьори, но не съм ги трепал”, твърди бай Симо. Службата му минала на Първа и Шеста застава. Бил неустрашим граничар. “Командвах много хора. Но съм правил и много добро. В Златоград едно дете беше паднало в придошлата река. Струпал се народ, гледа, но никой не влиза във водата. Хвърлих се и го извадих живо и здраво”, описва той. Не издържал обаче на тежката служба и през 1970 г. напуснал армията. Заминал на работа в Коми. 16 г. превозвал дървен материал. “Изкарвах хубави пари. Купихме апартамент, обзаведохме го”, спомня си с умиление. В бившата съветска република настоявали той да остане на служба. “Капитан Першаков и полковник Лосев ми викаха: “Остани, Симеон”. Обещаваха да ме направят квартален. Но аз отказах и сбърках. Това е най-голямата ми грешка в живота. Сега щях да съм ехей”, съжалява бай Симо. Категоричен е, че вече не държи никакво оръжие вкъщи. При обиска в дома му през лятото разследващите откриха освен пистолета на Данаил Божилов и още един. Повдигнаха му обвинение за незаконно държане на оръжие. Ако не беше сключил споразумение с прокуратурата, можеше да отнесе 3 г. ефективен затвор. “Че кой щеше да им лежи?”, пита бай Симо.", "date": "2017.12.30", "title": "Нов удар за бай Симо, който открадна пистолета на самоубил се бизнесмен в Пловдив"}
{"url": "https://www.24chasa.bg/novini/article/6637390", "text": "Върховният съд на Русия призна днес за законен отказа на ЦИК да регистрира инициативната група, подкрепила кандидатурата на блогъра Алексей Навални за президент на Русия, предаде ТАСС. Магистратите отхвърлиха иска на Навални - борец срещу корупцията и критик на Кремъл, оспорил решението на ЦИК, което му затваря пътя към президентския пост на изборите през март, предаде БТА. Самият Навални не се яви в съда. Неговият представител - адвокатът Иван Жданов, обаче изрази несъгласие с решението на съда и заяви, че ще го обжалва пред апелационна инстанция, пред президиума на Върховния съд и пред Конституционния съд на Русия. Главното действие на привържениците на Навални на този етап ще бъде организиране на \"стачка на избирателите\". Сергей Сахаров, представляващ ЦИК, заяви в съда, че комисията е отказала регистрация на инициативната група на Навални въз основа на комплексен анализ на правните норми. Навални е осъждан - има присъда за тежко престъпление, затова няма право да бъде избран за президент на Русия, докато съдимостта не бъде погасена или свалена, каза Сахаров. Представители на Навални обаче твърдят, че принципите за допускане на кандидати до изборите се определят от конституцията на Русия, а другите нормативни актове, на които се позовава ЦИК, са в противоречие с основния закон и не бива да се изпълняват. Според Навални конституцията отнема правото да бъдат избирани само от хората, държани в местата за изтърпяване на наказания. Руският опозиционен лидер има петгодишна условна присъда за финансови злоупотреби, която според него е политически мотивирана.", "date": "2017.12.30", "title": "Русия не допуска Алексей Навални до президентската надпревара"}
{"url": "https://www.24chasa.bg/novini/article/6637420", "text": "Хиляди скиори се подредиха на огромна опашка, за да се качат на лифта в Банско. Капацитетът на съоръжението от години не е достатъчен, за да поеме желаещите да карат ски.  Курортът отново е пълен с български и чужди туристи от Македония, Гърция, Германия, има и много англичани.  В четвъртък Министерският съвет разреши изграждането на втори лифт, но той ще бъде готов най-вероятно след поне две години. Според решението само върху 2,2% от територията на парк \"Пирин\" ще попада туристическата зона.", "date": "2017.12.30", "title": "Пак опашки за лифта в Банско"}
{"url": "https://www.24chasa.bg/novini/article/6637407", "text": "Съществена част от средствата, обещани от Европейския съюз, за да се помогне на сирийските бежанци в Турция, не се използват активно за задоволяване на техните нужди, заяви турското министерство за ЕС, цитирано от Ройтерс. От 6-те милиарда евро, договорени в рамките на две споразумения от 2015 и 2016 г., само 1,78 милиарда евро са били преведени на турски министерства и международни организации, отговарящи за прилагането на проекти за бежанците, предаде БТА. \"Докато Турция е използвала над 30 милиарда долара от националните си фондове за нуждите на сирийците, които живеят в Турция от близо седем години, съществена част от 3-те милиарда евро, обещани от ЕС през ноември 2015 г., на практика не са били използвани\". Според министерството от отпуснатите досега 1,78 милиарда евро 1,3 милиарда са отишли в международни организации, 270 милиона - в министерството на образованието, 120 милиона - в министерството на здравеопазването и 12 милиона във вътрешното министерство. \"За съжаление, механизмът за използване на средствата от ЕС не работи бързо\", отбелязва министерството. В миналото Турция настояваше, че ще бъде по-лесно, ако парите се дадат директно на правителството - нещо, което ЕС отхвърля с аргумента, че винаги насочва хуманитарните помощи към специализирани агенции и неправителствени институции, така че да отидат направо при нуждаещите се. В замяна на средствата за сирийските бежанци, безвизово пътуване и съживяване на усилията за присъединяване към ЕС, Турция се съгласи да сътрудничи за спиране на мигрантите, прекосяващи Егейско море към Гърция, и да приеме обратно онези, които не са получили убежище там. Отношенията между Турция и Запада обаче се влошиха през изминалата година, а европейски официални представители заявиха, че Турция има дълъг път пред себе си, преди да стане членка на ЕС или да получи безвизов режим.", "date": "2017.12.30", "title": "Турция: Средствата от ЕС не се използват активно за нуждите на сирийските бежанци"}
{"url": "https://www.24chasa.bg/novini/article/6637414", "text": "Апаш нахлул в кафе-аперитив в Берковица, съобщават от полицията. Взломната кражба станала на 30 декември в петък След сигнал, подаден от съдържателя, ченгетата установили, че в заведението е проникнато като е отворен прозорец алуминиева дограма. Полицаите бързо влезли в следите на апаша и заловили 14-годишния Н.А. от Берковица. Той изпразнил касата и задигнал 300 лева в банкноти и 40 лева на монети.", "date": "2017.12.30", "title": "Малолетен задигнал оборота на кафене в Берковица"}
{"url": "https://www.24chasa.bg/novini/article/6637487", "text": "Инициативна група избиратели издигна днес кандидатурата на 46-годишната Айна Гамзатова, съпруга на мюфтията на Дагестан и главен редактор на сп. \"Ислямът\", за президентските избори в Руската федерация на 18 март 2018 г. Това съобщи за ТАСС пресаташето на Гамзатова Гуризада Камалова, предаде агенцията. Инициативната група включва 542-ма души - лекари, спортисти, научни и културни дейци от руската република в Северен Кавказ, посочи Камалова, предава БТА. Айна Гамзатова - журналист, писател, обществен и религиозен деец, е завършила филология и право. Оглавява създаден от нея медиен холдинг, включващ и светски, и ислямски медии. Тя е съучредител на благотворителната фондация \"Пътят\", главен редактор на сп. \"Ислямът\" и пиар съветник на дагестанския мюфтия. Крайният срок за излъчване на кандидат-президенти от партии в Русия е 12 януари, а за независими, предлагани от инициативни групи - 7 януари. Изборите ще се състоят на 18 март, напомня ТАСС.", "date": "2017.12.30", "title": "Съпругата на дагестанския мюфтия е предложена за президент на Русия"}
{"url": "https://www.24chasa.bg/novini/article/6637489", "text": "Противоракетните системи, разположени от Съединените щати в Румъния и Полша, представляват нарушение на Договора за ликвидиране на ракетите със среден обсег, заяви руският заместник-министър на външните работи Сегей Рябков според прессъобщение в сайта на руското външно министерство, цитирано от Медиафакс. През последните дни Русия осъди категорично решението на САЩ да продадат на Япония антибалистични системи тип Иджис. Според говорителя на руското външно министерство Мария Захарова противоракетните елементи в Япония са част от плана на САЩ да създадат \"глобална антибалистична система\", предава БТА. Москва твърди, че противоракетните инсталации на САЩ имат двойно предназначение - отбранително и нападателно. Япония от своя страна казва, че антибалистичните системи, получени от САЩ, ще бъдат под японско командване и са предназначени да противодействат на заплахата от страна на Северна Корея. \"От техническа и функционална гледна точка антибалистичните системи, разположени в Япония, са идентични с американските, които могат да изстрелват както ракети-прехващачи, така и крилати ракети с малък и среден обсег на действие\", посочи Рябков. \"САЩ разпоредиха монтирането на подобни системи и в американските военни бази в Румъния и Полша, в близост до западните граници на Русия, в нарушение на Договора за ликвидиране на ракетите със среден обсег от 1987 г., който забранява подобни наземни системи\", подчерта руският представител. \"Фактът, че подобни сложни системи се появяват сега и в близост до източните граници на Русия, създава нова ситуация, която ние не можем да игнорираме в нашето военно планиране\", отбелязва още заместник-министърът.", "date": "2017.12.30", "title": "Русия: Противоракетната система в Румъния е в нарушение на договор"}
{"url": "https://www.24chasa.bg/novini/article/6637492", "text": "Министерството по европейските въпроси на Турция излезе със съобщение в събота, в което призовава за по-бързо превеждане на финансовите средства, които Брюксел дължи на Анкара по условията на сделките за ограничаване на мигрантския поток към Европа, пише Politico. ЕС и Турция сключиха две споразумения, през 2015 и 2016 година, според които Брюксел се задължи да изплати около 6 милиарда евро на Анкара, като помощ за сирийските бежанци намиращи се на територията на Анадола. Турското правителство твърди, че е изразходвало около 30 милиарда долара от собствените си средства, за да се погрижи за около 3,5-те милиона сирийски бежанци, избягали на територията на Турция след началото на конфликта в родината им през 2011 година. Първо, през ноември 2015 година ЕС се съгласи да предостави 3 милиарда евро финансова помощ за сирийците, а при втората среща по въпроса през март 2016 година, от Брюксел се съгласиха да отпуснат още 3 милиарда евро до края на 2018 година, предава Фокус. В съобщението от турското ведомство се твърди, че ЕС е превел само 1,78 млрд. евро от цялата сума, като 1,3 млрд са предоставени на организации, реализиращи проекти за подпомагане на сирийците, а още 402 млн. евро за преведени директно на турските министерства. Европейската комисия реагира на турските претенции и чрез свой говорител заяви, че са сключени контракти за първите 3 млрд. от финансовата помощ, което „означава, че ЕС е изпълнил задълженията си изцяло“. От Комисията заявиха още, че са отпуснали средства за 45 хуманитарни проекта в Турция за последните две години. Освен паричната помощ, Турция получи обещание от Брюксел за безвизово пътуване на турските граждани в Съюза и рестартиране на преговорите за приемане на страната в европейската общност, в замяна на блокирането на мигрантския поток от турското йонийско крайбрежие към гръцките егейски острови. Турските власти твърдят, че без тяхна помощ, още 1,5 милиона мигранти са щели да пристигнат в ЕС през 2017 година и съобщиха, че в бежанските лагери из страната са настанени около 3,2 милиона сирийци и около 300 хиляди иракчани и афганистанци. „Ясно е, че ЕС трябва да изпълни задълженията си по бързо, имайки предвид нуждите на сирийците“, подчертават от турското министерство по европейските въпроси. „За сирийците, обещаната финансова помощ от ЕС е не само въпрос на пари. Тя е въпрос на отговорно човешко отношение към хора, които са избягали от разрухата и смъртта в собствените си земи“.", "date": "2017.12.30", "title": "Турция призова ЕС да ускори изплащането на сумите по сделката за мигрантите"}
