{"url": "https://www.24chasa.bg/novini/article/6774627", "text": "Парламентът на Косово ратифицира Споразумението за определяне на границата с Черна гора с 80 гласа „за\", 11 „против\" и нито един „въздържал се\", съобщава електронното издание Gazeta Express. Четвъртият опит за провеждането на вота бе успешен, въпреки съпротивата на опозицията, която дори пусна сълзотворен газ в залата в опит да осуети гласуването. Според опозиционните партии, чрез споразумението Косово ще загуби 8 200 хектара от своята територията в ползва на Черна гора. Експерти обаче оспорват твърдението, предава Фокус. Посланиците на САЩ и ЕС, акредитирани в Косово, осъдиха действията на опозицията и призоваха депутатите да гласуват граничната сделка. Ратифицирането й е един от последните критерии за либерализиране на визовия режим за Косово.", "date": "2018.03.21", "title": "Парламентът на Косово ратифицира Споразумението за определяне на границата с Черна гора"}
{"url": "https://www.24chasa.bg/novini/article/6774036", "text": "Временната комисия за сделката за ЧЕЗ ще покани премиера Бойко Борисов на свое заседание. Това беше предложено на първото заседание на комисията от председателя й Жельо Бойчев. \"Редно е да направим запитване до министър-председателя за решението за участие на държавата в сделката за ЧЕЗ\", заяви Бойчев.   ДАНС и ДАР да поискат информация от техните чешки колеги за сделката за ЧЕЗ. Това беше предложено по време на заседанието. Димитър Лазаров от ГЕРБ, който е шеф на комисията за спецслужбите каза, че не вижда начин как ще  \"Не виждам как ще задължим службите в Чехия да предоставят информация, която може да бъде и класифицирана\".  Представители на министерството на финансите ще бъдат поканени на следващото заседание, за да представят информация за арбитражното дело, което се води срещу България. Комисията реши да бъдат изпратени запитване и до службите ДАНС и ДАР, за да предоставят информация за средствата, с които се е осъществила сделката. Шефът на комисията каза, че може да бъде изслушан и собственикът на “Инерком” Гинка Върбакова. Бойчев предложи да се изпрати писмо до прокуратурата, за да се види на какъв етап е делото срещу сделката. От КЕВР да бъде поискана информация за проведените регулаторни одити на трите лицензирани дружества на ЧЕЗ в България и нарушенията им. Информация ще бъде искана от агенцията за приватизация, като имаше предложение да бъдат поканени и представители от банките.", "date": "2018.03.21", "title": "Комисията за ЧЕЗ иска данни от Чехия за сделката, ще изслуша и Борисов (Обзор)"}
{"url": "https://www.24chasa.bg/novini/article/6774557", "text": "Заради случая с отравянето на бившия руски агент във Великобритания председателят на Европейския съвет, полякът Доналд Туск, отказа да поздрави руския президент Владимир Путин по случай преизбирането му, предаде Франс прес. След атаката в Солсбъри \"не съм в настроение\" да поздравявам Путин за преизбирането му, каза Туск на пресконференция в Брюксел, предава БТА Вчера председателят на Европейската комисия Жан-Клод Юнкер изпрати поздравително писмо до Путин, за което беше критикуван.", "date": "2018.03.21", "title": "Доналд Туск отказа да поздрави\nВладимир Путин за преизбирането му"}
{"url": "https://www.24chasa.bg/novini/article/6774562", "text": "Мирните жители, напускащи град Африн в Северозападна Сирия, съобщават за мародерства и произволни задържания в района, контролът над който бе поет от Турция и подкрепяните от нея сирийски формирования. Това заяви днес Стефан Дюжарик, говорител на генералния секретар на ООН Антониу Гутериш, предаде ТАСС. Дюжарик отбеляза, че няма сътрудници на ООН на мястото на събитията в Африн, поради което информацията не може да бъде потвърдена, предава БТА. Говорим с хора, които са напуснали този район, те казват, че ситуацията е тежка. Съобщава се за заплахи за насилие, произволни арести на мирни жители и мародерства, каза Дюжарик, като добави, че всичко това предизвиква много силна тревога. Турция предприе на 20 януари операцията \"Маслинова клонка\" в района на град Африн, насочена срещу сирийските кюрдски милиции Сили за защита на народа (СЗН) и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК). На 18 март генералният щаб на Турция обяви, че е поет контролът над Африн.", "date": "2018.03.21", "title": "Мирните жители, напускащи град Африн, съобщават за мародерства и произволни задържания в района"}
{"url": "https://www.24chasa.bg/novini/article/6774566", "text": "Премиерът Бойко Борисов се срещна в Брюксел с генералния секретар на Европейската конфедерация на профсъюзите Лука Визентини. Това съобщиха от пресцентъра на правителството. Визентини оцени високо работата Българското председателство в областта на заетостта и социалната политика и активността, с която се работи по досиетата в Съвета, председателстван от министър Бисер Петков. Борисов и Визентини обобщиха резултатите от дискусиите по време на Тристранната социална среща. Българският премиер отново подчерта необходимостта от развитие на социалното измерение и превръщането на Европа в модел за социални стандарти. Борисов посочи, че за целта трябва да се работи не само на национално, но и на общоевропейско ниво за преодоляване на разликите в заплащането и че мотор за това може да бъде подкрепата за икономически растеж и създаването на силни Социален и Кохезионен фонд. Лидерът на европейските синдикалисти представи идеята за т. нар. Алианс за сближаване на доходите на страните от ЕС, който цели намаляване и преодоляване на неравенствата в различните държави от ЕС. Намерението на ЕКП е той да стартира по време на Българското председателство. В срещата участваха министърът на труда и социалната политика Бисер Петков и президентът на КНСБ Пламен Димитров.", "date": "2018.03.21", "title": "Представиха на Борисов Алианс за сближаване на доходите на страните от ЕС"}
{"url": "https://www.24chasa.bg/novini/article/6774378", "text": "Около 20% от столицата няма изградена канализация. ВиК мрежа липсва както в новите квартали като “Манастирски ливади - запад и изток”, “Витоша ВЕЦ - Симеоново” и “Кръстова вада”, така и в скъпите - “Бояна”, “Симеоново” и “Драгалевци”.  Без канализация са и селата Владая, Мърчаево, Бусманци, Мало Бучино, Волуяк, Требич и други. “През 2006 г. 30% от столицата беше без канализация. От 2006 до 2016 г. и повече от 380 км водопроводна. Инвестицията е 493 млн. лв. - това са проекти на концесионера “Софийска вода” за 267 млн. лв., а обектите, изградени с привлечени европейски средства и финансиране от ПУДООС и ИСПА, са за 189 млн. лв. Над 37 млн. лв. са вложените общински средства за съфинансиране на проектите. Инвестициите са за изграждане на главни клонове и разширяване на вътрешноквартална мрежа в районите “Банкя”, “Нови Искър”, “Сердика”, “Триадица”, кварталите “Суходол”, “Овча купел”, “Горна баня”, “Сливница - Люлин”, “Надежда - 3 и 4”, “Горубляне”, “Бенковски”, “Модерно предградие”, “Илиянци”, “Симеоново” и други”, каза зам.-кметът по инвестиции и строителство Ирина Савина. Със средства от ИСПА бяха изградени и 5 главни колектора - “Десен Перловски”, “Десен Слатински”, продължение на “Десен Владайски” до бул. “Бъкстон”, продължение на “Ляв Владайски” и колектор “Банкя”. “През тази година ще продължи изграждане на канализация “Суходол”, “Бенковски”, “Симеоново”, “Модерно предградие”, “Сливница - Люлин” и в “Кръстова вада - запад”, обясни Савина. По сметки на общината за довършване на ВиК мрежата на столицата ще са нужни около 2 млрд. лв. От тях 375 млн. лв. са за проекти за водоснабдяване, а 1,7 млрд. лв. ще струва доизграждането на канализацията. В прогнозните сметки обаче не са включени средствата, нужни за отчуждаване, градоустройствени процедури и проектиране, уточни Савина. Това са най-сложните проекти заради тежките процедури и отчуждаването, което отнема много време, тъй като обикновено минава и през съда. обясни зам.-кметът. Според плановете на общината до 2025 г. голяма част от територията на града трябва да има изградена канализация. В момента се подготвя регионалното прединвестиционно проучване, което трябва да е готово до средата на 2019 г. Част от него ще е и анализ на съществуващата ВиК мрежа и определяне на приоритетните за реализация проекти. Това ще са и обектите, за които общината ще кандидатства за финансиране по Оперативна програма “Околна среда”. Общината очаква За другите обекти ще се търси финансиране от други източници като ПУДООС и бизнес плана на концесионера.", "date": "2018.03.21", "title": "20% от София още е без канализация"}
{"url": "https://www.24chasa.bg/novini/article/6774583", "text": "Говорителката на руското външно министерство Мария Захарова нарече днес недопустимо сравнението, което британският външен министър Борис Джонсън направи между Русия и хитлеристка Германия, предаде Ройтерс. Джонсън каза по-рано, че руският президент Владимир Путин ще използва домакинството на предстоящото световно първенство по футбол в неговата страна почти по същия начин, по който Адолф Хитлер е използвал олимпиадата, състояла се в нацистка Германия през 1936 г., предава БТА. \"Подобни сравнения са недопустими и са под нивото на шеф на дипломатическо ведомство на една европейска страна\", написа Захарова във фейсбук. Тя добави, че Борис Джонсън е обладан от омраза и яд и че е плашещо, че той представлява ядрена държава.", "date": "2018.03.21", "title": "Москва нарече недопустимо сравнението\nмежду Русия и хитлеристка Германия"}
{"url": "https://www.24chasa.bg/novini/article/6774465", "text": "Готови са промени в Закона за обществените поръчки, с които се стеснява кръгът на заинтересуваните лица, които могат да обжалват. Това съобщи вицепремиерът Томислав Дончев по време на правителственото заседание, става ясно от  . В момента правото на обжалване е уредено по европейска директива, в която е записано, че може да го направи “всеки, който има интерес”, обяснява Дончев. И допълва: “Фризьорски салон, баничарница, приемаме, че има интерес от строителство на магистрала примерно. По логиката, която се опитваме да въведем, фризьорски салон не може да строи магистрала”. Смесен екип и представители от Народното събрание вече са изготвили промените в закона, като се е поискало и становище от всички институции, отговорни за обжалванията, включително и КЗК. “Че обжалването е необходимо, че то стимулира и конкуренцията и прозрачността, въобще не става спор. Искам да бъда правилно разбран, говоря за саботирането. И то си личи умисълът - чака се последният момент, шест часът вечерта без една минута, тогава се внася от някоя фирма и блокира нещо, което ни струва милион и половина на ден. Толсистемата две години не може да се въведе заради обжалване!”, коментира премиерът Бойко Борисов. ", "date": "2018.03.21", "title": "Ограничават обжалването на поръчки (Обзор)"}
{"url": "https://www.24chasa.bg/novini/article/6774435", "text": "Марк Зукърбърг е призован да даде обяснения пред Европарламента за незаконното събиране на лични данни на потребители на социалната мрежа от компанията “Кеймбридж Аналитика”. Това съобщи в туитър шефът на ЕП Антонио Таяни. Компанията за анализ на данни уволни изпълнителния си директор Александър Никс във вторник. Британската тв “Чанъл-4 нюз” излъчи тайно заснета среща с Никс, който казва, че компанията изиграла важна роля за победата на Доналд Тръмп “с всички данни, анализи и таргети” и използвала имейли с “таймер за самоунищожение”, за да не може да се проследят действията ѝ. Тази седмица компанията “Фейсбук” бе разтърсена от грандиозен скандал, след като източник изнесе данни, че “Кеймбридж Аналитика” е придобила неправомерен достъп до информация за 50 млн. потребители. Консултантската компания била наета от Тръмп за предизборната му кампания през 2016 г., за да разработи софтуер, позволяващ да бъдат прогнозирани нагласите на избирателите и да им се повлияе. Твърди се, че консултантската компания имала роля и в гласуването за Брекзит и е повлияла на избори в целия свят. “Фейсбук” твърди, че данните са събирани с помощта на приложение за психологически тестове, разработено от руския психолог Александър Коган и изтеглено от 270 хиляди потребители. Според компанията Коган е действал сам, като нарушил нейните правила и предал данните на “Кеймбридж Аналитика”. Коган от своя страна коментира, че е бил използван като “изкупителна жертва” от социалната мрежа и от консултантска компания. Междувременно расте напрежението върху “Фейсбук” да понесе отговорност. Правосъдният министър на Германия Катарина Барли подчерта, че потребителите трябва да бъдат уведомявани, преди да им се използва информацията. Британски депутати поканиха шефа на “Фейсбук” лично да им обясни социалната мрежа опазва ли личните данни. Британската служба за надзор на информацията съобщи, че ще поиска съдебна заповед за проучване на компютрите и сървърите на “Кеймбридж Аналитика”, защото тя не сътрудничи на разследването. В този контекст шефът по сигурността на “Фейсбук” Алекс Стамос обяви, че оттук нататък ще се съсредоточи върху сигурността при избори, но няма да напуска социалната мрежа. Изтрий или бойкотирай фейсбук, зоват потребители на конкурентната социална мрежа туитър. След разрастването на скандала с “Кеймбридж Аналитика” и незаконното ползване на лични данни кампанията #DeleteFacebook и #BoycottFacebook набра лавинообразна популярност, съобщи Би Би Си. Изненадващ глас се присъедини към движението - съоснователят на мобилното приложение WhatsApp Брайън Актън. Той напусна компанията през 2017 г. Три години по-рано “Фейсбук” купи приложението за $ 19 млрд.", "date": "2018.03.21", "title": "Брюксел иска Зукърбърг да обясни скандала  с личните данни (Обзор)"}
{"url": "https://www.24chasa.bg/novini/article/6774489", "text": "“Амазон”, “Гугъл”, “Фейсбук” и други интернет компании да плащат данък в държавите, в които оперират. Това гласят правила, предложени в сряда от Европейската комисия. Печалбите на дружествата ще бъдат облагани, ако отговарят на един от три критерия - годишни приходи в страната над 7 млн. евро, имат над 100 хил. потребители или са сключени над 3000 сделки за цифрови услуги. Предвижда се и временен данък, който ще се прилага до влезене в сила комплексна реформа. Налогът ще е за приходите от дейности, в които основната роля за създаване на стойност играят потребителите. Такива са от онлайн реклама, посреднически дейности за продажбата на стоки и услуги, както продажбата на данни, генерирани от предоставена от потребителите информация. Приходите от данъка ще се събират от държавата членка, в която се намират потребителите, а данъкът ще се прилага само за дружества, чиито общи приходи от цял свят са 750 млн. евро и чиито приходи в рамките на ЕС са 50 млн. евро.", "date": "2018.03.21", "title": "Интернет фирми с данък при оборот над 7 млн."}
{"url": "https://www.24chasa.bg/novini/article/6774407", "text": "Огромна телефонна централа, тоалетни, работни помещения и климатична инсталация, голяма колкото малък плувен басейн. Това са част от помещенията в бункера под взривения през 1999 г. мавзолей на Георги Димитров в центъра на София. За първи път Столичната община пусна журналисти в тайнствените подземия, за да покаже как трите нива ще се превърнат в галерия за съвременно изкуство. В момента търкалят се изпочупени лампи, отворени елтабла, шкафове, ръждясало оборудване, боклуци. Ясно личат разрушенията от взривовете, съборили мавзолея. В бункера се влиза през малък отвор и стръмна стълба. Какво е останало от специалната стая, в която балсамираното тяло на Димитров се е поддържало два пъти седмично, а на 2 г. се е правела ребалсамация, обаче не стана ясно. Тези помещения са сериозно засегнати от взривовете, не са разчистени и влизането в тях е опасно. “Размерите на бункера са значителни - около 1500 кв. м. Климатичната инсталация вероятно е най-голямата в България. Има и 5 турбини, отделно генератори, които да осигурят автономно елзахранване. В 5-6 помещения има останки от бюра и офис оборудване, затова предполагаме, че са били пригодени да се ползват от членове на правителството при война и друга извънредна ситуация. Можем само да гадаем, тъй като за бункера Очевидно е обаче, че мащабите му далеч надхвърлят нуждите за поддръжка на един-единствен експонат”, каза зам.-кметът по култура и образование доц. Тодор Чобанов. Новата подземна галерия на София трябва да е готова до 2-3 г. Тя ще е филиал на градската галерия, а идеята на общината е районът да се превърне в музеен квартал. Новата галерия ще има подземна и надземна част. Отгоре ще е мястото за артинсталации, като скоро там се очаква временно да бъде поставена “Бронзовата къща” на Пламен Деянофф. “Вероятно ще оставим част от оборудването или турбините, за да запазим автентичната обстановка. Друга част ще бъде предадена на Политехническия музей и на музея на София”, разказа доц. Чобанов. Тази година общината ще обяви конкурс за обновяване на тази зона от центъра, в която влизат Градската градина и бункерът. Паралелно ще стартира и конкурс за визията на новата подземна галерия. Вероятно входът ѝ ще е откъм Българската банка за развитие, а площадът срещу двореца, който сега е паркинг, ще бъде освободен от коли.", "date": "2018.03.21", "title": "Климатик колкото басейн и кабинети за министри в бункера под мавзолея (Обзор)"}
{"url": "https://www.24chasa.bg/novini/article/6774430", "text": "Британски консултант заяви, че компанията \"Кембридж Аналитика\" се е свързала с него преди парламентарните избори в Румъния през 2016 г. с предложение да работи за Социалдемократическата партия, предаде Асошиейтед прес. Рупърт Улф Мъри заяви за АП, че Марк Търнбул, високопоставен официален представител на \"Кембридж Аналитика\", се е свързал с него през август 2016 г. Той цитира имейл, в който Търнбул пише: \"Това, което ние предложихме, беше да включим екип от двама души в настоящия екип на кампанията, за да осигурим текущи стратегически съвети и помощ по време на кампанията през следващите 2-3 месеца\". Улф Мъри заяви, че е отказал офертата, защото не работи за политически партии. Не е ясно дали \"Кембридж Аналитика\" е играла роля в изборите през декември 2016 г., на които Социалдемократическата партия спечели 46 процента от гласовете. Либералите бяха втори с 20 процента, съобщава БТА. Британската компания \"Кембридж Аналитика\", специализирана в анализ на данни и работила за кандидат-президентската кампания на американския президент Доналд Тръмп през 2016 г., бе обвинена, че е събирала лична информация за милиони потребители на Фейсбук без тяхното съгласие. Според някои медии компанията е използвала личните данни на 50 милиона потребители на социалната мрежа без тяхно съгласие, за да разработи софтуер, позволяващ да бъдат прогнозирани нагласите на избирателите и да им бъде повлияно. Това е станало с помощта на приложение за психологически тестове, разработено от руския психолог Александър Коган и изтеглено от 270 000 потребители на Фейсбук.", "date": "2018.03.21", "title": "\"Кембридж Аналитика\" искала за работи за румънска партия преди изборите през 2016 г."}
{"url": "https://www.24chasa.bg/novini/article/6774463", "text": "Президентът на САЩ Доналд Тръмп, който е подложен на вътрешен натиск заради нежеланието му да се противопостави на Владимир Путин, сега е готов да „държи Русия отговорна\" за отравянето на бившия офицер от руското Главното разузнавателно управление (ГРУ) Сергей Скрипал във Великобритания, отбелязва агенция AFP, цитирана от \"Фокус\". От Белия дом разпространиха съобщение, от което става ясно, че в рамките на телефонен разговор Тръмп и френският държавен глава Емануел Макрон „потвърдиха солидарността си с Обединеното кралство вследствие на използването от Русия на химическо оръжие срещу гражданин на британска земя\". Москва е обвинена в опит за убийство на бившия офицер от ГРУ Сергей Скрипал в британския град Солзбъри чрез нелегален агент - обвинение, което Кремъл отрича. Тръмп и Макрон, който ще посети Вашингтон в края на април, „се съгласиха, че е необходимо да се предприемат действия, за да бъде държана Русия отговорна\", поясниха от Белия дом.", "date": "2018.03.21", "title": "Тръмп и Макрон се съгласиха да държат Русия отговорна за отравянето на Скрипал"}
{"url": "https://www.24chasa.bg/novini/article/6774480", "text": "Наш ангажимент е да подкрепяме развитието на община Свищов. В настоящия програмен период 7,4 млрд. лева са осигурени, за да могат общините да кандидатстват за финансиране на проектите си. Това съобщи председателят на ПГ на ГЕРБ и зам.-председател на партията Цветан Цветанов по време на среща с граждани на Свищов. Заедно с Цветанов на срещата с присъстваха и великотърновският кмет Даниел Панов, депутатът от ГЕРБ-Свищов Станислава Стоянова, председателят на Общинския съвет д-р Кристиян Кирилов и свищовският градоначалник Генчо Генчев. Това съобщиха от ГЕРБ. Цветан Цветанов отбеляза, че България трябва да има и своето решение какво да прави и след 2020 г., като усилията ни трябва да са насочени към запазването на кохезионната политика. „Общините у нас се нуждаят от европейската солидарност. Когато се обсъждат политиките в новия програмен период, трябва да бъдем единни и като българи да отстояваме общите си интереси“, коментира зам.-председателят на ГЕРБ. „Фалшивите новини са голям проблем в момента. Много хора са наивни и им вярват. Отговорът на фалшивите новини са срещите като тази. Ние, политиците, трябва да мислим като родители, защото в момента се създават условия за увеличаване на агресията. За съжаление, в голямата политика има огромна конфронтация, която води до разделение в обществото“, каза още Цветанов. „Европейските средства преобразяват общините“, категоричен бе великотърновският кмет Даниел Панов. „Това, което виждам че се случва в Свищов, е плод на единомислие и сериозна работа. Това е един пример, който политиците от опозицията трябва да следват, вместо да използват езика на омразата“, препоръча Панов. По думите му в Свищов показваме как можем да работим заедно, защото кметът е от БСП, а председателят на Общинския съвет е от ГЕРБ. „Нагоре не се върви, като се насажда омраза към другия“, обясни кметът на Велико Търново. Пред присъстващите свои съграждани градоначалникът на Свищов Генчо Генчев сподели, че през годините общината е загубила много. Той съобщи, че благодарение на отпуснатите от правителството в края на миналата година над 2 млн. лева ще се ремонтират над 45 улици в града и ще се подновят водопроводни връзки.", "date": "2018.03.21", "title": "Цветанов: 7,4 млрд. лева са осигурени, за да могат общините да кандидатстват за финансиране на проектите си"}
{"url": "https://www.24chasa.bg/novini/article/6774497", "text": "Ню Йорк и Вашингтон се оказаха сред градовете в североизточната част на САЩ, очакващи обилни снеговалежи и силни ветрове при четвъртата за последните седмици зимна буря в региона, предаде ДПА. Само ден след астрономическото начало на пролетта, държавните училища в Ню Йорк, Филаделфия, Вашингтон, Бостън и други градове бяха затворени, а над 4100 полета бяха отменени, съобщи уебсайтът \"Флайтауеър\". Администрацията на Белия дом отмени всички ангажименти на президента Доналд Тръмп заради суровите атмосферни условия, включително и редовната среща на правителството. Много правителствени сгради във Вашингтон също са затворени, предава БТА. Кметът на Ню Йорк Бил де Блазио призова хората да се приберат рано вкъщи тази вечер, за да избягнат най-лошо от очакваната (между 16 и 22 ч местно време) снежна буря. Той предупреди, че в резултат на виелицата в късния следобед се очаква да се образува снежна покривка, нарастваща с по 8 см на час, плюс вятър със скорост до 65 км/ч. Като цяло се очаква снежната покривка в града да достигне между 30 и 45 см. Националната метеорологична служба издаде предупреждение за зимна буря, която ще засегне над 70 млн. души в няколко източни щата от Северна Каролина до Масачузетс.", "date": "2018.03.21", "title": "САЩ се готвят за поредна зимна буря, Тръмп отменя ангажименти"}
{"url": "https://www.24chasa.bg/novini/article/6774495", "text": "Канцлерът на ФРГ Ангела Меркел обяви за една от основните цели на четвъртия си мандат сплотяването на германското общество. По този начин обаче тя разпали отново конфликта между двете „сестрински“ партии – Християндемократическия (ХДС) и Християнсоциалния (ХСС) – за принадлежността на исляма към Германия, отбелязват в редакцията на националния ежедневник Die Frankfurter Allgemeine Zeitung, цитиран от \"Фокус\". В рамките на реч пред Бундестага Меркел подчерта в отговор на изявление на федералния вътрешен министър Хорст Зеехофер (ХСС), че ислямът е част от страната. Позицията на баварския политк бе подкрепена и от още един водещ политик на баварския ХСС – Александер Добринт. Председателят на баварския Християнсоциален съюз (ХСС) Хорст Зеехофер, който встъпи в длъжност като федерален министър на вътрешните работи на ФРГ преди броени дни, не смята, че ислямът е част от културата на страната. В разговор с редакцията на вестник BILD той бе категоричен: „Ислямът не принадлежи към Германия; Германия е повлияна от християнството. Принадлежат й почивните недели, църковни празници и ритуали като Великден, Петдесетница и Коледа“. Същевременно обаче Зеехофер допълни, че „мюсюлманите, разбира се, са част от Германия“. Новият вътрешен министър на ФРГ увери, че „ще потърся диалог“ с мюсюлманските организации в страната. „Моето послание е, че мюсюлманите трябва да живеят с нас, не до или срещу нас, но за да постигнем това, ние се нуждаем от взаимно разбиране и мислене, а това се постига само чрез разговори\", подчерта баварският политик. „Ислямът принадлежи към Германия“ – с това изречение бившият президент на ФРГ Кристиан Вулф (2010-2012 г.) влезе в историята", "date": "2018.03.21", "title": "Меркел предизвика спор за принадлежността на исляма към Германия"}
{"url": "https://www.24chasa.bg/novini/article/6772054", "text": "Българската рейтингова система на висшите училища е описана като иновативна и успешна в нова книга - Global Rankings and the Geopolitics of Higher Education. За българския рейтинг е разказано като за “трета вълна на национални рейтинги” в света. “24 часа” ви представя класацията по професионални направления. Днес вижте каква е картината в направлението “Педагогика”. Софийският университет “Св. Климент Охридски” е номер 1 в професионалното направление “Педагогика” според седмото издание на Рейтинговата система на висшите училища в България. Следват го Университетът “Проф. д-р Асен Златаров” в Бургас и Тракийският университет. Рейтинговата система сравнява представянето на 51 висши училища в рамките на 52 професионални направления на оснавата на десетки показатели, измерващи аспекти на учебния процес, научната дейност, учебната среда, предлаганите социално-битови и административни услуги, престижа и регионалната значимост на университетите, както и реализацията на завършилите на пазара на труда. За формирането на индикаторите в стандартизираните класации в рейтинговата система за 2017 година е използвана информация от различни източници, включително от висшите училища, Националната агенция за оценяване и акредитация, модула “АдминУни” в информационната система на образованието, Националния осигурителен институт, както и международните библиографски бази данни Scopus и Web of Science. Безработицата сред завършилите е най-ниска в Софийския университет - 2,26%. Най-много са безработните сред абсолвентите по педагогика от Шуменския университет “Епископ Константин Преславски” - 4,9%. Осигурителният доход дори е сред трите най-ниски за хора с висше образование в страната. И все пак различните висши училища. 908,35 лв. е осигурителният доход на завършилите Софийския университет, 771,13 лв. - на Шуменския. ( .) “Педагогика” е третото най-масово професионално направление в българското висше образование. В него се обучават над 12 хиляди студенти в 8 държавни висши училища. Средният успех от дипломата за завършено средно образование на студентите в първи курс е 4,83 и е под средните стойности за страната. Приложението на придобитото висше образование и приносът към осигурителната система сред завършилите това направление са сред десетте най-добри в страната, като почти 60% от завършилите през последните пет години се реализират като преподаватели. 3,48% са общи административни служители и оператори на организационна техника. 32,18 на сто от завършилите педагогика пък работят нещо друго. Картината е още по-шарена по университети. Макар и малка част от завършилите стават медицински специалисти, дори юристи или персонал, зает в сферата на персоналните услуги. Университетите, в които се обучават студенти по педагогика, предлагат интересни бакалавърски и магистърски програми. В Софийския университет например има магистратури като “Информационни и комуникационни технологии в образованието”, “Социално-възпитателна и пробационна дейност с правонарушители” и “Съвременни образователни технологии”. Във Великотърновския университет пък предлагат магистърски програми като “Възпитателни и терапевтични аспекти на изкуството” и “Театрална анимация в педагогическата дейност”, а в Пловдивския - “Алтернативи в предучилищната и началната училищна педагогика”. В Русенския университет пък младежите могат да запишат магистратури като и пробационни практики” и “Културен туризъм, екскурзоводство и образование”, а в Шуменския - “Специална педагогика - педагогическа и функционална рехабилитация на умствената изостаналост”.", "date": "2018.03.21", "title": "Къде да учим педагогика"}
{"url": "https://www.24chasa.bg/novini/article/6774400", "text": "Албанският премиер Еди Рама заяви, че \"Сърбия няма да стане член на ЕС преди Албания\" и добави, че \"трябва да се случи някаква магия\", за да стане това, предаде Танюг. Рама заяви това за \"Политико\", който припомни, че Европейската комисия посочи Сърбия и Черна гора като фаворити в процеса на присъединяване към ЕС, предава БТА. \"Политико\" посочва, че макар Сърбия да има значителна преднина, Рама предвижда, че тя няма да влезе в ЕС преди неговата страна, преди всичко защото Белград трябва да реши изключително чувствителния въпрос за отношенията с Косово, което обяви независимост от Сърбия през 2008 г. \"Сърбия няма да стане член на ЕС преди Албания. Знаем това със сигурност. Сърбия трябва да премине през болезнения процес на признаване на Косово или поне да стигне до решение на косовския проблем. Твърдо вярвам, че е необходимо да стане някаква магия - каквато няма да стане, за да влязат те в ЕС преди нас\", каза Рама.", "date": "2018.03.21", "title": "Еди Рама: Сърбия няма да стане член на ЕС преди Албания"}
{"url": "https://www.24chasa.bg/novini/article/6774361", "text": "Българският парламент даде мандат за създаване на комисия за сделката с ЧЕЗ и има голямо очакване от нея. Аз, като председател на тази комисия, както и членовете на комисията, ще се постараем да отговорим на голяма част на въпросите, които стоят в българското общество. Това заяви председателят на Временната анкетна комисия Жельо Бойчев в предаването \"Още от деня\" по БНТ. \"Управляващите се съгласиха от безизходицата, в която бяха поставени предвид общественото мнение и реакциите на българските граждани, както предвид реакцията на министър-председателя на България. Тази комисия нямаше да я има, ако министър-председателя и правителството си бяха на мястото и даваха адекватни отговори по тази тема\", каза още Бойчев. \"Те твърдят, че не знаят нищо за сделката. След като нищо не знае и нищо не зависи от Теменужка Петкова, защо тя си подава оставката? Тази сделка поставя редица въпроси и ние ще търсим отговори. Поискали сме информация от службите за участниците в сделката и произхода на средствата. Стремежът е голяма част от информацията да е публична. Това е смисълът на комисията.\"", "date": "2018.03.21", "title": "Желю Бойчев: Комисията за ЧЕЗ поиска информация от службите за участниците в сделката"}
{"url": "https://www.24chasa.bg/novini/article/6774402", "text": "Депутатите от опозиционното косовско движение Самоопределение за трети път днес пуснаха сълзотворен газ в парламентарната зала, за да предотвратят гласуването на споразумението за демаркация на границата с Черна гора, предаде Танюг. Преди това председателят на парламента Кадри Весели съобщи, че председателството на парламента е решило да изключи от по-нататъшната работа петима депутати от Самоопределение заради пускането на сълзотворния газ и блокадата на парламента. Той отново обяви почивка, предава БТА. Международните представители в Прищина заявиха, че са смаяни от насилието и сълзотворния газ в парламента, но продължиха да настояват споразумението да бъде ратифицирано днес. Президентът на Косово Хашим Тачи осъди случващото се в парламента и написа във Фейсбук, че днес по света от Прищина е изпратена много лоша картина за Косово. лед обявената почивка от около час в косовския парламент за четвърти път днес бе пуснат сълзотворен газ, предаде Танюг. Сълзотворният газ бе активиран от депутата от опозиционното движение Самоопределение Валон Рамадани, съобщава сайтът коха.нет. Американският посланик Грег Делауи, който по-рано днес осъди блокирането на ратификацията на споразумението за демаркация на границата с Черна гора, се върна в парламентарната зала. Преди това косовската полиция задържа петима депутати от Самоопределение заради активирането на сълзотворния газ. Рамадани успя да активира сълзотворния газ въпреки увеличената охрана на парламента.", "date": "2018.03.21", "title": "Поредни атаки със сълзотворен газ в парламента в Прищина днес"}
{"url": "https://www.24chasa.bg/novini/article/6774408", "text": "Рамковото споразумение за Интегрирана логистична поддръжка на самолети МиГ-29 беше подписано днес, след като изтекоха всички процедурни срокове за обжалване на обществената поръчка. Това съобщава пресцентърът на Министерството на отбраната. Споразумението на стойност 81 милиона лева предвижда доставка на резервни части и на услуги, като подмяната на резервните части ще бъде извършвана от българските инженери в авиобазата в Граф Игнатиево, се посочва в съобщението. Отбелязва се, че по този начин ще бъде осигурена поддръжка и ремонт на 12 бойни и три учебно-бойни самолета МиГ-29 за срок от четири години. Така се възстановява летателната годност на изтребителите на ВВС и се гарантира тяхната експлоатация, включително и изпълнението на задачите по охрана на въздушното пространство. Изпълнител по това споразумение е руската самолетостроителна корпорация МиГ. Цялата документация за хода на обществената поръчка, решението за избор на изпълнител и рамковото споразумение са публикувани в интернет страницата на МО, рубрика \"Профил на купувача\", се посочва в съобщението. Това споразумение не води до отмяна или забавяне на процедурата за придобиване на нов тип многоцелеви боен самолет, подготовката на която е в напреднала фаза и се очаква до края на април да бъде внесена в Народното събрание, уточняват от МО.", "date": "2018.03.21", "title": "Подписаха рамковото споразумение за  поддръжка на МиГ-29 срещу 81 млн. лева"}
{"url": "https://www.24chasa.bg/novini/article/6774396", "text": "Необходимо е активизиране на регионалните връзки между България и Украйна, смята посланикът на Украйна Микола Балтажи. На среща с кмета на Велико Търново Даниел Панов и с областния управител проф. Любомира Попова посланикът е предложил през август да бъде организиран форум с представители на администрацията, бизнеса и културните среди от побратимените области Велико Търново и Полтава, на който да бъдат обсъдени конкретни проекти за сътрудничество. Неговото предложение е срещата да се състои в Миргород, област Полтава, предава БТА. Пред журналисти посланикът коментира, че Украйна е добър пазар и очаква инвеститори от България, като същевременно украински бизнесмени имат интерес за търговия с България. През миналата година стокооборотът между двете държави е бил близо 620 милиона долара. Според него с въвеждането на Зона за свободна търговия в Украйна ще се създадат добри условия за бизнес с всички страни членки на ЕС. Преди 140 години в Руско-турската война над 900 офицери и повече от 600 войници от Полтава умират за освобождението на България, подчерта Балтажи, цитирайки украински научни статии от 1978 година, базирани върху архивите, съхранени в Полтавска губерния. Част от загиналите войни са погребани край свищовското село Горна Студена, припомни той. На срещата с областния управител е била коментирана възможността в региона да бъде издигнат паметник в знак на преклонение. Делегацията, водена от посланика на Украйна ще участва в утрешния празник на Велико Търново.", "date": "2018.03.21", "title": "Посланик Микола Балтажи: Регионалните връзки между България и Украйна да се активизират"}
{"url": "https://www.24chasa.bg/novini/article/6774422", "text": "Полицията в Турция е задържала десетки души за скандиране на лозунги и разпъване на транспаранти в подкрепа на кюрдските бунтовници по време на тържествата за Невруз (кюрдската Нова година), предаде Асошиейтед прес. Празненства днес имаше в Истанбул, в преобладаващо кюрдския град Диарбекир и в още няколко града на Турция. Те се състояха при засилени мерки за сигурност, предава БТА. Кюрдите обикновено използват Невруз, за да заявят своята етническа принадлежност и да настояват за по-големи права. Анадолската агенция предаде, че 22-ма демонстранти са били задържани в Истанбул за предполагаема пропаганда в подкрепа на кюрдските бойци и на кюрдска фракция в Сирия, смятана от Анкара за терористична. Най-малко 26 други са били арестувани в Измир и Адана, съобщи още агенцията. В населения предимно с кюрди град Батман полицията е разпръснала участниците в непозволена от властите демонстрация. Десетки хиляди турски кюрди превърнаха днешния празник в политически протест срещу военната кампания на турското правителство в Сирия, отбелязва Ройтерс. На митинг в Диарбекир демонстранти танцуваха под съпровода на кюрдска народна музика, пеейки песни за Африн и за кюрдския бунтовнически лидер Абдуллах Йоджалан. \"Да живее съпротивата на Африн\", пееше множеството. В 40-годишната история на кюрдския бунт празникът Невруз често е бил белязан от насилие, посочва Ройтерс. Кюрдите съставляват около една пета от населението на Турция.", "date": "2018.03.21", "title": "Десетки задържани в Турция на кюрдския празник Невруз заради подкрепа за бутновниците"}
{"url": "https://www.24chasa.bg/novini/article/6774504", "text": "Бившите коалиционни партньори в македонското правителство Никола Груевски и Али Ахмети са заподозрени, че са препятствали преброяването на населението в Македония през 2011 г., за да скрият неблагоприятното демографско и икономическо положение в страната, съобщи Специалната прокуратура в Скопие, цитирана от агенция МИА. Двамата са заподозрени в злоупотреба със служебното положение, защото повлияли да се провали преброяването на населението, съобщи прокурорката Фатиме Фетаи, предава БТА. Последното преброяване на населението в Македония бе извършено през 2002 г., непосредствено след конфликта и подписването на Охридското споразумение. Оттогава всеки опит да се организира ново преброяване се проваляше поради политически игри. Фетаи каза, че лидерите на двете управляващи партии ВМРО-ДПМНЕ и Демократичния съюз за интеграция Груевски и Ахмети са преценили, че публикуването на резултатите от преброяването би им нанесло \"огромни щети\" и са се решили на обструкция, водени от \"личните си интереси и желанието да останат на власт\". \"За да избегнат отговорността, те твърдяха в медиите, че процесът среща технически проблеми\", каза Фатиме Фетаи.", "date": "2018.03.21", "title": "Груевски и Али Ахмети обвинени, че попречили на преброяването на населението през 2011 г."}
{"url": "https://www.24chasa.bg/novini/article/6774467", "text": "Чешкият милиардер Петр Келнер купува и бизнесът на “Теленор” в България, съобщиха от норвежкия телеком в сряда. Бизнесменът в началото на годината сключи споразумение и за покупката на “Нова тв”. В сделката сега за 2,8 млрд. евро са включени и останалите активи в Централна и Източна Европа - операторите в Унгария, Сърбия и Черна гора. От “Теленор” уточниха, че договорената цена отговаря на стойността на предприятията и приходите им преди данъци на базата на резултатите за 2017 г. Двете страни са се споразумели за разсрочено плащане на част от цената, като 400 милиона евро от сумата ще бъдат изплатени на 4 вноски за 4 години. След одобрение от регулаторите трансакцията може да бъде финализирана, уточняват от “Теленор”. Очаква се това да стане през септември тази година. През 2017 г. компаниите на “Теленор” в Централна и Източна Европа са донесли на групата приходи от приблизително 11,8 милиарда норвежки крони, или 9% от общите приходи на групата. Приходите преди данъци, лихви, амортизации и отчисления на компаниите достигат 4,1 милиарда крони, което прави 8% от общите. Те имат общо над 9 млн. клиенти и около 3500 служители. Купувачът Петр Келнер е определян от Forbes като най-богатия човек в Централна и Източна Европа със състояние от 16 млрд. долара. Финансовият му холдинг PPF Group е най-голямата частна инвестиционна компания в региона и управлява активи на стойност приблизително 35 милиарда евро. PPF Group инвестира в различни сектори, включително банки, потребителски финанси, недвижими имоти, миннодобивна дейност и телекомуникации. Това не е първата инвестция на Келнер в телекомуникациите. През 2013 г. групата придоби подразделението на O2 в Чешката република от “Телефоника”. “С тази трансакция PPF Group разширява портфолиото си от телекомуникационни активи с още четири държави и изпълнява дългосрочната си цел да се превърне в среден по размер европейски оператор и да използва опита си, за да засили пазарните си позиции”, коментира Ладислав Бартоничек , който отговаря за телекомуникационните активи на групата. “Теленор България\" ще продължи да бъде пример за компания с отлични резултати, ясни и ориентирани към потребителите продукти и услуги, обслужване и мрежа с безкомпромисно качество и отговорно търговско поведение. PPF Group имат ясни цели за развитието на тяхната телекомуникационна дейност и операторите на “Теленор груп” в Централна и Източна Европа са ключови за тяхното постигане. Бих искал да подчертая, че тази сделка няма да се отрази на нашите клиенти и местни партньори и компанията ще продължи да работи с тях и за тях, както и досега”, казва главният изпълнителен директор на “Теленор България” Оле Бьорн Шулстъд. От изявлението на Сигве Бреке - шеф на “Теленор груп”, става ясно, че компанията се фокусира върху пазарите в Скандинавия и Азия. “Стратегията на “Теленор груп” е основана на растеж, ефективност и на процесите и услугите. С продажбата на активите си в Централна и Източна Европа ще предприемем важна стъпка в посока на опростяването и фокусирането на портфейла ни в региони, където виждаме най-големия потенциал за създаване на стойност. След тази транзакция дейността на “Теленор” ще включва интегрирани фиксирани и мобилни услуги в Скандинавия и силни мобилни позиции в Азия”, заяви Бреке. Изтеглянето на норвежкия телеком от България идва след 5-годишен престой на нашия пазар. През 2013 г. “Теленор” купи за над 700 млн. евро “Глобул”, който тогава бе собственост на гръцката ОТЕ. Петр Келнер придобива и Нова тв, след като в началото на годината подписа споразумение с досегашния собственик MTG. Сделката е на стойност 185 милиона евро. “Нова броудкастинг груп” е най-голямата медийна група в България, която включва седем телевизионни канала и 19 онлайн компании. Общите им приходи за 2017 г. са 100 млн. евро, а оперативната печалба на групата е 19,7 млн. евро. За 2016 г. само телевизията имаше приходи от 151,8 млн. лв. Предстои сделката да бъде одобрена от регулаторните органи, което се очаква да стане през първата половина на 2018 г. Това означава, че Комисията за защита на конкуренцията трябва да се произнесе за концентрацията между двете компании. Вероятно няма да има пречки пред даването на разрешение, тъй като финансовата грлупа на Келнер няма други инвестиции до този момент в България. MTG стъпи у нас през 2007 г., като първоначално закупи Balkan Media Group, която управлява телевизионните канали Diema. На следващата година купи и Нова тв, като цената на сделката бе 620 млн. евро. “Теленор” е третият по големина оператор в България. За миналата година приходите са били 675 млн. лв., като през последното тримесечие имат спад на годишна база. Според компанията това се дължи на по-ниските постъпления от месечни такси и трафик. Но имало ръст в продажби на устройства. Операторът остава с най-висок среден приход на потребител в България - 13,6 лв. месечно през 2017 г. Постъпленията обаче не били достатъчни да се преодолее ефектът от спада в броя абонати, особено в предплатения сегмент. За последното тримесечие на миналата година те са намалели с 80 000, като причината според “Теленор” са сезонни фактори и продължаващото свиване на пазара на предплатени услуги. За цялата година спадът е с 8%. Печалбата преди данъци, лихви и амортизации за тримесечието е намаляла с 10% до 56 млн. лв., а за годината с 1,6% до 247 млн. лв. От компанията обясняват, че намалението на оперативните разходи с 5% за годината не е било достатъчно, за да се компенсират по-ниските приходи и увеличените разходи за роуминг след новите регулации на ЕС. Като процент от приходите печалбата е спаднала до 36,6% за годината. Като цяло от резултатите на операторите на “Теленор” в Централна и Източна Европа само в България има спад на приходите и печалбата. В останалите държави резултатите отчитат повишения, макар и не особено големи. В целия регион се прилагали мерки за намаляване на разходите, посочват от “Теленор”. Въпреки това бизнесът в Централна и Източна Европа изостава от резултатите на цялата група. Той носи около 9% от приходите и 8 на сто от печалбата преди данъци, лихви и амортизации на “Теленор груп”. С изключитено силни резултати е азиатският бизнес, на който норвежците обръщат все по-голямо внимание. ", "date": "2018.03.21", "title": "Милиардерът Петр Келнер купува и \"Теленор\" у нас (Обзор)"}
{"url": "https://www.24chasa.bg/novini/article/6774535", "text": "Британският външен министър Борис Джонсън заяви пред парламентарната комисия по външните работи, че Русия е извършила атаката с нервнопаралитично вещество на британска земя, тъй като Великобритания многократно е изваждала наяве злоупотребите с човешките права и демократичните ценности в Русия, предаде Асошиейтед прес. Джонсън каза, че отговорността за атаката пада върху руската държава и хората на върха, предава БТА. Той изказа предположение, че изборът на времето на нападението в Солсбъри е тясно свързан с президентските избори в Русия през уикенда, на които Владимир Путин беше преизбран. Често се оказва много примамливо да извикаш в общественото съзнание идеята за враг, както правят множество недемократични водачи, изправени пред избори или в критичен политически момент, каза министърът, цитиран от Ройтерс. Руският президент иска да създава проблеми винаги, когато може, за да представи страната си отново като сила след разпадането на Съветския съюз. Неговата основна аудитория не сме ние, а хората в страната му, които след всички унижения искат да усетят, че Русия отново е силна, подчерта Джонсън. Президентът Путин ще се опита да подобри имиджа на Русия с домакинството на световното футболно първенство така, както Хитлер е използвал олимпиадата в нацистка Германия през 1936 г., каза британският външен министър. В отговор на въпрос на депутат Джонсън се съгласи с това сравнение, направено от британски депутат. \"Вашата характеристика на това, което ще се случи в Москва на световното първенство по футбол - да, мисля, че сравнението с 1936 г. наистина е правилно\", каза външният министър. Москва трябва да гарантира сигурността на британските футболни фенове, които ще бъдат в Русия за първенството, заяви Джонсън, цитиран от Франс прес.", "date": "2018.03.21", "title": "Тереза Мей: Отговорността за отравянето на Скрипал пада върху руската държава и хората на върха"}
{"url": "https://www.24chasa.bg/novini/article/6774540", "text": "Подкрепата на Турция за членство на Македония в НАТО остана непроменена и силна, заяви турският премиер Бинали Йълдъръм на днешната си среща с македонския министър на отбраната Радмила Шекеринска в Анкара, предаде агенция МИА. Освен с Йълдъръм, Шекеринска се срещна и с външния министър Мевлют Чавушоглу, който също потвърди турската безрезервна подкрепа за членство на Македония в НАТО и тя ще бъде изразена на министерската среща на алианса през април, както и на срещата на високо равнище в Брюксел през юли, предава БТА. \"Добрата дума железни врата отваря. Очакваме и разчитаме на добрата ви дума\", каза Шекеринска. Посещението й в Анкара е по покана на турския й колега Нуреттин Джаникли, с когото Шекеринска се срещна по-рано днес. Пред него тя подчерта, че Македония работи упорито да стане 30-ата страна член на НАТО и посочи, че Турция е страната, която й оказва последователна подкрепа. Турският министър подчерта, че балканската стабилност е от голямо значение в глобални рамки. \"Ако няма стабилност на Балканите, няма стабилност в Европа, а без европейска стабилност няма стабилност в света. Турция ще продължи с безрезервната подкрепа на Македония в процеса на реформи в областта на отбраната\", подчерта Джаникли. Той информира, че вече е формирана група за подкрепа на реформите в македонската отбрана и тя скоро ще пристигне в Македония, където ще направи оценка на нуждите и начините, по които Турция да помогне за извършването на реформите в тази област. На срещата е подчертан и интересът на македонското правителство към отбранителната промишленост и е договорено посещение на турски екипи в Македония./", "date": "2018.03.21", "title": "Чавушоглу: Ако няма стабилност на Балканите, няма стабилност в Европа"}
{"url": "https://www.24chasa.bg/novini/article/6774545", "text": "Сърбия предлага планираната среща между президентите на Русия и САЩ Владимир Путин и Доналд Тръмп да се състои в Белград, обяви сръбският външен министър Ивица Дачич, цитиран от Танюг. \"Белград е напълно готов да бъде домакин на една такава среща, която има планетарно значение. Сърбия като военно неутрална страна има външнополитически капацитет да посрещне заедно президентите на Русия и САЩ. Това би било и най-голямото потвърждение на водената от нас политика\", каза Дачич, предава БТА. Белград вече е бил избиран като \"неутрален терен\" и място за среща между руски и американски преговарящи - Владислав Сурков и Кърт Уолкър, когато през октомври двете страни разговряха за разрешаване на кризата в Украйна.", "date": "2018.03.21", "title": "Сърбия предлага Путин и Тръмп\nда се срещнат в Белград"}
{"url": "https://www.24chasa.bg/novini/article/6774398", "text": "Председателят на ПГ на ГЕРБ и зам.-председател на партията Цветан Цветанов присъства на откриването ремонтираната със средства от ОП „Региони в растеж“ детска градина „Радост“ в Свищов, съобщиха от пресцентъра на партията. В тържествената церемония участваха още кметът на Велико Търново и председател на НСОРБ Даниел Панов, депутатът от ГЕРБ-Свищов Станислава Стоянова, кметът на Свищов Генчо Генчев и председателят на Общинския съвет д-р Кристиян Кирилов. „Когато работим заедно можем да сме много по-полезни за обществото и да се виждат постигнатите резултати. Подобни обекти, реализирани с европейската солидарност, доказват колко много е спечелила България от членството си в Европейския съюз“, посочи Цветанов. По думите му в момента тече много сериозен дебат за бъдещето на кохезионната политика. „Когато политиците не гледат с дългосрочната визия, когато не се интересуват какво ще се случи след 5, 10 или 15 години, това означава, че ние живеем само със статуквото и с настоящето. Ние трябва да мислим винаги за бъдещето. Казвам това, защото в момента Националното сдружение на общините усвояват средства по кохезионната политика на сегашния програмен период в размер на 7.4 млрд.”, уточни председателят на ПГ на ГЕРБ. На свой ред домакините на събитието Генчо Генчев и д-р Кристиян Кирилов изразиха благодарността си за подкрепата на Цветан Цветанов и депутатите от ГЕРБ. „Ако г-н Цветанов и г-жа Станислава Стоянова не ни бяха подкрепили в този сложен процес, нищо от това, което виждаме сега, нямаше да се случи”, каза кметът на града Генчо Генчев. ДГ „Радост“ е обновена със средства по управляваната от МРРБ Оперативна програма „Региони в растеж“. Проектът за обновяване на обекти от образователната инфраструктура е от Инвестиционната програма на Свищов и Интегрирания план за градско възстановяване и развитие, а по него общината получи 100 % безвъзмездна финансова помощ. Предстои да бъдат ремонтирани още ЦДГ „Васил Левски“ и ОУ „Св. св. Кирил и Методий“ с. Овча Могила.", "date": "2018.03.21", "title": "Цветанов откри обновена с европари\nдетска градина в Свищов"}
{"url": "https://www.24chasa.bg/novini/article/6774338", "text": " предимно в община Лозница, вече е отстранена и електроподаването е възстановено. Това съобщават от областната администрация, цитирани от БТА. Аварийните екипи на \"Електроразпределение Север\" обаче продължават работа по друг сериозен проблем в община Исперих. Там рано сутринта са паднали електрически стълбове и се извършва подмяната им. Това е причината да няма ток в селата Китанчево, Тодорово и половин Исперих. По информация на дежурния в Областния съвет по сигурност проблеми с електро и водоподаването има и в село Ясеновец.", "date": "2018.03.21", "title": "Пуснаха тока в селата от Разградско"}
{"url": "https://www.24chasa.bg/novini/article/6774348", "text": "Социалното измерение на Европейския съюз трябва да бъде засилено, а социалното сближаване ускорено. Това подчерта министър-председателят Бойко Борисов на пресконференция след Тристранната социална среща на върха за растеж и заетост в Брюксел, която събра ръководителите на европейските институции и на европейските социални партньори. Борисов посочи, че това е общата позиция на участниците в срещата, които по-рано обсъждаха основните предизвикателства за постигане на по-високи социални стандарти в Европа, съобщиха от правителствената информационна служба. Министър-председателят заяви, че активната работа по подобряване на икономическия растеж трябва да продължи, защото води до подобряване и на благосъстоянието на европейските граждани. “Това означава наличие на високо конкурентна социална пазарна икономика, пълна трудова заетост и социален напредък”, каза Борисов. Премиерът подчерта и че Българското председателство ще продължи активно работата си по важните законодателни предложения в областта на заетостта и социалната политика. Целта ни е постигнем необходимия напредък. \"Готови сме да започнем своевременно и приоритетно анализа на новите инициативи на Европейската комисия\", каза Борисов. Традиционният форум в Брюксел събира ръководителите на европейските институции и на европейските социални партньори, както и премиерът на държавата, председателстваща Съвета на ЕС, за обсъждане на основните предизвикателства за постигане на по-високи социални стандарти в Европа.", "date": "2018.03.21", "title": "Борисов: Трябва да ускорим икономическия растеж заради европейските граждани (Видео)"}
{"url": "https://www.24chasa.bg/novini/article/6774385", "text": "Американският президент Доналд Тръмп е бил вбесен от бързо изтеклата информация, че е бил инструктиран от съветниците си по националната сигурност да не поздравява руския президент Владимир Путин за изборната му победа по време на вчерашния им телефонен разговор. Това съобщи телевизия Си Ен Ен, цитирайки \"източник, запознат с мисленето на президента\". Вестник \"Вашингтон пост\" пръв, а после и други медии съобщиха снощи, че Тръмп е поздравил Путин въпреки писмените препоръки на няколко съветника по националната сигурност да не го прави, информира БТА. В официално изявление днес на Белия дом, цитирано от Асошиейтед прес, се посочва, че изтичането на такава информация е нарушение, което се наказва с уволнение и \"вероятно е незаконно\". Според Си Ен Ен Тръмп е попитал приближените си и външни съветници кой според тях е \"изнесъл\" информацията, като е отбелязал, че само малка група хора от екипа имат достъп до тези материали и биха могли да знаят какви насоки са му били дадени за разговора с Путин. Президентът често звъни на чуждестранни лидери от апартамента си, отбелязва Си Ен Ен, и на тези разговори често присъства и главният му съветник по националната сигурност Хърбърт Макмастър. Той е бил там и вчера по време на разговора с Путин. Според оповестения от Белия дом президентски график за вчерашния ден Тръмп не е трябвало да се появява в Западното крило (където работи неговият екип) до следобеда, когато той отиде там за среща със саудитския престолонаследник. Инцидентът, добавил източникът, отново изважда на бял свят отдавнашните съмнения, че в администрацията има хора - особено в екипа по националната сигурност, които активно работят срещу президента. Това допринася за атмосфера на параноя в Западното крило, отбелязва Си Ен Ен. Шефът на канцеларията на Белия дом Джон Кели също бил ужасно ядосан от изтичането на тази информация и днес щял да обсъжда въпроса в опит да се изясни кой е \"подал\" на медиите сигнал за предупреждението. Днес редица медии отбелязват също, че не е ясно дали изобщо Тръмп е прочел предоставените му от съветниците преди разговора насоки. Редица високопоставени служители неведнъж са твърдели, че той често не се съобразява с такива материали и провежда разговори с чужди лидери по свой личен сценарий. Според \"Ню Йорк таймс\" във вчерашния разговор Тръмп не е говорил нито за намесата на Русия в изборите в САЩ през 2016 г., нито за ролята на Москва в отравянето на бившия руски шпионин Скрипал и дъщеря му във Великобритания - въпроси, които е бил посъветван да повдигне. В случая обаче главният въпрос не е в това защо той е решил така, а защо се е получило изтичане на поверителна информация, отбелязва Си Ен Ен. Телевизията добавя, че скандалът идва на фона на слуховете, че столът на Макмастър също се клати. Те се засилиха след оставката миналата седмица на държавния секретар Рекс Тилърсън и се заговори, че Макмастър е следващият. Белият дом обаче отрече.", "date": "2018.03.21", "title": "Тръмп вбесен от изтичането на информация - какво бил посъветван да говори с Путин"}
{"url": "https://www.24chasa.bg/novini/article/6774005", "text": "Германският канцлер Ангела Меркел повтори днес обещанието си, че огромният миграционен наплив от 2015 г. няма да се повтори, предаде Асошиейтед прес. В първата си реч в парламента, откакто миналата седмица встъпи в длъжност за четвърти мандат на поста, Меркел призна, че дебатите за миграцията \"и до ден днешен поляризират\" страната. Германия, която между 2015 и 2016 г. допусна на своя територия над 1 милион мигранти, може да се гордее със себе си, заяви тя. \"Разбира се, вярно е и че това беше извънредна хуманитарна ситуация. А подобна хуманитарна ситуация не трябва да се повтаря\", добави Меркел, цитирана от БТА. Германският канцлер призна, че споразумението с Турция от 2016 г. за ограничаване на миграцията има много противници, но даде да се разбере, че \"винаги ще го защитава\". Ислямът е част от германското общество, заяви в речта си Меркел, цитирана от ДПА. \"Очевидно е, че нашата страна носи отпечатъка на християнството и юдаизма. Но в същата степен е вярно и че при положение че сред нас живеят 4,5 млн. мюсюлмани, тяхната религия, ислямът, също е станала част от Германия\", се аргументира Меркел.", "date": "2018.03.21", "title": "Меркел: Миграционният наплив от 2015 г. няма да се повтори"}
{"url": "https://www.24chasa.bg/novini/article/6774042", "text": "„Искам Европа, която нашите граждани и особено новите поколения, да смятат за най-доброто място за живеене в света, основана на общите ни ценности и общите ни усилия. И по-важното е – искам те да го казват с усмивка . Искам да бъдат щастливи да живеят в Европа, да се възползват от свободите, които имаме и за които всички сме работили - да пътуваме, да работим, да учим, да създаваме, да обновяваме, без граници, без страх. Накратко – искам младите хора да се наслаждават на всяка минута от живота си“. Този отговор даде министър Лиляна Павлова на въпрос „Вие в каква Европа искате да живеете?“, по време на дискусия за бъдещето на Европа в Брюксел днес, съобщиха от пресцентъра на министерството на българското председателство. „Разчитаме на вас да изисквате повече от нас и да бъдете идейни и креативни. Заедно трябва да решаваме бъдещето на Европа“, обърна се към младите хора министърът за Българското председателство на Съвета на ЕС. Тя е патрон на конференцията „Защо Европа е от значение“ (Why Europe Matters), организирана съвместно с Европейската кръгла маса на индустриалците и „Джуниър Ачийвмънт Европа“(JA Europe), чийто домакин бе Комитетът на регионите. На форума присъстваха млади хора от 9 европейски държави, политици и бизнес лидери. ,,Дебатът за бъдещето на Европа е отворен и младите хора трябва да играят централна роля в него“, каза министърът за Българското председателство. Тя подчерта, че 2018 е ключова за Европейския съюз, през която посрещаме редица предизвикателствата като въздействието на Четвъртата индустриална революция, изменението на климата, неравенството, остаряването, миграцията, тероризма. Затова и един от основните приоритети на Българското председателство е именно придобиването на ключови умения – цифрови и социални, защото цифровите умения са задължителни за XXI век, но социалните умения са от не по-малка важност. Глобализацията и цифровизацията променят ежедневно пазара на труда, създавайки нови модели на трудова заетост и е необходимо преодоляването на пропастта между образованието и работата. Българското председателство работи в тясно сътрудничество с Европейския парламент, за да постигне съгласие по законодателното предложение на Европейския солидарен корпус, като гарантира, че младите хора в Европа ще имат още една възможност да придобият социални умения и да улеснят реализацията им на пазара на труда, отбеляза министър Лиляна Павлова. Тя обърна внимание на факта, че миналата седмица Европейският парламент гласува решението за актуализиране на платформата \"Европас\" в контекста на цифровия свят, като осигури по-добра връзка между онези, които търсят работа и бизнес. Отново в края на миналата седмица Съветът на ЕС прие препоръка за определяне на европейска рамка за качествено и ефективно чиракуване, чиято цел е да се насърчи развитието на висококвалифицирана и квалифицирана работна сила, отговаряща на пазара на труда. Бъдещето на програмата \"Еразмус +\" също е наш основен приоритет и инструмент за увеличаване на шансовете за реализация на младите хора, отбеляза министърът. Тя обърна внимание на факта, че на неформалното си заседание на 23 февруари лидерите на ЕС постигнаха съгласие да бъдат значително увеличени средствата за програмата. В словото си министър Павлова благодари на Карл Ламбертц, президент на Европейския комитет на регионите, на кмета на Габрово Таня Христова, ръководител на българското делегация в Комитета на регионите, както и на организаторите от „Джуниър Ачийвмънт“ в България в лицето на Бони Бонев и Милена Стойчева за вдъхновяващата среща и отдадеността им на каузата.", "date": "2018.03.21", "title": "Лиляна Павлова в Брюксел: Заедно с младите да решаваме бъдещето на Европа"}
{"url": "https://www.24chasa.bg/novini/article/6774037", "text": "Най-голямата медийна група в Турция Доган е била продадена. Новината бе разпространена от вестник \"Сьозджу\" и предизвика ефекта на бомба. Собственост на групата Доган е водещият всекидневник \"Хюриет\", вестниците \"Хюриет дейли нюз\", \"Фанатик\" и \"Поста\", както и тв канали Канал Д, Си Ен Ен-тюрк, ТВ2, Дрийм ТВ, Дрийм тюрк, предаде БТА. За момента е загадка кой е новият сбоственик на групата. Почетният президент на групата Доган, Айдън Доган през 2011 г. бе продал два от вестниците на групировката - \"Миллиет\" и \"Ватан\" на холдинга Демирйорен, чийто президент Йълдъръм Демирйорен е президент на турския футболен съюз и е известен с близостта си с турския президент. Според твърденията през 2011 г. Доган Айдън е продал двата вестника за сумата 1,2 милиарда долара. Смята се, че фактическият купувач сега на медийната група Доган е друга финансова групировка, чието име не се огласява. От друга страна в Турция съществува мнението, че фактическият собственик на групата Доган е крупната финансова групировка на Турция \"Коч\".", "date": "2018.03.21", "title": "Най-голямата медийна група в Турция Доган е била продадена"}
{"url": "https://www.24chasa.bg/novini/article/6774045", "text": "Надзирател от пловдивският затвор е задържан при операция на полицията в Пазарджик за лихварство. От полицията не потвърдиха, но и не отрекоха информацията. Станко С. е бил арестуван в автомобила му на пътя Пазарджик - Пловдив, край село Мало Конаре. В същото време криминалисти са извършили щателен обиск на къщата му в пазарджишкото село Юнаците. По неофициална информация там са били намерени дебитни и кредитни карти с ПИН-кодове, собственост на лица, на които задържаният е отпускал кредити срещу сериозна лихва. Клиенти на надзирателя са били основно роми от Юнаците. Около 30 от тях са били извикани на разпити в полицията в Пазарджик.", "date": "2018.03.21", "title": "Надзирател в пловдивския затвор е задържан за лихварство"}
{"url": "https://www.24chasa.bg/novini/article/6774192", "text": "Председателят на ПГ на ГЕРБ и зам.-председател на партията Цветан Цветанов присъства на откриването на ремонтираната със средства от ОП „Региони в растеж“ детска градина „Радост“ в Свищов, съобщиха от пресцентъра на партията. В тържествената церемония участваха още кметът на Велико Търново и председател на НСОРБ Даниел Панов, депутатът от ГЕРБ-Свищов Станислава Стоянова, кметът на Свищов Генчо Генчев и председателят на Общинския съвет д-р Кристиян Кирилов. „Когато работим заедно можем да сме много по-полезни за обществото и да се виждат постигнатите резултати. Подобни обекти, реализирани с европейската солидарност, доказват колко много е спечелила България от членството си в Европейския съюз“, посочи Цветанов. По думите му в момента тече много сериозен дебат за бъдещето на кохезионната политика. „Когато политиците не гледат с дългосрочната визия, когато не се интересуват какво ще се случи след 5, 10 или 15 години, това означава, че ние живеем само със статуквото и с настоящето. Ние трябва да мислим винаги за бъдещето. Казвам това, защото в момента Националното сдружение на общините усвояват средства по кохезионната политика на сегашния програмен период в размер на 7.4 млрд.”, уточни председателят на ПГ на ГЕРБ. На свой ред домакините на събитието Генчо Генчев и д-р Кристиян Кирилов изразиха благодарността си за подкрепата на Цветан Цветанов и депутатите от ГЕРБ. „Ако г-н Цветанов и г-жа Станислава Стоянова не ни бяха подкрепили в този сложен процес, нищо от това, което виждаме сега, нямаше да се случи”, каза кметът на града Генчо Генчев. ДГ „Радост“ е обновена със средства по управляваната от МРРБ Оперативна програма „Региони в растеж“. Проектът за обновяване на обекти от образователната инфраструктура е от Инвестиционната програма на Свищов и Интегрирания план за градско възстановяване и развитие, а по него общината получи 100 % безвъзмездна финансова помощ. Предстои да бъдат ремонтирани още ЦДГ „Васил Левски“ и ОУ „Св. св. Кирил и Методий“ с. Овча Могила.", "date": "2018.03.21", "title": "Цветанов открива ремонтирана детска градина в Свищов"}
{"url": "https://www.24chasa.bg/novini/article/6774191", "text": "Европа трябва да разполага със силен Социален фонд и силен Кохезионен фонд, заяви министър-председателят Бойко Борисов на Тристранната социална среща на върха за растеж и заетост. Традиционният форум в Брюксел събира ръководителите на европейските институции и на европейските социални партньори, както и премиерът на държавата, председателстваща Съвета на ЕС, за обсъждане на основните предизвикателства за постигане на по-високи социални стандарти в Европа. Това съобщиха от пресцентъра на Министерския съвет. Борисов посочи, че страната ни продължава активно да работи по засилване на социалното измерение на Европа, което е приоритет на Председателското трио – Естония, България и Австрия, и е важна част от програмата на Българското председателство. Министър-председателят постави акцент върху безработицата, особено сред младежите, и върху развитието на човешките ресурси. Той отбеляза съществуващото неравенство на пазара на труда, особено по отношение на заплащането на жените и мъжете, както и необходимостта от засилване на основните социални права на европейските граждани и най-вече – приобщаването на хората с увреждания. „Факт е напредъкът в нашето председателство по редица законодателни досиета, включително и по Директивата за командироване на работници“, каза Бойко Борисов и посочи започнала работа за превръщане на Европейския семестър за координация на икономическите политики и политиките по заетостта в основна рамка за приложението на Социалния стълб. „Без адекватно финансиране резултатите от приложението на Стълба няма да са така осезаеми, както ни се иска. Неслучайно приоритет за българското председателство е и социалното измерение на Многогодишната финансова рамка“, заяви още българският министър-председател. Той подчерта, че следващият европейски бюджет, въпреки отражението на Брекзит върху него, трябва да отговаря на високите цели европейските страни в икономическата, социалната и екологичната сфера, което е аргумент в полза на формирането на силни Социален фонд и Кохезионен фонд.", "date": "2018.03.21", "title": "Борисов в Брюксел: Европа трябва да има силни фондове за социалните политики (Видео)"}
{"url": "https://www.24chasa.bg/novini/article/6774212", "text": "Сто и тридесет български общини се регистрираха онлайн още през първия ден от пускането на портала WiFi4EU за финансиране на проекти за безплатен безжичен интернет на обществени места. Към 8 часа днес България се нарежда на първо място в региона и на четвърто място в Европейския съюз по брой регистрирали се общини. Това съобщиха от пресцентъра на Министерството на транспорта, информационните технологии и съобщенията. Важните стъпки за подаване на предложения за първия конкурс на 15 май 2018 г. ще бъдат представени от комисаря по цифрова икономика и цифрово общество Мария Габриел и министъра на транспорта, информационните технологии и съобщенията Ивайло Московски пред УС на Националното сдружение на общините в България. Срещата ще се състои на 24 март, събота, от 11.00 часа, в сградата на Министерство на транспорта, информационните технологии и съобщенията.", "date": "2018.03.21", "title": "България е на 4-то място в ЕС по брой регистрирали се общини за инициативата WiFi4EU"}
{"url": "https://www.24chasa.bg/novini/article/6774219", "text": "Състав на Хасковския окръжен съд постанови мярка за неотклонение задържане под стража спрямо обвинения в умишлено двойно убийство 55-годишен животновъд Живко Йорданов, съобщи БТА. Това станало в село Брусино, община Ивайловград. След престъплението предполагаемият извършител напуснал пределите на страната и се укрил в Гърция, преди да бъде установен и задържан от тамошните власти след Европейската заповед за арест от Хасковската окръжна прокуратура. Защитата поиска домашен арест. \"Избягах, защото се страхувах от отмъщение\", каза пред съда обвиняемият. Има опасност той да се укрие или да извърши друго престъпление; след убийството той е избягал и се е опитал да прикрие следите си, пледира държавното обвинение.", "date": "2018.03.21", "title": "Задържаха под стража животновъда, обвинен в двойното убийство в Брусино"}
{"url": "https://www.24chasa.bg/novini/article/6774227", "text": "4 години затвор и 8 години без книжка е присъдата на Селим Али за причиняване са смъртта на велосипедист, под въздействието на 3 вида наркотици. 19-годишният младеж поиска от Варненския окръжен съд делото срещу него да се гледа по съкратената процедура. Въпреки чистото му съдебно минало, съдът му даде 6 години затвор, които след редукцията намали с една трета. Пътният инцидент станал на главния път Варна – Бургас на 3 септември миналата година. Селим бил зад волана на колата на свой познат. Движението било натоварено и според него бавно, предприел рязко изпреварване на двете коли в колоната пред него. В дясната лента бил и велосипедиста, когото младежът изобщо не забелязал. При жестокия удар тялото на мъжа буквално излетяло на 24 метра, а колата на Селим след завъртане се спряла в крайпътно дърво. Пристигналият екип за пътен контрол тествал виновния шофьор за алкохол. Тестът бил отрицателен. На пътния полицай му направило впечатление, че зениците на 19-годишния младеж били разширени. Селим отговорил уклончиво на въпросите на униформените дали е употребил някакви наркотици. Отведен бил за изследване. Съдебно-химическата експертиза показала, че е управлявал колата след комбинирана интоксикация от екстази, амфетамин и марихуана.", "date": "2018.03.21", "title": "Дрогиран шофьор, убил велосипедист, влиза в затвора"}
{"url": "https://www.24chasa.bg/novini/article/6774225", "text": "От МВР разпространиха снимки и видео, на които се вижда как ГДБОП са разбити са две организирани престъпни групи, занимавали се с изготвяне на неистински документи и с трафик на хора през България,  . Акциите са част от международна операция, реализирана под ръководството на Специализираната прокуратура и координирана от Европол и SELEC, съобщават от МВР. Операциите са проведени на 16 и 17 март от служители на ГДБОП и колегите им в София и областите Пловдив, Пазарджик, Смолян, Русе, Разград, Сливен и Ямбол, включително и служители на ОДМВР-Пловдив, в рамките на международна полицейска операция, под ръководството на Специализирана прокуратура. Действията са координирани от Европол и SELEC, а целта бе неутрализиране на организирана престъпна група, изготвяла и разпространявала неистински документи за самоличност и друга такава, занимавала се с трафик на мигранти от Албания, през България за Великобритания, САЩ и Канада, използвайки подправяни документи съобщи административният ръководител на Специализираната прокуратура Иван Гешев. В хода на активните процесуално-следствени действия по неутрализирането на първата група са задържани са 10 български граждани, част от тях - криминално проявени и осъждани за подобен род престъпления. Петима от участниците са задържани на територията на София, където са извършени претърсвания на 6 адреса и 9 моторни превозни средства. На един от адресите, в багажника на лек автомобил, паркиран в имота, са открити 5114 неистински банкноти с номинал 100 евро. На друг адрес са намерени множество документи за самоличност – български паспорти и лични карти, турски, датски, румънски и испански паспорти, албански удостоверителни документи за работа, множество снимки паспортен формат. Иззетите документи са предадени за експертиза с цел установяване на истинността им, уточни заместник-директорът на ГДБОП ст. комисар Стоян Темелакиев. Той допълни, че други петима са задържани на територията на Пловдив, където са извършени процесуално – следствени действия на 9 адреса и 7 моторни превозни средства. На един от адресите е открита работилница за изработка на неистински официални документи. Оттам са иззети копия на лични документи, флаш памети, ламинатор, компютърна конфигурация и принтер. В рамките на операцията са извършени претърсвания и на адрес в Русе, чийто обитател е задържан. Оттам са иззети българска лична карта и свидетелство за управление на моторно превозно средство – документи на трето лице и обявени за откраднати, две неистински банкноти с номинал 200 евро и 22 неистински банкноти с номинал 20 евро. При претърсване на жилище в Твърдица, чийто собственик е задържан, са открити и иззети преносим компютър и флаш памети. На 7 лица са привлечени като обвиняеми по чл.321, ал.3, предложение 2, т.2, вр. ал.2 от НК, от които на 4-ма са наложени мерки за неотклонение „задържане под стража“, а на останалите 3-ма - мерки за неотклонение „парична гаранция“. При осъществената международна полицейска операция и в резултата на взаимодействието на партньорски служби е неутрализирана и организирана престъпна група, занимавала се с трафик на мигранти от Албания за Великобритания, САЩ и Канада, използвайки подправени документи. Информацията е подадена към службите ни от Албания, съобщи старши комисар Темелакиев. По думите му било установено, че за да стигнат до Великобритания, мигрантите са заплащали за „услугата“ сума от 7000 паунда, а за САЩ и Канада - от 25000 до 30000 щатски долара. Престъпната дейност е била разпръсната на териториите на Албания, България, Испания, Доминиканската Република и САЩ, като по първоначални данни през годините са от тази „услуга“ са се възползвали хиляди желаещи да стигнат до Великобритания, САЩ и Канада. Реализираната печалба от престъпната дейност варирала около 15 милиона щатски долара. 7 лица са подведени под отговорност - 5-ма са задържани под стража, двама са с мярка „парична гаранция“, стана ясно от думите на прокурор Гешев. Той допълни, че в хода на проведените общи действия са задържани 40 лица на територията на Албания, други 12 са обявени за международно издирване и уточни, че двете престъпни групи са си взаимодействали много добре като две търговски дружества. Установени били случаи, при които са използвани откраднати български документи за самоличност. Каналът, според данните, които имаме, е действал от няколко години, каза Иван Гешев и увери, че благодарение на отличната координация с МВР реализациите ще продължат и резултатите ще са видни. Вървим в правилната посока, заключи административният ръководител на Специализираната прокуратура Иван Гешев.", "date": "2018.03.21", "title": "Вижте как ГДБОП разбива две престъпни групи за два дни (Снимки, видео)"}
{"url": "https://www.24chasa.bg/novini/article/6774240", "text": "Турският президент Реджеп Тайип Ердоган заяви днес, че турските въоръжени сили са неутрализирали общо 3698 терористи в района на сирийския град Африн от началото на операцията \"Маслинова клонка\", предаде Анадолската агенция, цитирана от БТА. Турските въоръжени сили поеха контрол над центъра на Африн и в момента извършваме ремонти на училища и болници, каза Ердоган. Той добави, че Турция скоро ще възстанови мира в Африн. Президентът подчерта, че антитерористичните операции на Турция ще продължат, докато изцяло не бъдат елиминирани заплахите по границите й. Турция предприе на 20 януари операцията \"Маслинова клонка\" в района на град Африн, насочена срещу сирийските кюрдски милиции, които според Анкара са свързани с нелегалната Кюрдска работническа партия (ПКК).", "date": "2018.03.21", "title": "Ердоган: От началото на \"Маслинова клонка\" са неутрализирали 3698 терористи"}
{"url": "https://www.24chasa.bg/novini/article/6774239", "text": "България и Израел имат отличен политически диалог, който е предпоставка за постигането на много повече прагматизъм в двустранното партньорство в ключови сфери като информационните технологии, инвестициите и сигурността. Това беше общата позиция на президента Румен Радев и на председателя на Кнесета на Израел Юли-Йоел Еделщайн, които проведоха среща в Йерусалим, съобщиха от прессекретариата на президента.  Парламентите са институциите, които задават рамките на обществените отношения и за България е от особено важно значение да засили междупарламентарните връзки с Израел и да използва неговия опит в изграждането на активно гражданско и социално интегрирано общество, посочи държавният глава. Обща бе позицията, че парламентите в двете държави имат добро сътрудничество, а парламентарните групи за приятелство са активен фактор за развитието на двустранните отношения. Отчетено беше и ативното партньорство в областта на приемането и прилагането на антитерористично законодателство, както и между службите за сигурност в борбата с тероризма. По-късно президентът Радев участва в Глобалния форум за борба с антисемитизма и след изказването си на форума отговори на въпроси на български журналисти. Запитан за толерантността на българската политическа класа днес и за изказвания на някои политици, които са срещали сериозна съпротива от страна на еврейската общност у нас, държавният глава заяви, че както в Европа, така и в света се наблюдава тенденция на възраждане на езика на омразата и ксенофобията, които изискват усилия от страна на обществото за тяхното противопоставяне. Говорът на омразата не е нашият път. Нашият път е съвсем друг и мисля, че и в момента България може да служи за пример, категоричен беше Румен Радев. Президентът подчерта, че истински критерий са действията на институциите, а не приказките на някои политици. В отговор на въпрос за очакванията на страната ни от предстоящото посещение на президента на Република Турция Реджеп Тайп Ердоган в България на 26 март, Румен Радев заяви, че нашите отношения с Турция са от изключително значение и ние трябва да продължаваме да градим двустранните връзки на основата на приятелство, разбирателство и взаимопомощ, но при ясни принципи: взаимно уважение и ненамеса. „Турция е изключително важен съюзник и партньор по линия на НАТО и на Турция до голяма степен дължим и сигурността по отношение на миграцонната криза, но е важно да има ясни условия в двустранните отношения“, подчерта още Румен Радев и добави, че Република Турция трябва да поеме ангажимент оттук-нататък за ненамеса във вътрешните ни дела и в изборния процес, като принципи, които се спазват.", "date": "2018.03.21", "title": "Радев в Израел: Истински критерий са действията на институциите, а не приказките"}
{"url": "https://www.24chasa.bg/novini/article/6774259", "text": "В Министерството на здравеопазването (МЗ) се разглеждат всички възможни варианти на сгради, на чиято територия може да бъде преместен Националният център по наркомании. Това съобщиха от пресслужбата на МЗ, цитирани от БТА. През следващите месеци ще се търси подходящото място, което по никакъв начин да не притеснява жителите на столицата, увериха от пресслужбата. На 1 февруари от Столичната община са информирали МЗ, че поради изтичане на срока на договора между двете институции, Националният център по наркомании и административният офис на Държавната психиатрична болница в Суходол трябва да освободят сградата на ул. \"Пиротска\" 117 до 25 септември 2018 г. Към момента в МЗ не е взето решение и всички твърдения за избор на едно или друго място не отговарят на истината, допълниха от пресслужбата.", "date": "2018.03.21", "title": "Обсъжда се преместването на Националния център по наркомании"}
{"url": "https://www.24chasa.bg/novini/article/6774282", "text": "Информация за текущото състояние на международното арбитражно дело, което води България с ЧЕЗ, ще бъде поискана от Временната комисия за установяване на всички факти и обстоятелства във връзка с приватизацията и планираната продажба на дружествата на ЧЕЗ Груп в България. Това обяви председателят на комисията Жельо Бойчев, цитиран от БТА. По думите му тази информация се намира в министерството на финансите. Затова на следващото заседание на комисията, което ще бъде закрито за медиите, ще бъде отправена покана до финансовото министерство, за да бъде предоставена тази информация на членовете й. На следващото заседание временната комисия за ЧЕЗ ще покани отново ДАНС и Държавна агенция \"Разузнаване\" /ДАР/, за да може членовете й да зададат по-конкретни въпроси за тази сделка. Бойчев уточни, че повикването на двете служби се налага предвид информацията, която е постъпила в секретното деловодство на Народното събрание, където е имало информация за финансирането на сделката. Затова, според него, е необходимо ДАНС и ДАР да предоставят още информация по случая. Той предложи от името на комисията да бъде изпратено и писмо до КЕВР, в което ще бъде поискана информация за проведените регулаторни одити на трите лицензирани дружества на ЧЕЗ в България. Ще бъде поискана информация какви актове за нарушения са били установени от енергийния регулатор, както и какви наказателни постановления са били издавани на базата на тези актове. Жельо Бойчев изтъкна, че е редно да бъде отправено и запитване към министър-председателя Бойко Борисов, който да отговори по какъв начин се е взело решението за участието на държавата в тази сделка, както и под каква форма ще бъде реализирано. Той допълни, че ще бъде изпратено и запитване до Агенцията за приватизационен и следприватизационен контрол заради проведените процедури за приватизация на ЧЕЗ през 2004 г. Членът на комисията Валентин Николов от ГЕРБ смята, че трябва да бъде получен отговор на въпроса кой точно стои зад \"Инерком\", ако въобще стои някой друг. Той допълни, че депутатите трябва да изяснят произхода на средствата на \"Инерком\". Николов иска да разбере още дали ще бъдат запазени работните места, как ще се развива дружеството и какви инвестиции ще направи. Временната комисията ще попита още и ЧЕЗ Груп в Чехия какви са били изискванията към кандидатите и необходимите финансови средства за придобиване на активите на дружеството в България. Следващото заседание временната комисия за сделката на ЧЕЗ Груп в България ще се проведе във вторник, 27 март, от 14.00 часа в зала \"Запад\" на парламента, когато се очаква да присъстват представители на ДАНС, ДАР и Министерство на финансите. След края на днешното заседание председателят на комисията Жельо Бойчев информира, че по всяка вероятност ще се наложи да бъде поканен и собственикът на \"Интерком\" Гинка Върбакова.", "date": "2018.03.21", "title": "Комисия иска информация за арбитражното дело на ЧЕЗ срещу България"}
{"url": "https://www.24chasa.bg/novini/article/6774300", "text": "Резултатите от извършените проверки на пешеходни пътеки на територията на страната ще бъдат представени на брифинг в МВР на 22 март от 11.30 ч., съобщава пресцентърът на ведомството. Ще участват министърът на вътрешните работи Валентин Радев, министърът на регионалното развитие и благоустройството Николай Нанков и главният прокурор Сотир Цацаров, се посочва в съобщението.", "date": "2018.03.21", "title": "Утре в МВР ще представят резултатите от извършените проверки на пешеходни пътеки"}
{"url": "https://www.24chasa.bg/novini/article/6774308", "text": "Прокурорската колегия на Висшия съдебен съвет откри процедури за избор на административни ръководители в Апелативна специализирана прокуратура. Това съобщиха от пресцентъра на ВСС, цитирани от БТА. В едномесечен срок от датата на обявяването на свободните длъжност в \"Държавен вестник\" могат да се подават в администрацията на ВСС предложения за назначаване на административен ръководител на съответния орган на съдебната власт, ведно с изискуемите документи. С решение на Прокурорската колегия по протокол № 8/14.03.2018 г., поради подадена оставка, Даниела Попова бе освободена от заеманата длъжност административен ръководител на Апелативна специализирана прокуратура и бе върната на длъжност „прокурор“ в същата прокуратура.", "date": "2018.03.21", "title": "Откриха процедура по избора на нов шеф на Апелативната спецпрокуратура"}
{"url": "https://www.24chasa.bg/novini/article/6773601", "text": "Модерна книга със снимки на построеното от ГЕРБ направи ЕНП и я качи в интернет, за да се споделя в цяла Европа. Това се вижда от благодарствено писмо до лидера на депутатите от ГЕРБ и зам.-председател на партията Цветан Цветанов, изпратено от председателя на групата на управляващата Европейския парламент партия в Комитета на регионите д-р Михаел Шнайдер. В посланието ЕНП благодари на Цветанов за неговата лична подкрепа и принос към инициативата на европейската десница на местно равнище, с която на практика се постави старт на подготовката й за европейските избори през 2019 г. Това се случи на 9 март на форум в София, в който участваха над 450 лидери на ЕНП от всички нива на управление в 27-те страни членки. Уважаеми зам.-председател Цветанов, Уважаеми г-н Цветанов, Бихме желали сърдечно да Ви благодарим за Вашата лична подкрепа и принос към успеха на стартирането на Инициативата на ЕНП на местно равнище с оглед на европейските избори през 2019 г. на 9 март в София с участието на повече от 450 лидери на ЕНП от всички нива на управление в 27-те страни-членки. Вашият твърд ангажимент, сърдечна ангажираност и невероятна подкрепа от началото до края бяха решаващи фактори в реализацията на нашата съвместна инициатива. Това беше едно от най-успешните мероприятия, които някога сме организирали! Вие и екипът на ПП ГЕРБ ни показахте как трябва да се правят нещата и ние сме убедени, че другите партии-членки на ЕНП ще последват Вашия пример. Благодаря Ви много за големите усилия, които положихте. Бъдещето на Европейския съюз, нашето бъдеще, ще бъдат формирани от резултатите на европейските избори през 2019 г. Затова ние трябва още повече да засилим контактите с нашите граждани. Със серия от местни диалози на ЕНП в цяла Европа, ние се стремим да подновим връзката си с хората, да възстановим увереността им в ЕС и да повишим тяхната съпричастност и ентусиазъм за европейския проект. Първият Местен диалог на ЕНП Европа започва от София, озаглавен Младежката перспектива и бъдещето на Европа, се състоя следобеда след стартирането на инициативата с участието на 300 млади хора. С оглед на бъдещето, ние ще организираме Среща на високо ниво на местните и регионални лидери от ЕНП през март 2019 г. в Румъния заедно с нашия водещ кандидат, надграждайки успешното събитие, което проведохме с председателя Туск и председателя Юнкер в Познан през 2014 г. Ние трябва да действаме сега! Местните и регионални лидери са убедени, че като работим заедно като силно и обединено семейство на ЕНП, ние ще можем да възстановим доверието и да гарантираме едно сигурно и проспериращо бъдеще за нашите граждани. Решенията трябва да се вземат близо до гражданите, които трябва да виждат добавената стойност на ЕС на терен. Каним Ви да разгледате акцентите (на   и  ) и  от събитието. За повече информация посетете нашия  , където ще откриете Декларацията от София, съобщения до медиите и допълнителни материали за Инициативата на ЕНП на местно равнище. Искрено Ваши, д-р. Михаел Шнайдер Председател на Групата на ЕНП в Комитета на регионите д-р Хайнц-Петер Кнап Генерален секретар на Групата на ЕНП в Комите на регионите", "date": "2018.03.21", "title": "ЕНП качи постиженията на ГЕРБ в книжка, за да ги споделя цяла Европа"}
{"url": "https://www.24chasa.bg/novini/article/6773731", "text": " 20-годишен румънски гражданин е задържан за кражба от търговски обект в град Балчик. Това съобщиха от ОДМВР - Добрич. На 20 март след проведени ОИМ и ПСД е установен и задържан румънския гражданин с инициали Е. К. (на 20 г.) от град Констанца. В хода на работа е установено, че същия е извършител на кражба от търговски обект в град Балчик на дамски портфейл с намиращите в него лични документи и сума пари в лева и руски рубли. В хода на работа е установено, че румънския гражданин е извършител на други три кражби на територията на град Добрич, както следва: Кражба на мобилен телефон на стойност около 350 лева от фризьорски салон, извършена на 19 март, около 15.35 часа в град Добрич; Кражба на мобилен телефон на стойност около 450 лева от фризьорски салон, извършена на 19 март, около 16.00 часа в град Добрич; Кражба на портфейл с намиращите се в него 100 лева оборотни пари от ресторант извършена на 13 октомври 2017 г. в град Добрич. С постановление, мярката му за задържане е удължена на 72 часа. Работата по установяване и документиране на цялостната му престъпна дейност продължава.", "date": "2018.03.21", "title": "20-годишен румънски гражданин е задържан в Балчик за серия кражби"}
{"url": "https://www.24chasa.bg/novini/article/6773714", "text": "Неутрализирани са две престъпни групи. Едната се е занимавала с незаконно превеждане на чужди граждани през България в посока Западна Европа. Другата престъпна група е изготвяла неистински лични документи и фалшиви парични знаци. Това заяви прокурор Румяна Арнаудова, говорител на главния прокурор, по време на брифинг, предаде  „Фокус”. Административният ръководител на Специализираната прокуратура Иван Гешев съобщи, че групата, изработвала фалшиви документи, е действала в Пловдив, Русе, Сливен и София. Иззети са над 500 000 евро, а операцията е подпомогната и от Европол. Документите са се изработвали в Пловдив и след това са ги предавали на лица от Албания. Втората група, прекарвала чужденци през наша територия, е генерирала печалба между 10 и 15 милиона евро на година. Седмина са подведени под отговорност. Гешев уточни, че двете престъпни групи са си взаимодействали много добре като две търговски дружества. Чужденците са плащали по 7000 паунда, за да стигнат до Великобритания и от 25 000 до 30 000 долара, за да стигнат до САЩ и Канада. Информацията е дошла към службите ни от Албания, каза заместник-директорът на ГДБОП ст. комисар Стоян Темелакиев. Установени са случаи, при които са използвани откраднати български документи за самоличност. Той допълни, че сред задържаните има и знаково лице от престъпния ъндърграунд у нас. Каналът е действал от няколко години.", "date": "2018.03.21", "title": "Разбиха българо-албанска банда, печелила между 10 и 15 млн. евро годишно"}
{"url": "https://www.24chasa.bg/novini/article/6773728", "text": "Поддръжникът на Брекзита Арън Банкс каза, че преди референдума през 2016 г. компанията \"Кембридж Аналитика\" е искала да работи за кампанията за излизане от Европейския съюз Leave.EU, но не е била наета, предаде Ройтерс, цитирана от БТА. Имахме контакти с \"Кембридж Аналитика\" - те ни отправиха предложение, което влезе в документацията, с която кандидатствахме пред избирателната комисия за правото да водим официалната кампания за напускане на ЕС. Тъй като Leave.EU не беше одобрена и поради опасения във връзка с базираната в Лондон консултантска фирма, не сме работили с \"Кембридж Аналитика\", заяви Банкс. Разбира се, ние не спечелихме възлагането на официалната кампания за Брекзит и затова не продължихме с тях. Имахме множество разговори, но никога не сме работили с тях - нито срещу заплащане, нито другояче, добави той. Откровено казано, според мен историята около \"Кембридж Аналитика\" е измислица. Не смятам, че те разполагат с магическата система, която се твърди, че имат. Мисля, че са просто компания, която публикува реклами във Фейсбук и е забулена в известна загадъчност, коментира Банкс.", "date": "2018.03.21", "title": "\"Кембридж Аналитика\" е искала да работи по Брекзит, но не била наета"}
{"url": "https://www.24chasa.bg/novini/article/6773618", "text": "Бивши и настоящи служители на Министерството на външните работи (МВнР) защитиха с показанията си ексминистър Даниел Митов и заместника му Христо Ангеличин в спецсъда. Те са подсъдими, тъй като според прокуратурата през 2016 г. ощетили Външно с 494 458 лв. Загубите дошли след 2 сключени споразумения към договор за самолетни билети на Министерството на земеделието, храните и горите (МЗХГ). По силата на споразумението към фирмата, която се занимавала с резервации и самолетни билети при командировки на служителите от МЗХГ, се \"прикачило\" и Външно. До споразуменията се стигнало, след като 3 обществени поръчки за самолетни билети на Външно се обжалвали. През това време, на 31 декември 2015 г., изтичал договорът на министерството с досегашната фирма, която ползвали на ул. \"Александър Жендов\" 2, стана ясно в съдебната зала. Ладинка Михайлова, която работила като директор на финансовата дирекция във Външно, обяви, че Законът за обществените поръчки (ЗОП) не е нарушен. Тя каза, че той позволявал, когато текат обжалвания по процедури по ЗОП, да може да се сключи споразумение с друга държавна структура. \"Ако нямаше споразумения, министерството щеше да спре да функционира\", изтъкна пред съда служителката на Външно Стела Терзийска и допълни, че е имало становища от Агенцията по обществените поръчки \"за\" подобни споразумения. В подобен дух звучаха и другите свидетелски разкази. \"С Ангеличин обсъдихме варианта за споразумението. Той след това, замествайки Митов на Министерски съвет, го представи на министрите\", каза Анатоли Величков, бивш директор в министерството. Той обясни, че парите от услугата Външно превеждало на министерството на земеделието, а не на фирмата. Въпреки спокойния тон на свидетелите искри прехвърчаха между прокурор Боряна Бецова и адвокатите на Митов и Ангеличин Ина Лулчева и Христо Ботев. Честите възражения на защитниците на подсъдимите срещу исканията на прокурорката, принудиха Бецова да каже: \"Така не може да се води процес!\" Съдията по делото обаче надделя и прикани и адвокати, и прокурор да си разменят реплики през него. Делото продължава през май.", "date": "2018.03.21", "title": "Служители на Външно бранят Митов и Ангеличин в съда"}
{"url": "https://www.24chasa.bg/novini/article/6773576", "text": "57-годишен мъж от Горна Оряховица е задържан за 72 ч. и му е повдигнато обвинение за държане на акцизни стоки без бандерол, след като бе пипнат на бензиностанция във Велико Търново с бус, натъпкан с контрабандни цигари. Акцията на сектор \"Икономическа полиция\" при ОД на МВР във вторник сутринта била по оперативна информация за незаконната дейност. Във возилото с пловдивска регистрация полицаите са намерени 80 мастърбокса цигари с марка \"Роял\". Те съдържат около 800 000 къса цигари. Неплатеният акциз за такова количество контрабандни папироси е около 300 000 лева, казаха разследващи. Последвало претърсване в жилището на шофьора на буса в железничарския град, но там не било намерено нищо. Той досега не бил известен на полицията и не е криминално проявен. На този етап отказвал да дава обяснения за произхода на контрабандната стока и местоназначението й.", "date": "2018.03.21", "title": "Повдигнаха обвинение на контрабандист,\nпипнат с 800 000 къса нелегални цигари"}
{"url": "https://www.24chasa.bg/novini/article/6773817", "text": "Министърът на околната среда и водите Нено Димов подписа договори за укрепване на активно свлачище в Луковит и за изграждане на инсталация за предварително третиране на смесени битови отпадъци и инсталация за компостиране на зелени отпадъци за общините Велинград и Ракитово. Проектът за укрепване на активно свлачище в Луковит предвижда възстановяване и опазване на инфраструктурата и околната среда и предотвратяване риска от свлачищни процеси в района на ул. „Синчец“ в града. „Съществуващото асфалтово покритие в участъка на свлачището е напукано, силно деформирано, с частични пропадания, което е опасно както за транспортни средства, така и за пешеходци. С изпълнението на проекта ще бъде предотвратен рискът от свлачища за близо 3000 жители“, каза министър Димов. Свлачището в Луковит периодично се активизира и е сред неотложните обекти в страната. Включено е в списъка на приоритетните свлачища според Националната програма за превенция и ограничаване на свлачищата и Методиката за приоритизация на свлачищата в България. С изпълнението на геозащитните мерки се цели опазване на здравето както на населението в района, така и на хората, работещи на регионалното депо за битови отпадъци (обслужващо общините Луковит, Ябланица, Роман, Тетевен и Червен бряг). Безвъзмездната финансова помощ, осигурена от ОПОС 2014-2020 г., е близо 650 000 лв. Подписаният договор за изграждане на инсталация за предварително третиране на смесени битови отпадъци и инсталация за компостиране на зелени отпадъци за общините Велинград и Ракитово предвижда изграждане на двете съоръжения които да обслужват близо 50 000 жители. Компостиращата инсталация ще е с капацитет 4000 тона годишно. Ще бъде осигурено необходимото оборудване, съоръжения и техника за разделното събиране и транспортиране на зелените и/или биоразградими битови отпадъци. Инсталацията за предварително третиране на смесено събрани битови отпадъци ще бъде с капацитет 15 000 тона годишно, генерирани от териториите на двете общини. Общият размер на инвестицията е близо 9,7 млн. лв. ОПОС осигурява безвъзмездна финансова помощ в размер на 7,15 млн. лв. Срокът за изпълнение на проекта е 30 месеца.", "date": "2018.03.21", "title": "Димов подписа договори за укрепване на свлачище в Луковит и за инсталации за отпадъци на Велинград"}
{"url": "https://www.24chasa.bg/novini/article/6773835", "text": "Шофьорски изпит в България да може да се провежда и на арабски език. За въвеждането на тази възможност настояват Нидал Алгафари и шефът на \"Аладин Фуудс\" Аладин Харфан, които представиха исканията си пред депутатите от транспортната комисия.  От близо 890 служители в компанията на Харфан, 30 били бежанци. В провинцията проблемът с шофьорския изпит бил сериозен, обясни бизнесменът. Той вече е платил за превода на въпросите, които на изпитните таблети може да се показват на арабски език.  Георги Свиленски от БСП обяви, че знае, че има комуникация с\"Автомобилна администрация\", той щял да подкрепи въвеждането на изпит на арабски, защото броят на хората, които го владеят, бил сериозен. Депутатите и гостите в комисията загатнаха, че липсата на възможност за изпит на арабски, създавала предпоставки за незаконни практики. Според Алгафари повечето от дошлите от Сирия имали свидетелство за водачи от държавата си, а международните им книжки, които са за 6 месеца, изтичали. Той посочи, че в България 18 000 души били арабскоговорящи. В това число влизали бежанците и хората, дошли през последните години. Колкото и добре да владеели български език някои от тях, едва ли щели да се справят със сложния език, на който са въпросите в изпита за шофьори.", "date": "2018.03.21", "title": "Искат шофьорски изпит в България и на арабски език"}
{"url": "https://www.24chasa.bg/novini/article/6773839", "text": "Основателят на „Фейсбук“ Марк Зукърбърг ще направи изявление във връзка със скандалното изтичане на лични данни на потребители в рамките на следващите 24 часа, съобщава Axios, като се позовава на близък до милиардера източник, предава  . „Фейсбук“ понесе негативи и акциите му поевтиняха с около 3 %, след като се разбра, че данните на около 50 милиона потребители са били предоставени на Cambridge Analytica и използвани в кампанията на Доналд Тръмп на президентските избори в САЩ през 2016 година. САЩ, Европейският съюз и Великобритания поискаха от „Фейсбук“ обяснение за изтичането на данните, а британските депутати и американските конгресмени поискаха Зукърбърг лично да се яви и да бъде изслушан.", "date": "2018.03.21", "title": "Марк Зукърбърг ще направи изявление за скандала с изтичане на лични данни"}
{"url": "https://www.24chasa.bg/novini/article/6773863", "text": "Двама депутати от опозиционното косовско движение „Самоопределение“ пуснаха днес сълзотворен газ в парламентарната зала, като попречиха за започване на гласуването за ратификация на споразумение за границата с Черна гора, предаде БТА. Ратификацията на това споразумение е едно от условията за либерализация на визовия режим за косовски граждани в Европейския съюз, отбелязва сръбската телевизия РТС. Това е четвъртият опит за гласуване по споразумението с Черна гора, което е подписано още през 2015 г. и вече е ратифицирано от Черна гора. Досега косовският парламент не успя да събере необходимото мнозинство от две трети, или 80 от общо 120 гласа. След подписването на споразумението в края на мандата на бившия премиер Иса Мустафа обединената опозиция, включително Алианс за бъдещето на Косово на сегашния премиер Рамуш Харадинай, се обяви срещу това споразумение с аргумента, че с него Косово губи територия. Заседанията на парламент по този въпрос на няколко пъти бяха прекъсвани с пускане на сълзотворен газ", "date": "2018.03.21", "title": "Пак пуснаха газ в парламента на Косово"}
{"url": "https://www.24chasa.bg/novini/article/6773896", "text": "Промени в законодателството, които да спрат злоумишленото обжалване на обществени поръчки, и други, които да дадат инструменти за борба с престъпността, бяха обсъдени на днешното правителствено заседание. Това съобщиха от пресцентъра на правителството. Работни групи с участието на всички заинтересовани институции, готвят изменения в ЗОП и в Наказателния кодекс, посочиха вицепремиерът Дончев и министър Цачева. Прецизират се текстовете за кръга заинтересовани лица при обжалване на обществените поръчки, като целта е да не бъдат спирани с години значими проекти, което води до загуба на средства и невъзможност да бъдат реализирани важни за обществото политики. Готвените промени в наказателното законодателство са свързани основно с приравняване на противозаконното отнемане на автомобил с кражба. Обсъдени бяха и резултатите от първите срещи на министъра на вътрешните работи с кметове от малки населени места и с кметски наместници за съвместната им работа с полицията за опазване на обществения ред и сигурността по селата. Задачата беше възложена от премиера Борисов на оперативно заседание на кабинета в понеделник. „Трябва да се знае в селото, че или има постоянен полицай, или има видеонаблюдение, или веднъж минава полицейски патрул, който отива при кметския наместник или при кмета, подписва се в тетрадката, пита го за проблеми, за да живеят спокойно хората“, посочи министър-председателят. БОЙКО БОРИСОВ: Някой иска ли да каже нещо? ТОМИСЛАВ ДОНЧЕВ: От вчера, след неколкоседмични усилия, практически всички министерства са включени в системата за обмен на документи по електронен път. Благодарност и поздравления за всички колеги, защото само преди две-три седмици бяха половината. Сега в момента се работи с основен приоритет включването в системата на всички структури – 36, ако не ме лъже паметта, на МВР, което дава фундамент (без значение дали имаме дигитализирани регистри, или нямаме) само след няколко месеца, или до есента, на база вътрешна организация, модерация, това е ново упражнение, ние да сме в състояние по отношение на ползвателя на услугата да не го караме да разнася хартия. Но, най-доброто предстои. Свързаността е само началото. Тепърва трябва да изрежисираме всички сценарии как едно ведомство прави в друго справка по електронен път, когато нямаме първично достъпен регистър. Но, първата стъпка – свързаността, е факт. Поздравления за колегите. БОЙКО БОРИСОВ: Това практически означава, че може и на хартия да не се движат материали… ТОМИСЛАВ ДОНЧЕВ: Малко опит трябва да се натрупа. Няколко месеца. ЕКАТЕРИНА ЗАХАРИЕВА: Остава да направим електронни услугите… БОЙКО БОРИСОВ: Ами почвайте да правите услугите електронни! ТОМИСЛАВ ДОНЧЕВ: Има нормативни въпроси, които ще ги уредим. По отношение на това, че някои институции, включително институциите на съдебната власт, изискват документи на хартия, те са свързани с промяна в законодателството. Дайте да се фокусираме върху това, което ни е основният приоритет – услуга, справка по отношение на гражданите. БОЙКО БОРИСОВ: В този ред на мисли. Докъде стигна, Николина, системата, която трябва в хотелите… НИКОЛИНА АНГЕЛКОВА: ЕСТИ. БОЙКО БОРИСОВ: ЕСТИ – кога ще бъде въведена? НИКОЛИНА АНГЕЛКОВА: Работи комисията. Отворени са офертите. Спазват се законовите срокове. БОЙКО БОРИСОВ: От месеци слушам, че комисията работи денонощно. НИКОЛИНА АНГЕЛКОВА: Има срокове, законови, господин премиер… БОЙКО БОРИСОВ: Така. До кога? НИКОЛИНА АНГЕЛКОВА: …в ЗОП. БОЙКО БОРИСОВ: До кога? НИКОЛИНА АНГЕЛКОВА: Още месец и половина работата на комисията, следва да се избере изпълнител. След което, ако няма обжалване, трябва да стартира. БОЙКО БОРИСОВ: Сиреч, този сезон няма да стане… НИКОЛИНА АНГЕЛКОВА: Не, до края на годината. Защото изработването на самата система е шест месеца. Няма как. Имаше една година и половина обжалване, както при ТОЛ-а. Ние почваме, те обжалват. И то фирми, които дори не са закупували документи. Просто, имали правен интерес. БОЙКО БОРИСОВ: Дончев, трябва да помислите върху това буквално саботиране на държавата с… ТОМИСЛАВ ДОНЧЕВ: Отговарям веднага, господин премиер. След няколко месеца работа – смесен екип и представители на Народното събрание, и в консултация с всички институции, които са отговорни за обжалването по реда на Закона за обществените поръчки – Комисията за защита на конкуренцията и други, сме готови с промени в закона. Сега правото за обжалване, ако ми позволите да обясня две минути, но това дава яснота на колегите, правото на всеки заинтересован да обжалва не е достижение на родното законодателство. Това директно е уредено в европейските директиви, свързани с обществените поръчки. Това, което сме направили ние, е опит за стесняване на кръга на този, който може да обжалва. Защото към момента прочитът на Директивата е, че всеки, който има интерес, примерно фризьорски салон, баничарница приемаме, че има интерес от строителство на магистрала, примерно, или от изграждането на електронна система – има право да жали. Първият опит е да свием леко този кръг от заинтересовани страни. По логиката, която се опитваме да въведем е, че фризьорски салон не може да строи магистрала. Въпреки че според практиката, която е натрупана, една фирма, която се занимава с подбор на персонал или с охрана на труда, може да обжалва. И като аргумент не може да се изключи някоя инстанция да би решила, че ако някой би строил магистрала би имал нужда от услугите на тази фирма. И тя лесно би могла да си намери четири или пет партньора – строители, асфалтополагащи, асфалтова база, бетонов възел и т. н. Но, при изключително буквален прочит на директивите, сме се опитали да направим една малка стъпка напред без да ги нарушаваме, която да стесни кръга от недобросъвестно обжалване. Включително и по-директно уреждане на възможността, ако в резултат на жалене, както е случаят с АПИ, МРРБ, възложителите са претърпели щети. Естествено, когато цялото обжалване е приключило и се е установило, че то е неоснователно. БОЙКО БОРИСОВ: Или както в обжалването на ТОЛ системата – като проверихме кой обжалва се оказва, че човекът метеше пред „Пирогов“ улиците. ТОМИСЛАВ ДОНЧЕВ: Има много такива случаи. БОЙКО БОРИСОВ: Така че, аз правилно искам да бъда разбран, говоря за саботирането. Че обжалването е необходимо, че то стимулира и конкуренцията, и прозрачността въобще не става спор. Говорим за системи… има ли някой, който да не е убеден, че системата, която всеки, отишъл в хотел, ще го регистрира – първо е полезна за националната сигурност, второ за бюджета и за прозрачността на бизнеса. И това година и половина не може да се въведе заради обжалване! ТОЛ системата две години! И то си личи умисълът – чака се последният момент, шест часа вечерта без една минута, тогава се внася от някоя фирма и блокира нещо, което ни струва милион и половина на ден. До вчера асфалт не се ядеше, а сега всички искат асфалт. Хубаво, ама по милион и половина ние губим от това, че ТОЛ системата не работи, години наред не можахме и чак сега преодоляхме тази пречка. ТОМИСЛАВ ДОНЧЕВ: Имаме и много други такива случаи, може би не толкова драстични като стойност, но, например, неотдавна по отношение на една електронна система, която трябва да се изгражда, обжалва фирма за търговия с чорапи. БОЙКО БОРИСОВ: Разбрахте ме, просто мислете как да направим така, че да свършим навреме. Да не дойде краят на тази година и да се разбере, че ще стане до края на следващата година. НИКОЛИНА АНГЕЛКОВА: Аз не мога да гарантирам, господин премиер, че няма да има обжалване пак, защото, когато се избере изпълнител, това е възможно отново да се случи. Но този път заинтересовани са само тези, които са участвали, а не всяко лице. Ние винаги искаме предварително изпълнение, но това не означава, че няма да обжалват. Те обжалват и предварителното изпълнение. БОЙКО БОРИСОВ: Другото, което и коалиционните партньори ги интересува, защото сме поемали заедно ангажимент – текат анализите на МВР, в които участват министърът, главният секретар, шефовете на полиции, съответни централни и местни, областните управители и преди няколко дни разпоредих на министър Радев да кани всички кметове, кметски наместници и на най-малките населени места, нека да доложи да ви информира. ВАЛЕНТИН РАДЕВ: Господин премиер, уважаеми колеги, както си спомняте от обсъжданията в понеделник, едната задача беше свързана с престъпността в малките населени места и полицаите, които сме разпределили там. Вчера вече направихме две поредни срещи. Анализите са всеки ден, но аз участвах вчера в Плевенска област и в Ловеч. Поканихме всички кметове и имаше над 70-80 от тях, включително кметски наместници, както разпоредихте. Запознахме ги с това какво сме направили ние. Освен, че чух анализи на областните дирекции на МВР, по-интересното беше, че чухме от кметовете на общини и на населени места, кметските наместници какво те си мислят за нас, има ли ги тези мобилни групи, виждат ли ги. За мое удовлетворение, чух повече положителни неща. Имат и забележки, мога да кажа някои от тях – искат да връщаме инспектори, дежурни и т. н. Не всичко можем да изпълним, но там, където можем, включително и за камерите, веднага им отговорихме или ще направим възможно дори лично да получат информация какво може да направи министерството и в какви срокове. Продължаваме в Благоевград другата седмица и ще бъде така до 29-ти, когато завършваме този цикъл с анализите и участието на кметовете. Отново ще ги каним и навсякъде, където се появим дали аз, дали главен секретар с екипи – да присъстват и да кажат забележките си. БОЙКО БОРИСОВ: Така трябва да го направите, че да сте заедно, така ще ги планирате. Ако трябва, ако сте в Благоевград сутринта, оттам можете да се прехвърлите в Пазарджик, пътища направихме хубави, така че навсякъде присъствате заедно. Протоколират хората на областния директор и след един месец ти дават справка къде какво е отстранено и къде, примерно, трябва централно финансиране или нещо, което да помогнем. Така, както махнахме лимита на автомобилите, да се движат непрекъснато. ВАЛЕНТИН РАДЕВ: Много са доволни, казаха го. БОЙКО БОРИСОВ: Това, което ти казах – да си въведат книга при кмета. ВАЛЕНТИН РАДЕВ: Това ще го направим. БОЙКО БОРИСОВ: Отиват полицаите, обхождат, подписват се. Утре да имаме и за пред кмета, и за пред нас какво са проверили, какво са констатирали. Това не случайно го бяха измислили едно време… ВАЛЕНТИН РАДЕВ: И хубавото е, господин премиер, че на тези срещи присъстват и областният управител, и кмета на населеното място, кметът на големия град, например, Плевен, Ловеч и освен това представители на съдебната система – окръжният прокурор, съдиите и те участват включително. БОЙКО БОРИСОВ: Нас ни интересува полицаят, пожарникарят и тези, които са там – едните пазят нивите, да не изгорят, а другите помагат за спазване на обществения ред. Там трябва да се знае в селото, че или има постоянен полицай, или има видеонаблюдение, или веднъж минава полицейски патрул, който отива при кметския наместник или при кмета, подписва се в тетрадката, пита го за проблеми, за да живеят спокойно хората. Затова махнахме лимитите на горивата, нови автомобили се взеха, униформи нови, увеличение на заплатите. ВАЛЕНТИН РАДЕВ: Доволни са, чухме го това от всички там. БОЙКО БОРИСОВ: Затова сега искам от теб да въведеш ред. С колегите това сме го поели като ангажимент! Над 1330 души нови полицаи сме назначили така, както поехме ангажимент, но са 6000 села още. Така че, за тези трябва да се направи по този начин рамката. ВАЛЕНТИН РАДЕВ: Разбрах. КРАСИМИР КАРАКАЧАНОВ: В тази област, господин премиер, наистина, увеличи се броят на полицаите и на Гранична полиция, и на жандармерия. Има един момент, който, разбира се, изцяло е в ръцете на Министерството на вътрешните работи, а именно – по отношение на увереността на полицаите да изпълняват своите задължения. Знаете, че много случаи имаше в предишни години, когато полицай си свърши работата, включително използвайки сила обуздава по трима-четирима престъпници и като вдигнат шум всевъзможни организации, наказваха полицая. Просто ръководството на Министерството на вътрешните работи трябва да застане зад полицая в такива случаи. Не говоря за превишаване на законовите норми, а говоря за самочувствието на самите полицаи. Второ, всеки един кмет, а и във всяка една областна дирекция, знаят горе-долу по селата контингента, който извършва кражби и подобни престъпления. Знаят се буквално поименно – история, дядо, баба и т.н. Профилактични разговори с тези хора! Профилактиране на този контингент би било една превантивна мярка – викат го един път в месеца или един път седмично и районният инспектор си провежда един разговор с него, това има ефект. БОЙКО БОРИСОВ: Сутринта на оперативката, колега, по тази тема разговаряхме много. Възложих го на Радев с юристите да провери и тук госпожа Цачева може да ни каже сигурно повече, но в България законът е такъв, че ако направиш десет еднакви кражби, те съдят за една от тях. След това отива на пробация, понеже престъплението става малко и пак излиза. И така докато не гръмне някой много фрапантен случай и не заговорят хората за него, защото станал голям инцидент. Това на Ципов, моля ти се, понеже разбрах, че той се занимава, възложи да му се предаде. Ето, коалиционните партньори са изцяло „за“ да сменим това противозаконно отнемане, да си стане кражба и крадците на коли… Просто имаме абсолютно разбиране във всяка една тема. Двете парламентарни групи ще го внесат веднага и с тези промени ще дадем инструменти на МВР да няма откъде да се шиканира след това процесът. ВАЛЕНТИН РАДЕВ: Подготвили сме текстовете, господин премиер. БОЙКО БОРИСОВ: Добре. Моля ти се, това го съгласувай, виж го, и госпожа Цачева, от министерството да кажат как точно – първо, второ, трето. Но това трябва да се промени, то е безумно. ЦЕЦКА ЦАЧЕВА: Уважаеми господин министър-председател, колеги, в работната група, която вече работи по тази тема, предложенията на текстовете за промени от страна на МВР ще се обсъждат в петък в 10 часа. Имаме готовност до края на месец март, другата седмица, да обявим какви точно ще бъдат новите редакции. Имаме конкретни текстове от тях, които вече са ни предложени. БОЙКО БОРИСОВ: Добре. И на вицепремиерите също го пратете, те съответно – на парламентарните групи. Радев, срещни се с двете парламентарни групи, обясни, да знаят точно за какво става въпрос, да дадем този инструмент. Имайте предвид, че аз за това нещо се боря от сигурно 15 години и не мога да преодолея противозаконното отнемане на автомобили да стане кражба. Ще е много приятна изненада за мен, ако това успеем да го направим. Хващаме го в колата, след това излиза, пробация, домашен арест, отива пак да краде и такива случаи, ако извикам директора на Софийско, може би до утре сутринта ще ви разказва с имена, с факти, с хора. Само че законът казва, че това е възможно. Да променим законите, да ги обясним на обществото, защото отнемането означава, че като те хванат вътре в автомобила, но ако не работи, или там те хванат на място – не го крадеш, не е кражба и там има други членове и състави. И миналия път ви разказвах, знаковите крадци вече са като директори – влиза с лаптопа, пали колата и слиза. Влиза шофьорът, който вече и да го хванат, той е никому неизвестен, почват да го съдят, поема цялата вина. И законът им позволява това да го вършат! И полицаите всяка сряда ми казват: „Борим се, но този пак е навън, този пак е под домашен арест, този пак го хванахме под домашен арест как разфасова кола“. И затова – 10 дни срок, седнете и го направете! Дайте им този инструмент. ЦЕЦКА ЦАЧЕВА: Към настоящия момент този текст за отнемането е в главата за транспортните престъпления, а не в главата и раздела за престъпления против собствеността, където са кражбите. БОЙКО БОРИСОВ: Защо е така, според теб? ЦЕЦКА ЦАЧЕВА: Това е направено още преди демокрацията, промяната. Не могат да ми обяснят защо така е направено, но текстът е от тогава. БОЙКО БОРИСОВ: Е, и? ЦЕЦКА ЦАЧЕВА: Имаме сега новите промени на МВР. БОЙКО БОРИСОВ: Двадесет и осем години вече не можем да го променим. ЦЕЦКА ЦАЧЕВА: Не съм казала такова нещо. Обратното. До края на месец март. Другата седмица в петък заседават, другата седмица излиза предложението. Имаме конкретните текстове, които ще се огледат от междуведомствената работна група, включени са представители на магистрати, прокуратура, съдии и т.н. БОЙКО БОРИСОВ: Добре. До петък разпределяте на парламентарните групи и на двамата вицепремиери – да го имат и те, за да може по тази тема, ако имат забележки, веднага да ги направят и да отива в парламента, да стане възможно най-бързо. Закривам заседанието.", "date": "2018.03.21", "title": "Борисов: Трябва да се знае в селото, че има  полицай, за да живеят спокойно хората (Стенограма)"}
{"url": "https://www.24chasa.bg/novini/article/6773562", "text": "Огромната китайска космическа орбитална станция \"Тянгун-1\", която е със силно токсични химикали, е възможно да се взриви и да удари големи световни градове, включително Ню Йорк, според изследователи. На карта, публикувана в \"Дейли мейл\", в зоната на най-вероятните места, които могат да бъдат обхванати от тази глобална катастрофа, е и България. Експертите смятат, че първата прототипна станция \"Тянгун-1\" на Китай ще се разруши на планетата между 30 март и 6 април. Шансът да се разбие в градове като Барселона, Истанбул, Рим, Пекин, Чикаго и Торонто е огромен, защото пътуването на станцията е успоредно на Екватора в най-северните и южните точки на нейната орбита.Учените ще знаят точната дата, на която ще има най-голямо влияние върху Земята, и точно къде ще паднат отломките в края на седмицата, когато станцията намали скоростта си.  Старши преподавател по аерокосмическо инженерство в университета в Саутхемптън Люис, заявява, че \"космическият кораб се движи малко или много по кръгова орбита, която е наклонена по отношение на Екватора под 43°\". Според него космическата станция ще влезе в атмосферата на Земята на 4 април. Областите, които се смятат за безопасни, над които \"Тянгун-1\" не лети, съставляват около една трета от общата повърхност на Земята. При особен риск са северните части на САЩ, включително Бостън, Де Мойн, Детройт, Филаделфия и Солт Лейк Сити. Флоренция, Монако и Сочи са в район с още по-висок риск. В южното полукълбо, други държави, които биха могли да бъдат засегнати, включват Аржентина, Нова Зеландия и Япония. Експерти от Европейската космическа агенция (ЕКА), базирани в Париж, са сред проследяващите \"Тянгун-1\". Мястото, където ще удари точно, е малко по-трудно да се предскаже. Кое е най-токсичното вещество на станция \"Тянгун-1\"? -  . Химизинът, наречен хидразин, се използва в ракетното гориво и се смята, че причинява рак при хората. Хидразинът е безцветен, течен като олио с много силно реактивна база. Симптомите на краткотрайно излагане на високи нива на хидразин включват дразнене на очите, носа и гърлото, замайване, главоболие, гадене, припадъци, дори и кома, според Агенцията за защита на околната среда на САЩ. Голяма част от космическия кораб се очаква да изгори в атмосферата при повторно влизане. Но благодарение на масовите и строителните материали на станцията има вероятност някои части от нея да оцелеят и да достигнат повърхността. Станцията \"Тянгун-1\" с маса 8,5 тона, дължина 12 м, и диаметър 3,3 м беше изведена на орбита през септември 2011 г. От 2013 г. полетът и е в непилотиран режим.", "date": "2018.03.21", "title": "Очакван взрив на космическа станция през следващата седмица може да удари България"}
{"url": "https://www.24chasa.bg/novini/article/6773853", "text": "Социалистката Ан Идалго, кмет на Париж, призова да започне дебат за въвеждане на изцяло безплатен обществен транспорт в града като радикална мярка за намаляване замърсяването на въздуха в столицата. Идеята ѝ веднага бе посрещната с критики от консерватора Валери Пекрес, ръководителка на IDFM - транспортното дружество в Ил дьо Франс, районът около Париж, според която тя означава, че финансовото бреме ще падне на плещите на данъкоплатците,  Идалго разкри инициативата си в интервю за деловото издание Les Echo ден преди общинският съвет да реши дали да въведе 220 хиляди карти Navigo, които да бъдат безплатни за възрастни парижани. Идеята за проучване на икономическата целесъобразност и дебата е той да се води до местните избори през 2020 г., на които - ако се кандидатира - е възможно да се срещне с Пекрес. \"За да подобрим обществения транспорт, трябва да го направим не само по-скъп, по-редовен и по-комфортен, но и трябва да преосмислим цялата система за цените за пътуване\", заяви кметът. Според нея всички големи градове в света се опитват да разработят \"чиста мобилност\" и да подобрят качеството на въздуха чрез намаляване броя на колите по улиците. Това изисква градският транспорт да стане по-привлекателен, а автомобилите да останат в периферията на транспортния модел. Подробното икономическо проучване, което тя смята да възложи след няколко седмици, трябва да отговори на въпросите за различни варианти и различна степен на безплатен транспорт. \"Не искам да предрешавам въпроса, а да придам обективност на диалога. Мястото да се вземат подобни решения е общинският съвет.\" Във Франция има близо 20 общини, в които вече има безплатен транспорт. Миналата година Ниор въведе тази услуга за своите 120 000 жители, благодарение на това агломерацията Обан е утроила от 2009 г. насам трафика на автобусите си, а в Компиен тази практика съществува от 40 години. Талин е единствената европейска столица, въвела от 2013 г. безплатен обществен превоз за местните жители. Проблемът във Франция не е само в това да бъдат убедени хората да слязат от колите си. В средно големи френски градове половината от бюджета за обществен транспорт идва от данък, плащан от всяка компания с повече от 10 служители, докато в Ил дьо Франс бизнесът поема 60%, а 28% са от покупката на билети и карти от гражданите. Работодателите плащат и 50% от картите Navigo на своите служители. Валери Пекрес критикува пред Radio Classique идеята на кмета, защото Париж събира от билети и карти 3 млрд. евро годишно \"и ние се нуждаем от тези средства\". Днес приоритетът ни е да модернизираме транспорта и ако политиците не плащат, ще трябва да го направят данъкоплатците, допълва тя. Годишният оперативен бюджет на транспортната компания е 10 млрд. евро. Освен това според нея е нечестно да има безплатни пътувания за парижани, но не и за жителите на предградията. Идалго не е уточнявала дали има предвид само 2.2 милиона жители на столицата или всичките 12 милиона души в Ил дьо Франс. Проучване на Евростат от 2015 г. показва, че Париж вече е с едни от най-големите дялове на градския транспорт в Европа - над 60% от хората използват метро, автобуси и градски влакове, а малко над 25% казват, че се движат из града с колата си. До 2020 г. би трябвало централните части на столицата да бъдат забранени за автомобили с бензинови и дизелови двигатели.", "date": "2018.03.21", "title": "Париж започва дебат за изцяло безплатен обществен транспорт"}
{"url": "https://www.24chasa.bg/novini/article/6773938", "text": "До 30 г. роботите ще заменят нискоквалифицираните работници на поточните линии, както и сервитьори, готвачи и шофьори. Това каза директорът на Софтуерния университет Светлин Наков на конференцията “Бъдещето на труда”. През 2030 г. пък 85% от работните места ще бъдат за професии, които все още не съществуват. Освен програмисти и хора, които създават изкуствен интелект, ще навлязат и треньорите на роботи. Нова ниша ще се отвори за хората, които трябва да се занимават с престъпленията, извършени от роботи. Бъдещото разплащателно средство пък ще бъде мобилна карта, с която ще се правят и плащат поръчките. “Сега 30% от задачите в 70 на сто от професиите могат да бъдат заменени от машини”, заяви евродепутатката Ева Майдел. Тя бе категорична, че обучението трябва да е през целия живот, защото технологиите все повече ще навлизат. Според европейската статистика в момента 90% от позициите на пазара на труда изискват цифрови умения. “Такива умения имат само 4 от 10 европейци”, заяви комисарят по заетостта Мариан Тийсен. Според нея развитието на технологиите ще доведе и до ново работно време, а не стандартното от 8 до 17 ч. “Всеки, който работи, трябва да има достъп до социална закрила”, каза още Тийсен. Експертите бяха категорични, че през следващите години възрастните хора ще заемат все по-голям дял на пазара на труда, защото развитието на технологиите ще вдигне още продължителността на живота. Разликата в заплатите между мъжете и жените ще се стопява все повече. През 2050 г. пък всички общества ще са застарели и поради тази причина много хора ще трябва да се грижат за възрастните, каза старши специалистът от Международната организация на труда Клер Харасти. Новите професии ще се развиват във фармацията и специално строителство, което да е свързано с възрастните. Образованието също трябва да се промени, защото то трябва да дава повече дигитални умения, а не децата да учат факти и уроци наизуст.", "date": "2018.03.21", "title": "До 30 г. роботи ще заменят готвачи, шофьори и чистачи (Обновена)"}
{"url": "https://www.24chasa.bg/novini/article/6773953", "text": "Кандидатът за ръководител на каталунското правителство Жорди Санчес, който е задържан във връзка с разследване за опит за отцепване на испанската област, оттегли кандидатурата си, за да деблокира съставянето на регионално правителство, съобщи председателят на каталунския парламент, цитиран от Франс прес. \"Санчес ме уведоми, че оттегля кандидатурата си за лидерския пост, тъй като смята, че това е най-доброто, което може да направи в услуга на страната\", каза пред журналисти Роже Торен. Той напомни, че назначаването на Санчес е затруднено от факта, че той е в ареста, и разкритикува \"накърняването на основните му права\" . Санчес, бивш председател на влиятелната сепаратистка организация \"Каталунско национално събрание\", взе решение да се оттегли след отказа на Върховния съд да го освободи - необходимо условия за евентуалното му встъпване в длъжност. Първият кандидат, предложен от сепаратистите, бе бившият каталунски премиер Карлес Пучдемон, който е в Брюксел, за да избегне съдебно преследване в Испания по обвинения в \"бунт, противодържавна дейност и незаконно присвояване\", припомня АФП.", "date": "2018.03.21", "title": "Кандидатът за лидер на каталунското\nправителство Жорди Санчес се оттегли"}
{"url": "https://www.24chasa.bg/novini/article/6773900", "text": "През 1943 г. българите спасиха своите сънародници евреи, но всъщност спасиха и себе си, спасяваха своето кътче от цивилизацията, спасиха достойнството си, отстояха и достойнството на Европа, заяви президентът Румен Радев, който е на официално посещение в Израел, в изказването си пред Шестия глобален форум за борба с антисемитизма, предава БТА.  Радев припомни, че в защита на българските евреи тогава са се обединили Православната църква, водещи политици и интелектуалци и че нито един евреин гражданин на България не е бил депортиран в лагерите на смъртта. Този светъл бунт на нашия народ срещу овладялото цяла Европа мракобесие си обясняваме не само с куража на праведните, но и с живия спомен за османското владичество, коментира държавният глава. Според него опита от безправието е една от причините расовите теории да се разбият в непоклатимата човещина на тогавашните българи. Радев посочи, че ужасът на Холокоста вече е история, но сянката на антисемитизма и омразата продължава да бъде заплаха за нашите общества. Според него една от причините за упорития вирус на антисемитизма е интелектуалната и социална изостаналост. Антисемитизмът и другите форми на ксенофобия дават лесни обяснения на лични и групови фрустрации. В нашия все по-поляризиран свят антисемитизмът се вкоренява в социално ощетените слоеве, посочи президентът. Затова си струва да помислим как да изцелим социалната дисхармония, която улеснява проповедниците на антисемитизма, отбеляза Радев. Той смята също, че, за да профилактираме вирусът на антисемитизма и всяка друга форма на ксенофобия, е необходима и изострена чувствителност към болката. Преди това президентът поднесе венец и пред гробовете на жертвите на кораба \"Салвадор\", с който над 300 евреи потегля от Варна, но претърпява корабокрушение. Спасени са 119 души, останалите загиват. Случаят с платнохода \"Салвадор\" е пример за вечния стремеж на хората към своята родина и надеждата, заяви Румен Радев на церемонията. Днес не само почитаме паметта на загиналите в това корабокрушение, но и почитаме стремежа на всички евреи да достигнат до своята обетована земя, стремежа към надеждата и свободата, почитаме помощта и защитата, която те намериха в лицето на българския народ в онези тежки времена, посочи президентът. Изи Алмог от дружеството \"Салвадор\" благодари за присъствието на президента и посочи, че то е доказателство, че българите са били и остават участници в съдбата на българските евреи. Той разказа свои спомени как като дете заедно със семейството си са били принудени да напуснат София и да отидат в провинцията и с умиление обясни за хазяите, които са ги приютявали в домовете си. Съдбата на България и българите е била и винаги ще остане в нашето сърце, заяви Алмог. На церемонията присъства и над 90-годишната Режина Канети, една от спасените от кораба, която също поднесе венец.", "date": "2018.03.21", "title": "Румен Радев положи венец пред гробовете на жертвите на кораба \"Салвадор\" (Снимки)"}
{"url": "https://www.24chasa.bg/novini/article/6773245", "text": "Тази година за четвърти път Европейската комисия отличава забележителни достижения в управлението и опазването по „Натура 2000“ – мрежата на ЕС от защитени обекти. На 14 март са обявени финалните проекти, които подлежат на гласуване от гражданите на ЕС. Избрани са 25 финалисти от 75 допуснати за участие кандидатури, получени от всички страни на общността. Между избраните финалисти има и 4 български проекта, които се борят за наградите на „Натура 2000“, съобщиха от пресцентъра на Министерство на околната среда и водите. Избраните финалисти са от Австрия, Белгия, България, Германия, Гърция, Дания, Естония, Ирландия, Испания, Люксембург, Обединеното кралство, Полша, Португалия, Унгария, Франция и Чешката република. Те включват няколко трансгранични проекта, в които също участва и Турция, и един общ проект на равнище ЕС. Целта на наградите е да се насърчат и отличат най-успешните постижения в управлението на защитените зони от мрежата „Натура 2000“. По този начин се повишава осведомеността за мрежата от защитени обекти и нейната роля за опазване на европейското природно наследство, като в същото време се популяризират социалните и икономическите ползи. До 22 април всички европейски граждани могат да гласуват за своя финалист и да бъдат своеобразно жури на „Наградата на европейските граждани“. Наградите са в 5 категории – опазване на природата, социално-икономически ползи, комуникация, съчетаване на интересите/разбиране и трансгранично сътрудничество. Победителите ще бъдат обявени на церемония, организирана от европейския комисар по въпросите на околната среда, морското дело и рибарството Кармену Вела в Брюксел на 17 май 2018 г. (четвъртък). Във връзка с инициативата в официалното прессъобщение на ЕК еврокомисар Вела заявява: „Възхитен съм от многобройните достижения в областта на опазването на нашето европейско природно наследство. Те демонстрират ясно стойността, която природата осигурява на европейската икономика, както и централното място, което природата заема в нашата култура“. И призовава: „Гласувайте сега и изразете признанието, което тези забележителни достижения заслужават!“.", "date": "2018.03.21", "title": "Четири български проекта се борят за европейските награди „Натура 2000“"}
{"url": "https://www.24chasa.bg/novini/article/6773249", "text": "Гърция е сред страните с най-застаряващо население в Европа, тъй като една пета от нейните жители /21 на сто/ са на възраст над 65 години, съобщава в. \"Вима\". Изданието цитира данни на Берлински институт, които показват, че до 2030 г. населението на Гърция ще намалее до 9,9 млн., а до 2050 г. - до 8,9 млн, от сегашните 10,6 млн. души, предаде БТА.", "date": "2018.03.21", "title": "Застаряващото население - предизвикателство за Гърция"}
{"url": "https://www.24chasa.bg/novini/article/6773228", "text": "Министерският съвет утвърди подписаното през януари 2018 г. междуправителствено споразумение на България и Люксембург за взаимна защита на класифицирана информация, съобщи пресцентърът на МС. В документа са посочени съответните нива на класификация за сигурност на информацията, принципите за сигурност, както и начините на обмен. Включени са текстове, уреждащи режима на сключване на класифицирани договори, процедурите за извършване на международни посещения, размножаване и превод, както и правилата за действие при нарушаване на мерките за сигурност.", "date": "2018.03.21", "title": "Утвърдиха междуправителствено споразумение на България и Люксембург"}
{"url": "https://www.24chasa.bg/novini/article/6773259", "text": "Държавният глава Румен Радев участва в церемония по запалването на вечния огън в памет на жертвите на Холокоста в мемориала „Яд Вашем“ , съобщиха от прессекретариата на държавния глава. Президентът се срещна и с председателя на Кнесета Юли-Йоел Еделщайн.                                                                                                                                                                                                                                                                                                                       ", "date": "2018.03.21", "title": "Виж Радев на церемонията по запалване на вечния огън в мемориала „Яд Вашем“ (Снимки)"}
{"url": "https://www.24chasa.bg/novini/article/6773274", "text": "2017 г. беше добра за българската авиация, със значим ръст на превозените пътници от около 18 на сто. Общо 11 500 хил. пътници са превозени с редовни и чартърни полети от и до България през изминалата година. Това каза Светослав Станулов, председател на Асоциацията на българските авиокомпании, на 16-та годишна среща на авиопревозвачите в България. Той уточни, че този ръст се дължи основно на нискотарифните превозвачи, като особено това важи за Летище София. Най-голям е ръстът в международните редовни линии, а делът на чартърните полети намалява, посочи още той. По международни полети от и до София ръстът на превозени пътници е 29 на сто, а от и до Варна и Бургас - общо 6 на сто. През Летище София са преминали 6,5 млн. /над 56 на сто/, пътници, а през Варна и Бургас - по 4,9 млн. пътници, или близо 43 на сто от общо превозените през годината. Крайно време е да се създаде Концепция за развитие на авиацията до 2020 година, а не да продължава работата \"на парче\", заяви Станулов. В тази връзка особено важна е ролята на Летище София, така че то да задържи увеличения ръст на пътници. \"Пазарът ни е ограничен, ако разчитаме само на превозени пътници от и до България\", отбеляза още Станулов. По думите му темповете на нарастване на превозите от и до България вече надхвърля и най-оптимистичните прогнози, но съвсем скоро тази благоприятна тенденция може да бъде възпряна от ограничените възможности на терминалите и пероните на Летище София. Според Станулов допълнителен стимулиращ фактор за пътническите превози е идеята за хъб- аналогично на новото летище в Истанбул, летищата в Персийския залив и Баку. Янко Георгиев, изпълнителен директор на \"България Ер\" настоя за държавна политика, която да направи Летище София по-атрактивно място и помогне на авиокомпаниите да увеличат присъствието си, като стане разпределителен хъб. Брекзит ще се отрази на авиационния пазар като повечето лоу кост компании ще бъдат пребазирани от Лондон в другите европейски пазари. Заплаха за българския трафик няма да има, коментира Янко Георгиев в отговор на въпрос. Според Светослав Станулов днес българската гражданска авиация разполага с много добре развита индустрия за базово техническо обслужване и ремонт на самолети в лицето на \"Луфтханза Техник София\", както и \"Аеротехник\", базите на авиокомпаниите \"България Ер Чартър\" , \"Би Ейч Еър\" и \"Хели Еър\".Той отбеляза и първия Български хангар за ремонт на широкофюзелажни самолети като в процес на изграждане са и други хангари. Проблемът с обучението на пилотите остава, на дневен ред, предвид очертаващата се кадрова криза в световен мащаб, заради нарастващия брой превозвачи и полети. Гражданската ни авиация разполага с два учебни центъра за обучение на пилоти , техници и кабинен екипаж, както и действащи центрове за първоначално обучение на пилоти, уточни Станулов.", "date": "2018.03.21", "title": "С 18% е нараснал пътническия поток през българските летища за 2017 г."}
{"url": "https://www.24chasa.bg/novini/article/6773286", "text": "Таксиметров автомобил катастрофира на ул. „Никола Габровски“, в района на Кооперативния пазар в града, предаде „Фокус“. Превозното средството се е обърнало по таван след удар в паркиран автомобил. На мястото на произшествието има екипи на „Полицията“ и „Пожарната“. Трафикът се регулира. Автомобилите с е пропускат поетапно в двете посоки.", "date": "2018.03.21", "title": "Такси се обърна по таван до Кооперативния пазар във Велико Търново"}
{"url": "https://www.24chasa.bg/novini/article/6773300", "text": "Изявлението на Таско Ерменков за Крим нарушава българския национален интерес. То продължава една опасна антиевропейска тенденция, която се развива от две години в БСП. Това написа председателят на парламентарната група на ГЕРБ и зам-председател на партията Цветан Цветанов в профила си във фейсбук. Той написа още: Европейският съюз, който Ерменков си позволи да обиди, днес е основен гарант както за националната сигурност на България, така и за икономическото и социалното развитие на страната. Ние от ГЕРБ настояваме още днес председателят на БСП Корнелия Нинова да заеме ясна позиция по отношение на изявлението на Таско Ерменков и ако все още поддържа консенсуса, че България трябва да бъде част от Европа, категорично да се разграничи от него. Това заяви народният представител Тома Биков в декларация от името на ПГ на ГЕРБ, изчетена от парламентарната трибуна. Вчера Евродепутатите от ГЕРБ излязоха с декларация по повод изказванията на депутата от БСП Таско Ерменков за изборите в Крим. Ерменков нарече във Фейсбук \"идиоти\" ЕС и държавите от Западна Европа по повод победата на Путин в Крим. \"Чухте ли гласа на хората в Крим, 90% от които гласуваха за Путин. Чули или не - Крим каза своята тежка дума, а вие, както го беше казал Христо Ботев, \"...а вий...вий сте идиоти!\", написа депутатът.", "date": "2018.03.21", "title": "Цветанов: Изявлението на Таско Ерменков за Крим нарушава българския интерес"}
{"url": "https://www.24chasa.bg/novini/article/6773309", "text": "До 2020 година малкият и среден бизнес може да усвои над 10 милиарда евро при пряко кандидатстване по програми на ЕС, съобщи в пресклуба на БТА във Велико Търново Веселин Халачев, председател на организацията \"Обединени бизнес клубове\". Според него над 450 европейски програми могат да подпомогнат малките и средни предприятия, които генерират над 70 процента от брутния вътрешен продукт в Европа. Халачев подчерта, че през юни в София ще се състои Балканска конференция с участието на бизнес организации от всички балкански страни, на която ще бъде обсъдено какво е договорило правителството за развитието на малките и средни предприятия в периода на шестмесечното председателство на Съвета на Европейския съюз. Една от основните цели на ОБК е да се осигури информация и по-добри възможности на българския бизнес да излезе на балканските, европейските и световните пазари. В организацията членуват над 2000 представители на малкия и среден бизнес. Чрез експертите към организацията те получават съдействие при директното кандидатстване към европейските програми и информация за различни финансови инструменти. Във Великотърновска област представителите на микропредприятията, малките и средни предприятия, членуващи в ОБК са над 10,но интересът нараства, каза Венелин Готев, председател на областната структура на организацията.", "date": "2018.03.21", "title": "Бизнес организация: До 2020 г. малкият и среден бизнес може да усвои над 10 млрд. евро"}
{"url": "https://www.24chasa.bg/novini/article/6773313", "text": "Няколко законодателни инициативи предложиха представители на дамски организации по време на среща с председателя на Народното събрание Цвета Караянчева във Варна. Срещата се състоя по инициатива на кмета Иван Портних и в нея участваха представители на Асоциация „Да съхраним жената“, Зонта клуб, Inner Wheel Club. На разговорите присъстваха още областният управител Стоян Пасев и депутатът Емилия Милкова. \"Ние приветстваме приемане на Закона за доброволчеството. Във взаимоотношения с наши партньори от Европа сме установили, че този закон действа много мобилизационно, не само за младежите, но и за възрастните хора, които са едни от най-солидните доброволци\", заяви по време на срещата председателят на Асоциация „Да съхраним жената\" Йорданка Ненчева. Тя посочи още, че е организацията предлага и настоява да се приеме Закон за възрастните хора. Работим с юристи, дали сме препоръки към Министерски съвет и правните комисии. Това е един социален закон, персонален за определена категория от населението, която е крайно незащитена, допълни Ненчева. Дамите поискаха още промени в Закона за закрила на детето. Според тях трябвало да се работи в посока да не се отнемат автоматично деца от семействата им и да се настаняват в приемни семейства, особено в случаи, когато единият родител почине. „Благодаря Ви за това, което правите\", обърна се Цвета Караянчева към дамите от сдруженията. \"Хубаво е, че сте обединени, че сте заедно и е достойно за възхищение това, което успявате да направите в полза на обществото чрез подкрепа за най-уязвимите наши съграждани\", подчерта тя. Председателят на Народното събрание се ангажира да отнесе въпросите на представителките на неправителствения сектор към народните представители от ресорните парламентарни комисии, както и чрез кмета Иван Портних да върне информация към дамските организации.", "date": "2018.03.21", "title": "Дамски организации от Варна предлагат законодателни инициативи"}
{"url": "https://www.24chasa.bg/novini/article/6773312", "text": "25-годишният Вилиан Димов от спецотряда към Областната дирекция на МВР е загинал в тежка катастрофа край Котел, съобщиха негови колеги. Пътният инцидент е станал на 20 март, на мокра и заледена настилка. При излизане от десен завой Вилиан изгубил управление над автомобила и връхлетял върху рено, което се движело в насрещната лента. От удара колата на спецполицая се завъртяла и се ударила в мантинелата, след което паднала в дере. Младият бургазлия е бил откаран в болницата в Сливен, но издъхнал няколко часа по-късно. Колегите на загиналия полицай са ужасени от случилото се. Всички са единодушни, че Вилиан бил изключителен професионалист, смел и добър човек. Няколко дни преди инцидента той излязъл в отпуска. Младият мъж ще бъде погребан на 22 март, казаха от Областната дирекция на МВР в Бургас.", "date": "2018.03.21", "title": "Спецполицай от Бургас загина край Котел, погребват го на 22 март"}
{"url": "https://www.24chasa.bg/novini/article/6773347", "text": "33-годишна жена и 38-годишен мъж от Белослав подписаха споразумие с Варненската районна прокуратура, признаха се за виновни за купуване на гласове и приеха условните си присъди. Двамата са арестувани през март 2017 год., в кампанията за парламентарните избори. В два града Белослав и Велико Търново. Мъжът дал по 30 лева на 18 души \" с цел да ги склони да упражнят избирателните си права в полза на определен кандидат на конкретна политическа партия, чрез гласуване с преференция\". Същите пари - по 30 лева, предложила от своя страна и жената на други общо 38 свои съграждани от Белослав, също за да дадат вота си за определен кандидат. Подсъдимите са с чисто съдебно минало. Районен съд – Варна им наложи наказания от по 4 месеца лишаване от свобода, чието изпълнение се отлага с изпитателен срок от 3 години. Съдебният акт е окончателен.", "date": "2018.03.21", "title": "Условна присъда за купуване на гласове"}
{"url": "https://www.24chasa.bg/novini/article/6773311", "text": "Плагиатството, конфликт на интереси и недостоверни научни данни, ще проверява Комисия по академичната етика към Министерство на образованието при кандидатстване за или вече придобита научна степен - доктор, доктор на науките, доцент и професор. Това решиха депутатите с приетите промени в Закона за развитие на академичния състав на второ четене днес. При доказване на плагиатство по време на кандидатстване за научна степен, процедурата ще може да се спира от министъра. Ако плагиатството бъде доказано след като степента е вече придобита, то лицето ще се отстранява от съответната длъжност от ректора на университета. В случай, че ректорът е плагиатствал и това се докаже, то решението дали ще бъде премахнат от длъжност се взема от образователния министър. На негово място ще бъде назначаван заместник, който ще може да изпълнява длъжността не повече от 6 месеца. Новата комисия ще проверява и за използването на недостоверни данни в научните трудове. При установени системни нарушения научното звание на лицето ще бъде отнемано. За три години пък ще се премахват членовете на научното жури, ако се установи конфликт на интереси между тях и кандидатите за научна степен. В комисията влиза 5 членно жури, като се предвижда един от членовете да бъде правоспособен юрист. С промените се въвеждат и единни национални критерии за придобиване на научна степен. Това се налага след като още през 2010 г. Висшата атестационна комисия към Министерски съвет бе закрита. От тогава насам университети сами определяха критериите, по които се избираха професори, асистенти, доценти и тн. За придобиването на научна степен кандидатите ще трябва да имат определен брой точки по два показателя - за постижения в творческата или спортна дейност, и постижения в преподавателската дейност. Университети обаче ще запазят правото си да въвеждат и допълнителни критерии.", "date": "2018.03.21", "title": "Комисия по академична етика ще проверява професорите за плагиатство и конфликт на интереси"}
{"url": "https://www.24chasa.bg/novini/article/6773353", "text": "Пазарната стойност на \"Фейсбук\" падна с близо 49 млрд. долара в последните дни заради скандала с консултантската компания \"Кеймбридж аналитика\". Aкциите на социалната мрежа поевтиняха с 3% вчера, като това бе най-лошият ден за компанията на борсата в последните 4 години, съобщава Си Ен Ен.  Американският \"Ню йорк таймс\" и британският \"Обзървър\" съобщиха в неделя, че компанията е използвала неправомерно данни на потребители на социалната мрежа още от 2014 г. През 2014 г. CA, която е работила по президентската кампания на Доналд Тръмп, е събрала данните на 50 млн. фейсбук потребители, заблуждавайки както тях, така и социалната мрежа.", "date": "2018.03.21", "title": "Фейсбук загуби близо 50 млрд. от пазарната си стойност след скандала с личните данни"}
{"url": "https://www.24chasa.bg/novini/article/6773363", "text": "Партията на европейските социалисти (ПЕС) приветства избора на Удо Булман за председател на групата на социалистите и демократите в Европейския парламент. Късно снощи досегашният зам.-председател на групата на социалистите и демократите в ЕП и евродепутат от Германската социалдемократическа партия (ГСДП) спечели подкрепата на социалистите в ЕП досегашният и пред другия кандидат, белгийката Катлин ван Бремпт. До избора на нов лидер се стигна след като досегашният лидер Джани Питела беше избран в италианския Сенат в началото на март. Това съобщиха от пресцентъра на лидера на ПЕС Сергей Станишев. В представянето си пред социалистите в ЕП, Булман заяви амбиция за повече общи инициативи с ПЕС, които да мобилизират прогресивните партии в Европа да отстояват общите про-европейски политики и позиции, както и засилване на връзката между гражданите и случващото се в Брюксел. Той добави, че ключова битка за справяне с предизвикателствата в Европа е борбата срещу неравенствата – икономически, социални, териториални и между половете, както и срещу разделителните линии в Европа – противопоставянето между запад и изток, нови и стари държави-членки, малки и големи страни. Със специално изявление лидерът на ПЕС Сергей Станишев поздрави Удо Булман и заяви: „Работим от дълго време с Удо Булман и знам, че има всички необходими качества да води групата на социалистите в ЕП в този ключов период. Предстоят ни много битки, в които ще имаме нужда от пълна мобилизация, а той е истински боец за социална справедливост и равенство – две основни за ПЕС цели. Като евродепутат, Удо положи много усилия в борбата за по-социална Европа. Уверен съм, че той ще продължи политиката на ясно разграничение между социалистите и консерваторите в Европа.“ „Парламентарната група на социалистите има ключова роля за разработването на политики на европейско ниво, които отразяват нашите принципи и ценности, както и да гарантира, че резултатите от всекидневните битки, които водим, стигат до нашите избиратели. ПЕС ще продължи силното си сътрудничество с Групата на социалистите, особено в контекста на предстоящите Европейски избори през 2019 г.“, добави Станишев.", "date": "2018.03.21", "title": "Станишев: Удо Булман ще бъде силен лидер на групата на социалистите в ЕП"}
{"url": "https://www.24chasa.bg/novini/article/6773372", "text": "„Не съществува дебат „Не на Европа“, но не можем да продължим без радикални промени.“ Това заяви вицепрезидентът Илияна Йотова по време на лекция пред завършващите Българското училище за политика „Димитър Паница“, която се проведе в град Правец, съобщиха от прессекретариата на президента. Пред представители на политически партии, местната и съдебната власт, бизнеса и неправителствени организации вицепрезидентът представи своя прочит на предизвикателствата пред европейския проект, неговото развитие и Българското председателство на Съвета на ЕС. В оживена дискусия випускниците споделиха вижданията си за бъдещето на Европа.  Илияна Йотова е убедена, че ако в най-спокойните години на ЕС бяха създадени подходящите политики, страните членки щяха успешно да посрещнат последствията от икономическата криза и гражданите да почувстват защо им е необходима Европа. Като пример за такава политика Илияна Йотова посочи европейския стълб за социални права, обявен миналата година в Гьотеборг. „Винаги съм настоявала да се засилят контролните механизми на Европа и да се наказват държавите членки, които допускат висок процент безработица“, отбеляза вицепрезидентът. „Може би не си даваме сметка, че най-сериозната криза в ЕС е в дефицита на идеи“, заяви Илияна Йотова и подчерта като резултат от това засилването на антиевропейските гласове. По думите й в реална заплаха се превръща изграждането на кампанията за предстоящите през 2019 г. европейски избори върху антиевропейска и антимигрантска риторика. „Звучащото на пръв поглед немислимо и безсмислено – голям дял на евроскептици в Европарламента – може да се окаже факт и първа стъпка към обезсмислянето на ЕС“, каза вицепрезидентът. „Национална държава и суверенитет не означават антиевропеизъм. Интеграцията не означава загуба на суверенитет. Означава развитие и високи стандарти“, убедена е Илияна Йотова. Вицепрезидентът открои основните предизвикателства пред ЕС днес. Година след като британският премиер Тереза Мей официално активира член 50 от Лисабонския договор, все още остават нерешени много въпроси, свързани с напускането на Великобритания. С „Брекзит“ до голяма степен е свързан и бюджетът на Общността след 2020 г. „От разпределението на средствата зависи как си представяме развитието на Европа“, подчерта Илияна Йотова. Вицепрезидентът е категорична, че кохезионната политика не трябва да бъде орязвана или замествана от плана „Юнкер“, който работи за инвеститорите и големите икономики. Илияна Йотова посочи особено важната роля на националните парламенти и местната власт в преговорите за Многогодишната финансова рамка. „Използването на европейските средства трябва да излезе от графата „усвояване“ и да бъде инструмент за развитие и обвързаност в общия икономически модел за Европа – така, както разбираше това Делор“, заяви вицепрезидентът. Илияна Йотова е категорична, че един от основните приоритети на европейските политики трябва да бъдат младите хора. Вицепрезидентът се обяви за значително разширяване на обхвата на „Еразъм+“ и на ресурсите за борба с младежката безработица. Необходимо е насърчаване на програми като „Творческа Европа“ и „Европа за гражданите“ с цел да се продължат действията, насочени към лица от всички възрасти и особено към младите хора, каза Илияна Йотова. Вицепрезидентът посочи необходимостта от институционална реформа – от законодателните предложения през отношенията вътре в Съвета и отношенията с националните парламенти до комуникацията и посланията, които трябва да стигнат до всеки европейски гражданин. Илияна Йотова е убедена, че Европа трябва да върне лидерските си позиции на международната сцена, активно да участва в регулирането на конфликтите, а не да бъде наблюдател. „Така по-лесно би могла да управлява миграционната криза, превърнала се етикет на този мандат“, отбеляза вицепрезидентът. По думите й, сигурността е главно предизвикателство предвид данните за 30 хил. потенциални терористи в Европа, както посочи тези дни в София директорът на Европол. „80% от европейците искат ЕС да бъде гарант за тяхната сигурност и безопасност“, заяви Илияна Йотова. По темата за Българското председателство на Съвета на ЕС вицепрезидентът посочи, че са необходими конкретни резултати по приоритета „Западни Балкани“. „След 30 юни трябва да говорим за процеса от София“, отбеляза Илияна Йотова. Като изключително трудна и деликатна определи вицепрезидентът ролята на България да бъде посредник между ЕС и Турция.", "date": "2018.03.21", "title": "Йотова: ЕС се нуждае от радикални промени, за да върне доверието на гражданите"}
{"url": "https://www.24chasa.bg/novini/article/6773370", "text": "Кметът на село Буковец в община Брусарци Димитър Петров е отстранен от поста си заради влязла в сила присъда срещу него за трафик на хора, съобщиха от общината в Брусарци. През септември 2015 година Димитър Петров бил задържан от гранични полицаи на километър от българо-сръбската граница във видинско при опит да прехвърли 35 мигранти от арабски произход в Сърбия. Мигрантите били натоварени в два микробуса и три леки коли, като Петров шофирал един от микробусите. Срещу него и останалите четирима шофьори започнало разследване, но междувременно през октомври 2015 година Димитър Петров спечелил кметските избори в село Буковец и започнал да управлява. В началота на 2017 година Районният съд във Видин осъдил Димитър Петров на година лишаване от свобода и глоба от 1000 лева, но той обжалвал пред Окръжният съд. Присъдата била намалена на 8 месеца условно с тригодишен изпитателен срок, като основен аргумент за това бил факта, че по това време Петров бил безработен. От общината в Брусарци уточниха, че в село Буковец е назначен кметски наместник, тъй като селото е под 350 жители и според новия изборен кодекс там не се налага избор на кмет.", "date": "2018.03.21", "title": "Отстраниха кмет от поста му заради присъда за трафик на хора"}
{"url": "https://www.24chasa.bg/novini/article/6773404", "text": "На 23 март, в Скопие, председателят на БСП Корнелия Нинова ще проведе среща с министър-председателя на Македония и лидер на СДСМ Зоран Заев, съобщиха от пресцентъра на БСП. В делегацията на БСП участват заместник-председателите на левицата Деница Златева, Кирил Добрев, Владимир Москов; зам.-председателят на ПГ на БСП за БЪЛГАРИЯ Драгомир Стойнев и секретарят на парламентарната група Кристиан Вигенин. Програмата на посещението включва и срещи с представители на Българския културен център в Скопие, както и с Н.Пр. г-н Иван Петков, Извънреден и пълномощен посланик на Република България в Република Македония. П Р О Г Р А М А За работно посещение на делегация на НС на БСП в Република Македония и среща със Зоран Заев, министър-председател и лидер на СДСМ Гр. Скопие, 23 март 12:30ч.- 13:30ч. Среща с представители на Българския културен център Адрес: Културно-информационен център на Република България в Скопие, Р Македония, Скопие 1000, ул. \"Васил Гьоргов\" 5 14:00ч. – 15:00ч. Среща с Н.Пр. г-н Иван Петков, Извънреден и пълномощен посланик на Република България в Република Македония Адрес: Посолство на Република България, Златко Шнајдер, № 3, Скопjе 16:00ч. Среща с г-н Зоран Заев, министър-председател на Република Македония и председател на СДСМ Адрес: Централата на СДСМ, ул. \"Бихаќка\" бр. 8 1000 Скопје, Република Македонија", "date": "2018.03.21", "title": "Нинова се среща с премиера на Македония Заев на 23 март"}
{"url": "https://www.24chasa.bg/novini/article/6773457", "text": "Посланиците в Москва на страните постоянни членове на Съвета за сигурност на ООН - САЩ, Великобритания, Франция и Китай - няма да отидат на брифинга в руското министерство на външните работи за отравянето на Сергей Скрипал, предаде ТАСС. Ръководителят на делегацията на Европейския съюз също няма да присъства на срещата (насрочена за 12 ч. по Гринуич (14 ч. българско време), на която ще бъде изложена гледната точка на Русия по случая Скрипал. Посолството на Великобритания ще бъде представлявано от служител \"на оперативно равнище\", а делегацията на ЕС - от втория по ранг Свен-Олоф Карлсон, съобщи Франс прес. Руското министерство на външните работи покани чуждестранните посланици на брифинга, в който ще участват експерти по оръжейния контрол. Целта е да се обсъдят британските твърдения, че Русия е отговорна за извършеното в Южна Англия отравяне - нещо, което тя отрича, предава БТА. Отказът на британския посланик да отиде на срещата показва, че страната \"не желае да чуе отговорите\" на Русия на нейните въпроси, каза говорителят на Кремъл Дмитрий Песков, цитиран от Франс прес.", "date": "2018.03.21", "title": "Без посланиците на САЩ, Франция, Китай и Великобритания на срещата за Скрипал в Москва"}
{"url": "https://www.24chasa.bg/novini/article/6773459", "text": "Интернет гигантът \"Гугъл\" взема мерки срещу проблема с разпространяването на фалшива информация, за който бе подложен на критика, също както \"Фейсбук\" и \"Туитър\", съобщава  През последните няколко месеца корпорацията обедини сили с мрежите, занимаващи се с проверка на фактите и достоверността на информацията. Google започна да показва по-подробна информация за издателя, започнаха да се появяват икoнки зa дoвepиeтo и дpyги. Ho \"Гугъл\" cчитa, чe тeзи ycилия мoгaт дa ce oкaжaт нeдocтaтъчни зa eфeктивнaтa бopбa c paзпpocтpaнeниeтo нa дeзинфopмaция. „B нaши дни cтaвa вce пo-тpyднo дa ce paзличи иcтинaтa oт лъжaтa, кoгaтo ca пyбликyвaни oнлaйн“ – зaяви \"Гугъл\" в cвoя oфициaлeн блoг. „Бизнec мoдeлът зa жypнaлиcтикaтa пpoдължaвa pязкo дa ce пpoмeня. Бъpзoтo paзвитиe нa тexнoлoгиитe пpoмeня вcички инcтитyции, включитeлнo нoвинapcкaтa индycтpия. – Google News Initiative, GNI. GNІ ce cъcpeдoтoчвa въpxy тpи ocнoвни зaдaчи: пoвишaвaнe и пoдoбpявaнe кaчecтвoтo нa жypнaлиcтикaтa, paзвитиe нa бизнec мoдeл зa ycтoйчив pъcт, paзшиpявaнe възмoжнocтитe нa нoвинapcкитe opгaнизaции чpeз тexнoлoгични инoвaции. \"Гугъл\" пpeдcтaви и cпeциaлнaтa инициaтивa Dіѕіnfо Lаb, цeлтa нa кoятo e бopбa c нeвяpнaтa инфopмaция и дeзинфopмaциятa пpи пyбликyвaнeтo нa вaжни нoвини или пpoвeждaнe нa избopи. A инициaтивaтa МеdіаWіѕе имa зa цeл пoвишaвaнe цифpoвaтa гpaмoтнocт нa млaдитe пoтpeбитeли. Зa peaлизaциятa нa вcички инициaтиви компанията възнaмepявa дa инвecтиpa $300 милиoнa пpeз cлeдвaщитe 3 гoдини.", "date": "2018.03.21", "title": "\"Гугъл\" инвестира $300 милиона за инициативи срещу дезинформацията"}
{"url": "https://www.24chasa.bg/novini/article/6773482", "text": " 15 мъже на възраст между 20 и 40 г. са задържани от служители от ОДМВР – Бургас при спецакция, проведена на територията на цялата област за противодействие на престъпления, свързани с държане, разпространение и приготвяне на наркотични вещества и техни аналози, както и за лихварска дейност. Образувани са шест бързи полицейски производства, четири досъдебни производства и две преписки, уточниха от полицията. Иззето е голямо количество от различни по вид наркотични вещества, сред които марихуана, метамфетамин и хитовата дрога „чай”, който съдържа опасни синтетични канабиноиди, чието действие наподобява активната съставка на канабиса – тетрахидроканабинол. Употребата на този тип дрога крие големи рискове за здравето, тъй като освен биологични, може да отключи и психически проблеми, предупреждават експерти. В бургаския квартала „Победа” е задържан криминално проявения Богдан Щерионов на 39 г., от чийто дом на улица „Кракра”, са намерени и иззети голямо количество  канабис и електронна везна. Установени са и двама дилъри, работещи за задържания. От жилище на ул. \"Зора\" в същия квартал, обитавано от брата на Богдан – криминално проявеният Мишо Щерионов  на 47 г., са намерени и иззети две чужди лични карти, тетрадка с имена на лица кредитополучатели, талон за МПС, нотариални актове и договор за предоставяне за ползване на недвижим имот, дадени като залог срещу получени парични средства. Разпитани в качеството на свидетели са десетки кредитополучатели. По случая е образувано досъдебно производство за лихварство и извършване без разрешение на банкови и други финанасови сделки. Работата по цялостно документиране на престъпната дейност на 15-те мъже, задържани за срок от 24 часа при специализираната полицейска операция, продължава от служители на ОДМВР Бургас.", "date": "2018.03.21", "title": "Нова акция срещу опасна дрога в Бургас, 15 арестувани, има и за лихварство"}
{"url": "https://www.24chasa.bg/novini/article/6773539", "text": "За шеста поредна година МУ-Варна ще посрещне кандидат-студенти, ученици и родители от цялата страна на 23 и 24 март по време на Дни на отворени врати 2018. Традиционно четирите факултета по Медицина, Дентална медицина, Фармация и Обществено здравеопазване, както и Медицинският колеж, отварят вратите си, за да могат посетителите да получат подробни информация за университета и предстоящата кандидатстудентска кампания. Посетителите ще наблюдават електронно обучение във виртуална класна стая и ще се срещнат със студенти от различни специалности, за да научат за академичния живот. Ще бъдат проведени също 3D демонстрации на живо, микроскопски наблюдения и лабораторни експерименти. Кандидат-студентите ще могат да разгледат и най-богатата в страната музейна сбирка по анатомия и да видят симулационен софтуер за физиологични експерименти и изследвания. Предварителните изпити стартират през месец април, а редовната сесия през юни. За втора поредна година проверката на знания по химия и биология е комбинация между тестови формат и решение на логически задачи. Без конкурсни изпити за прием след средно образование са специалностите “Здравен мениджмънт“„Логопедия“, „Медицински оптик“, „Рехабилитация, морелечение, уелнес и спа“, „Опазване и контрол на общественото здраве“, „Обществено здравеопазване“, „Фармацевтичен мениджмънт“ и „Оптометрист“, където класирането е с оценки от държавните зрелостни изпити. За първи път тази година МУ-Варна предлага възможност на кандидат-студентите да отбележат присъствието си на Дните на отворени врати онлайн чрез сайта на университета, което им осигурява и участие в томбола с награди. По електронен път те могат да бъдат подадени и документи за кандидатстване, както и да се заплатят необходимите такси. Пълна информация за кандидатстудентската кампания може да намерите в сайта на университета: ", "date": "2018.03.21", "title": "За шести път МУ-Варна ще посрещне кандидат-студенти от цялата страна в дните на отворени врати"}
{"url": "https://www.24chasa.bg/novini/article/6773564", "text": "През 2017 година приходите от организиран ловен туризъм в България възлизат на над 6,5 милиона лева, което е с над 1,5 млн. лева повече спрямо преходната година. Това каза при откриването на 24-то издание на специализираната международна изложба \"Природа, Лов, Риболов 2018\", зам.- министърът на земеделието, храните и горите Атанас Добрев в панаира в Пловдив, съобщава БТА. По думите му България възвръща авторитета си на предпочитана ловна дестинация в Европа и света, благодарение на добрата отгледна дейност и грижите за дивеча полагани от държавните предприятия и техните ловни стопанства. През 2017 година у нас са ловували близо 5500 ловци, от които 1500 чуждестранни гости с интерес към трофейния отстрел. Много успешна е била изминалата година при отстрела на трофеен благороден елен - завоювани 53 златни медала, при 36 за 2016 г . При елена лопатар златните отличия са 19, при муфлона са спечелени общо 17 медала, от които два златни. Ловът на дивата свиня остава да е най-предпочитан по линия на организирания ловен туризъм, каза още Добрев и посочи, че общо в този раздел са завоювани 262 медала, от които 88 са златните. Той каза още, че през 2017-та България е успешно позиционирана на престижни международни ловни форуми. На \"Природа Лов и Риболов\" се представят над 60 фирми, които демонстрират новостите в бранша, както и възможностите за съчетаване на бизнеса и екологията. Заедно с \"Природа Лов и Риболов\" в Пловдивския панаир се провеждат още специализираната изложба \"Цветна Пролет\" и изложбата на общините, а от 23 март и 24 март започват Италианският фестивал на красотата и прическата и Международните киноложки изложби.", "date": "2018.03.21", "title": "Над 6,5 милиона лева са приходите от ловен туризъм в България през 2017 г."}
{"url": "https://www.24chasa.bg/novini/article/6773609", "text": "До 6-7 години ще сме готови с пълната рехабилитация на републиканската пътна мрежа, съобщи в предаването „Тази сутрин“ на Би Ти Ви министърът на регионалното развитие и благоустройството Николай Нанков. Той обясни, че заради системното недофинансиране на сектора 8000 км от общо 20 000 км републиканска пътна мрежа са в лошо или много лошо състояние. Сега годишно се рехабилитират 400-450 км годишно. С въвеждането на тол системата и очакваните от нея приходи около 1 милиард лева годишно, ще има финансиране за 3-4 пъти повече републикански пътища. Така че за 6-7 години ще сме готови с пълната рехабилитация на републиканската пътна мрежа, обясни министърът. В момента за ремонти на републикански пътища се разходват по 40-50 млн.лв. годишно, още толкова – за поддръжка на общинските пътища. Или общо близо 100 млн.лв. на година. „Но това са палеативни и краткосрочни ремонти“, обясни министърът. „Затова политиката на правителството е насочена към пълната рехабилитация на републиканската пътна мрежа, за да не си говорим всяка година за дупки и за преасфалтиране“, добави той. „Факт е, че държавата не е имала достатъчно финансов ресурс досега, затова и търсим вариант за кардиналното решаване на въпроса“, допълни още министърът. От една страна това ще бъде постигнато чрез приходите от тол системата, която се очаква да генерира приходи още през 2019 г. На второ място е финансиране с бюджетни средства. И на трето място – Европейската комисия създава специален инструмент, насочен към пътната безопасност за периода 2020 – 2030 г. „Част от пътната безопасност е именно експлоатационното състояние на настилката, маркировките, мантинелите, знаците и други елементи“, каза министър Нанков. По разчети на АПИ, за да бъдат републиканските пътища безопасни, са нужни около 3 млрд. лв. „Тези данни са подадени на МВР, което ще ги обобщи и предостави на Европейската комисия“, обясни Нанков. През май месец ще има дискусия по темата пътна безопасност, за което ЕК подготвя Стратегическа рамка за пътна безопасност за 2020-2030 г. През тази година ще започне реалното строителство на 25 км от автомагистрала „Хемус“. Следващия вторник започва изграждането на 9,3 км от Ябланица до п.в. „Боаза“ и се очаква да бъдат изпълнени предсрочно за година и половина. До два месеца ще стартира строителството на още 16 км от автомагистралата между п.в. „Белокопитово“ и п.в. „Буховци“. С новия вариант на проекта на още 52 км от „Хемус“ до разклона Плевен-Ловеч, ще бъдат спестени 350 млн. лв. на държавния бюджет, тъй като се изключват първоначално заложените три тунела и 17 други инженерни съоръжения. Предвидената скорост на движение по автомагистралата в този участък е 130 км/ч. За тези 52 км още тази година ще пристъпим към избор на изпълнител и ако няма обжалвания на тръжната процедури и ако времето позволи, още есента-зимата ще започнем строителството, обясни министърът. Още 85 км ще се проектират тази година, а реализацията им ще стартира във втората половина на 2019 г. Днес изтича срокът в Агенцията за обществени поръчки по одобряване на проектната документация и както поехме ангажимент, стартираме с тръжната процедура за участъка от Мездра до Ботевград на пътя от Видин, каза Николай Нанков. Тези 34 км ще бъдат рехабилитирани и разширени с още две ленти. През 2018-та година предсрочно ще завърши разширяването на пътя между градовете Пловдив и Асеновград. Трасето ще бъде с магистрални габарити. Дейностите по него са финансирани по Оперативна програма „Региони в растеж“. По програмата ще бъдат рехабилитирани общо 27 пътни отсечки в страната. Част от тях са пътят от Враца до пещерата Леденика, между Кубрат и Тутракан, Разград и Търговище и други. Тази година ще продължи ремонтът на тунелите и мостовите съоръжения по автомагистралите, коментира още министърът.", "date": "2018.03.21", "title": "Нанков: При работеща тол система до 6-7 г. ще сме готови с пълната рехабилитация на пътната мрежа"}
{"url": "https://www.24chasa.bg/novini/article/6773679", "text": "През 2030 година се очаква 85 процента от работните места да са такива, които не съществуват в момента. Това каза Светлин Наков, съосновател и главен изпълнителен директор на Софтуерен университет (СофтУни) при откриването на международен форум за бъдещето на труда днес, организиран от социалното министерство с подкрепата на ЕК, предаде БТА.  Той прогнозира, че нискоквалифицираните работни места ще изчезват напълно. Не са ни необходими работници с елементарни умения, те ще бъдат заместени от роботи, допълни Наков. Той прогнозира още, че след 20-30 години няма да има професия като шофьор на такси, защото автомобилите ще се движат без шофьори.Ще съществуват и ресторанти без готвачи и сервитьори. По думите на Наков хората трябва да придобиват повече умения, по-добро и съвсем различно от съществуващото в момента образование, което само възпроизвежда. Ще се появят професии като треньор на роботи, хора, които обучават роботи да станат специалисти по сигурността и други, каза Наков. Той заяви, че трудът и неговите класически форми изчезват. Според експерта вероятно няма да има нужда и от министерство на труда , защото работа ще има само за висококвалифицираните работници, а хората без работа ще бъдат обслужвани от социалните системи. Вероятно ще има министерство на талантите и министерство на развитие на уменията, така си представям бъдещето, каза Наков. Според него цифровите умения са като езиковите, като грамотността , те не подлежат на обсъждане, те трябва да са налице.", "date": "2018.03.21", "title": "Очаква се 85% от работните места през 2030 г. да не съществуват към момента"}
{"url": "https://www.24chasa.bg/novini/article/6773675", "text": "Завеждащият връзките с обществеността във Ватикана, монсиньор Дарио Вигано, който се забърка в скандал заради писмо, подаде оставка, предаде Ройтерс, като се позова на съобщение на Ватикана, пише БТА. В краткото изявление се посочва, че папа Франциск е приел оставката на Вигано. Източник от Светия престол обаче заяви, че на италианския прелат е било казано да си я подаде, което означава, че той е бил уволнен, отбелязва Ройтерс. 55-годишният Вигано, официално префект на Секретариата за връзките с обществеността, бе подложен на остри критики за това, че е заличил част от снимка на писмо от бившия папа Бенедикт и седмица преди в събота да публикува целия текст на документа, го е цитирал избирателно. Този епизод хвърля сянка върху Ватикана и представлява пиар фиаско, в частност защото по-рано тази година папата написа документ за опасността от \"фалшивите новини\", отбелязва Ройтерс. Писмото трябвало да остане поверително, но на 12 март Вигано чел избрани от него пасажи по време на презентацията на издадена от Ватикана поредица от 11 книги за теологията на папа Франциск.", "date": "2018.03.21", "title": "Пиарът на Ватикана подаде оставка по искане на папата след скандал с писмо"}
{"url": "https://www.24chasa.bg/novini/article/6773698", "text": "Директорът на отдела на МВнР на Русия по въпросите, свързани с неразпространяването и контрола над въоръжението, Владимир Ермаков заяви, че британските власти ли не могат да осигурят сигурността на собствените си граждани, или сами пряко или косвено са режисирали нападението над бившия служител на ГРУ Сергей Скрипал в Южна Англия, предава Интерфакс. „Логиката подсказва единствено два възможни варианта: или британските власти не са способни да осигурят защита от терористичен акт на своя територия, или те сами, пряко или косвено, уточнявам не обвинявам никого, са режисирали нападението над Скрипал“, заяви Ермаков по време на среща с чуждестранни посланици в МВнР на Русия, предаде \"Фокус\". „Трети вариант просто не е възможен“, допълни той.", "date": "2018.03.21", "title": "Русия: Великобритания или стои зад отравянето на Скрипал, или не може да спира терористични нападения"}
{"url": "https://www.24chasa.bg/novini/article/6773704", "text": "Германският канцлер Ангела Меркел разкритикува турската военна офанзива срещу кюрдските въоръжени отряди в сирийския регион Африн, предава AFP, цитирана от \"Фокус\".  „Въпреки всичките легитимни интереси, които Турция има за сигурността си, това, което се случва в Африн не е приемливо. Там хиляди цивилни биват преследвани, умират или са насила заставяни да бягат“, заяви Меркел пред Бундестага. „Ние осъждаме това по най-силен начин“, допълни тя.", "date": "2018.03.21", "title": "Меркел разкритикува Турция заради офанзивата в Африн"}
{"url": "https://www.24chasa.bg/novini/article/6773951", "text": "До седем дни председателят на новата Комисия за противодействие на корупцията и за отнемане на незаконно придобитото имущество /КПКОНПИ/ Пламен Георгиев трябва да внесе в Народното събрание предложение за зам.-председател и трима членове. Това реши парламентът с приемането на процедурните правила за попълване състава на новия антикорупционен орган, предаде БТА. Изслушването на допуснатите кандидати ще се проведе на заседание на парламентарната Комисия за борба с корупцията, конфликт на интереси и парламентарна етика. Съставът на комисията ще бъде избран на заседание на Народното събрание, което ще се излъчва в реално време чрез интернет страницата на парламента.", "date": "2018.03.21", "title": "До 7 дни Пламен Георгиев трябва да предложи свой заместник и членове на антикорупционния орган"}
{"url": "https://www.24chasa.bg/novini/article/6773960", "text": "„Ключът към професионалния успех в 21-и век са уменията и ученето през целия живот. Днес е важно не дали имаш дадена информация, а как извличаш нужното от огромния обем заобикаляща те информация. Затова са нужни умения като критично и аналитично мислене, синтезиране и отсяване на на информацията, адаптивност и нагласа за учене през целия живот.“ Това заяви българският евродепутат Ева Майдел (ГЕРБ/ЕНП) на 21 март 2018 г. в София по време на презентациятя й в рамките на международната конференция за бъдещето на труда, организирана от Министерство на труда и социалната политика в рамккте на Българското председателство на Съвета на ЕС. Това съобщиха от ГЕРБ. „Адаптирането към работата в 21-и век е много по-предизвикателно за тези, които са започнали да работят през 20-и век. Затова в бюджета на ЕС за периода 2014-2020 има над 45 миларда евро за увеличаване на уменията и квалификацията чрез програми на Европейския социален фонд, Европейския фонд за регионално развитие и Еразъм+“, допълни Ева Майдел, която акцентира върху демографските предизвикателства на трудовия пазар в бъдеще. В двудневната конференция участваха кметът на София Йорданка Фандъкова, високопоставени представители на Световната банка, Европейската комисия, Международната организация на труда, европейски и национални агенции, граждански и бизнес организации от Европа.", "date": "2018.03.21", "title": "Ева Майдел: Ключът към професионалния успех в 21-и век са уменията и ученето през целия живот"}
{"url": "https://www.24chasa.bg/novini/article/6773982", "text": "Британският премиер Тереза Мей изрази днес подкрепа за разследване на дейността на \"Кембридж аналитика\" - консултантската компания, оказала се в епицентъра на скандала за злоупотреба с данни от Фейсбук, предаде Ройтерс. \"Това, на което станахме свидетели в случая с \"Кембридж Аналитика\", твърденията безспорно са доста обезпокоителни, напълно правилно е те да бъдат разследвани по надлежния ред\", каза Мей в парламента. Тя заяви, че не знае да има съществуващи договори между правителството и \"Кембридж Аналитика\" или която и да е било нейна компания майка.", "date": "2018.03.21", "title": "Тереза Мей подкрепя разследването на дейността на \"Кембридж Аналитика\""}
{"url": "https://www.24chasa.bg/novini/article/6773963", "text": "Направен е дренаж на терена на затворения заради свлачище път на входа на Трън, съобщи пресцентърът на областната администрация в Перник. Вече е започнало насипването на едър камък и скална маса. Тази сутрин е било спряно просмукването на вода под пътното платно. \"Надяваме се да можем да укрепим терена бързо и да възстановим движението. Изсичаме растителността по склона над платното и обезпечаваме сигурността на водачите. Предстои бързо ново залесяване, така че укрепването на терена да е трайно\", е заявила областният управител Ирена Соколова, цитирана в съобщението. По думите й при добри метеорологични условия още утре ще започне полагането на асфалт в проблемния участък.", "date": "2018.03.21", "title": "Укрепва се затвореният заради свлачище път на входа на Трън"}
{"url": "https://www.24chasa.bg/novini/article/6773995", "text": "До 15 май Министерството на здравеопазването /МЗ/ трябва да подаде проектното си предложение за модернизация на спешната помощ. Това съобщиха от пресслужбата на МЗ. Проектът се финансира по ОП \"Региони в растеж\" 2014-2020. В изпълнение на своите ангажименти в подготовката на проекта, на 19 март от МЗ е обявена обществена поръчка за доставка на 400 линейки с необходимото оборудване. Предвидени са 185 линейки за превоз, първоначално лечение и мониторинг на пациенти, 42 линейки с повишена проходимост, 78 линейки от тип 4x4 и 95 линейки за интензивни медицински грижи. Обществената поръчка е на стойност 58 405 980 лв. (с ДДС). До края на тази година се очаква да бъдат доставени първите линейки. Планираните дейности по проекта обхващат спешните отделения в 34 държавни болници, 27 центъра за спешна медицинска помощ и разкритите към тях 176 филиала и изнесени екипи за спешна медицинска помощ. В тях ще бъдат извършени строително-монтажни и строително-ремонтни дейности, доставка и монтаж на обзавеждане, както и осигуряване на медицинско оборудване и апаратура.", "date": "2018.03.21", "title": "До 15 май здравното министерство трябва да даде предложението си за модернизация на спешна помощ"}
{"url": "https://www.24chasa.bg/novini/article/6773990", "text": "Емил Радев, ЕНП/ГЕРБ, заедно с други български и чужди евродепутати, подкрепи днес на заседание на Комисията по петиции на Европейския парламент, петиция, внесена от Асоциацията на българските училища в чужбина (АБУЧ). Това съобщиха от ГЕРБ. В петицията се отбелязва, че въпреки разделението на компетенциите между Европейския съюз и държавите членки в сферата на образованието, Съюзът може да насърчава и подпомага действията на националните образователни системи. В този смисъл петицията не иска хармонизация или обща европейска политика, която да е в противоречие с Договорите на ЕС. Основната цел на петицията е да поиска от Европейския съюз да гарантира, че училищата във всички държави членки предлагат изпити в края на средното образование на всички официални езици на ЕС. Българският евродепутат Емил Радев, призова петицията да остане отворена, както и исканията в нея да бъдат взети предвид при бъдещите инициативи на Европейската комисия в тази област. „Мисля, че ако тази възможност бъде предвидена и за другите конституционно признати от държавите членки езици, ще допринесем за популяризирането на официалните европейски езици и ще спомогнем да не се възпрепятства движението на европейските граждани в рамките на вътрешния пазар“, заяви Емил Радев. Според вносителите на петицията това предложение ще гарантира равенство между всички официални езици и по-голяма мобилност на семействата с деца в системата на средното образование. Участие в дебата взеха и други български евродепутати, както и техни чуждестранни колеги от Чехия, Словения и др. държави членки, като всички се изказаха в подкрепа на петицията. Очаква се комисията по петиции заедно с комисията по култура да внесат искане за дебат по темата с Европейската комисия и Съвета на някое от следващите пленарни заседания на Европейския парламент.", "date": "2018.03.21", "title": "Евродепутати обсъдиха възможностите за защита на \"малките\" езици в ЕС"}
{"url": "https://www.24chasa.bg/novini/article/6773993", "text": "Повече от 6,5 млн. са посрещнатите чуждестранни туристи на Летище София за миналата година и това е годишен рекорд, а над 5 млн. туристи са посрещнати на летищата във Варна и Бургас. Очакванията са тази година цифрите да бъдат още по-добри и към момента се регистрират ранни записвания за морските ни летища с ръстове от 5 до 15 процента за различните дестинации. Това каза министърът на туризма Николина Ангелкова на 16-та годишна среща на авиационната индустрия, на която присъстваха зам.-председателят на Европейския икономически и социален съвет Яцек Кравчик, изпълнителните директори на българските авиокомпании и Летище София, представители на парламента, президентството, държавни институции, командването на ВВС, на синдикални централи, ветерани от авиацията,бивши министри и заместник-министри, журналисти и други гости, предава БТА.  Статистиката за миналата година, която отчита почти 9 млн. чуждестранни туристи, и това, което очакваме за тази година, несъмнено се дължат на общите усилия, които всички ние полагаме - и в транспорта, и в туризма и най-вече в българската авиация, посочи Ангелкова. По думите й благодарение на авиацията в страната ни са пристигнали милиони туристи и това е едно от най-сигурните транспортни средства, което се използва от милиарди хора по света. \"Като министър на туризма ще продължа да работя за популяризиране на страната и да насочваме все повече отделните авиопревозвачи към страната и да разширяваме дестанциите, там където липсват. Само така ще постигнем основаната си цел - България да бъде дестинация на четири сезона, предпочитана и привлекателна целогодишна туристическа дестинация\", каза още министър Ангелкова. Ще продължавам да популяризирам и българското историческо наследство и българската култура във всеки един момент, защото за всеки един от нас е важно да познава своето минало, за да може да гради бъдеще. Не случайно в Министерството на туризма разработихме и културно-исторически дестинации, фокусираме се върху това да направим България целогодишна туристическа дестинация именно с тази цел, заяви министърът на туризма. Несъмнено Домът на авиацията, където се провежда и днешната среща, е част от това историческо наследство, което страната ни има, посочи още Ангелкова.", "date": "2018.03.21", "title": "Ангелкова: Успехите на туризма са благодарение и на българската авиация"}
{"url": "https://www.24chasa.bg/novini/article/6774012", "text": "Американският посланик в Прищина Грег Делауи осъди пускането днес на сълзотворен газ в парламентарната зала, което попречи да започне гласуването за ратификация на споразумение за границата с Черна гора, съобщи Танюг. Посланикът заяви, че насилието като политически инструмент няма място в Косово. Той поиска депутатите отново да се съберат и да гласуват за демаркацията, предава БТА. По време на паузата след прекратяването на заседанието заради сълзотворния газ, пуснат от депутати от движението Самоопределение, Делауи и шефката на представителството на ЕС в Прищина Наталия Апостолова отново се срещнаха с председателя на парламента Кадри Весели. При преминаването във фоайето Апостолова спря за момент и разговаря с лидера на Самоопределение Албин Курти, но не е известно за какво. Рано тази сутрин Весели се срещна с посланиците на пет западни страни и Апостолова и ги увери, че \"драмата\" със споразумението за демаркацията днес ще приключи. Ратификацията на това споразумение е едно от условията за либерализация на визовия режим за косовски граждани в Европейския съюз. Това бе четвъртият опит за гласуване по споразумението с Черна гора, което е подписано още през 2015 г. и вече е ратифицирано от Черна гора. Досега косовският парламент не успя да събере необходимото мнозинство от две трети, или 80 от общо 120 гласа. По време на дебата Албин Курти предложи да се заяви на Черна гора, че \"Косово не приема споразумението\" и поиска организирането на международна конференция за нова демаркация на границата, съобщи АФП.", "date": "2018.03.21", "title": "Американският посланик в Прищина осъди\nпускането на сърлзотворен газ в парламента"}
{"url": "https://www.24chasa.bg/novini/article/6774009", "text": "Миналата седмица министър-председателят Тереза Мей заяви със сериозен тон пред препълнената Камара на общините, че ще изгони 23 руски дипломати заради нападението с нервнопаралитично вещество срещу бивш шпионин, а по същото време британски инвеститори отпуснаха заем за милиони долари на руския държавен газов гигант Газпром, пише Даника Кирка от Асошиейтед прес, цитирана от БТА. Въпросът с облигациите на компанията е само един пример за това как Русия е вплетена в британската икономика. Богатство, натрупано от продажба на държавни активи след разпадането на Съветския съюз, както и огромните енергийни и минерални ресурси на Русия, се излива през британски банки и инвестиционни фондове, подкрепя пазара на имоти и повишава продажбите на търговци на луксозни стоки. Това затруднява Великобритания да наложи съдържателни санкции на Русия от страх да не би да навреди на британските бизнес интереси и на невинни руснаци. Критиците призовават Великобритания да замрази авоарите на президента Владимир Путин и неговите приятели, но засега правителството ограничава отговора си до изгонване на дипломати, прекратяване на срещите на високо равнище и заплаха да предприеме сурови мерки срещу мръсните пари. Отговорът отразява едно противоречие, стоящо в сърцевината на британската политика, каза асоциираният сътрудник на програмата за Русия и Евразия на изследователския институт \"Чатъм хаус\" Найджъл Гулд-Дейвис. \"Русия е ловка и нарастваща заплаха за Великобритания, но руският елит използва Великобритания както никоя друга страна, за да легитимира и защитава своето богатство\", заяви той. \"Цяла индустрия от британски финансови, правни и свързани услуги се облагодетелства от това. Те са богати, имат добри връзки и извличат огромна полза от руските клиенти. Те не искат (този сектор) да пострада.\" В основата на призивите за по-твърди действия стои усещането, че поне част от руските пари са мръсни - мнение, подхранвано от новия сериал на Би Би Си \"Макмафия\", който представя измислен сюжет за връзки между руски гангстери и правителството. Великобритания казва, че ще предприеме сурови мерки срещу \"сериозните престъпници и корумпираните елити\", което навежда на мисълта, че тя може да използва нов инструмент, наречен \"разпоредби за богатство с неизяснен произход\", за да конфискува авоари на богати руснаци, чиито активи превишават законните им източници на доходи. Правителството обаче също така подчерта изрично положителния принос на руснаците за британското общество. \"Има много руснаци, които идват в тази страна, устройват се тук и значително допринасят за нашата култура и общество, а се чувстват заплашени\", каза пред Би Би Си външният министър Борис Джонсън. \"Много е важно да не допускаме да се породи зараза на съмнение към всички руснаци в Лондон и всъщност към всички богати руснаци в Лондон.\" Великобритания отдавна е привлекателна за руската диаспора: място за купуване на имоти, за образоване на деца в престижни училища и, което е особено важно, за водене на правни битки в съдилища, които се славят с честност. Освен това Лондон е само на четири часа път със самолет от Москва, в него има установена руска общност и много културни връзки. В резултат на това около 59 000 души, родени в Русия, сега живеят във Великобритания. \"Руснаците са големи англофили\", каза Филип Уорман, управляващ директор на консултантската фирма за политически риск, разследвания и спорове Джи Пи Дабълю. \"Руснаците обичат британската култура. Те харесват нашето усещане за справедливост и честна игра.\" Компаниите се втурват да обслужват този пазар - правни фирми предлагат ВИП услуги на принципа \"обслужване на едно гише\", които покриват всичко от имуществено планиране и сделки с недвижими имоти до развод. Лондонското Сити - финансовият център на Великобритания - спечели милиони от финансиране на Съветския съюз след Втората световна война. В по-ново време Ситито помага на руски компании да продават дялове и да се разрастват в чужбина. Държавни руски компании, сред които Газпром, петролният производител Роснефт и финансовата фирма Сбербанк, търгуват на Лондонската фондова борса. Базираният в Лондон петролен гигант Би Пи притежава 20 процента от Роснефт. Руски пари проникват дори в най-английската институция - Висшата лига по футбол. Роман Абрамович, чието състояние се оценява на 13,5 милиарда долара и който някога беше губернатор на руския Чукотски автономен окръг, е собственик на лондонския футболен клуб \"Челси\". Металургичният, минен и медиен предприемач Алишер Усманов, чието благосъстояние възлиза на 15,3 милиарда долара, притежава 30 процента от градския съперник \"Арсенал\". При това не става дума само за големи компании. Множество малки предприятия печелят пари, като снабдяват руснаци тук. Важната роля, която играят руснаците в местната икономика, е очевидна, макар и подценявана, в лондонския квартал \"Кенсингтън\", където фотографи и телевизионни екипи седят пред руското посолство и чакат по-нататъшното развитие на случая с отравянето на Сергей Скрипал и дъщеря му Юлия. От другата страна на улицата срещу посолството има магазин, предлагащ руски удължения за коса. Зад ъгъла \"Кавиар артизан\" продава само най-доброто, а надолу по улицата местен фризьор рекламира на кирилица. На фона на нарастващото дипломатическо напрежение някои руснаци се чувстват хванати в капан между стереотипите и политическото възмущение. Някогашният телекомуникационен предприемач и критик на Кремъл Евгений Чичваркин, който живее в Лондон от десетилетие, казва, че се чувства малко по-недобре приет. Въпреки че той има магазин за специални вина в шикозния квартал \"Мейфеър\", планира нов проект, който ще създаде 200 работни места, и допринася за изкуството и обществото, съседите му наскоро отхвърлиха негово предложение за поставяне на батут в местния парк. \"Съседите отказаха да подпишат документа\", заяви тъжно той пред Асошиейтед прес, описвайки сценарий, при който всичко руско е все по-подозрително. Той добави, макар и полу на шега, че ако родителите разберат, че е имал принос за изграждането на пясъчника на детската площадка, \"ще тръгнат да го проверяват с Гайгеров брояч\".", "date": "2018.03.21", "title": "Великобритания била залята от руски пари, \nкоето затруднява предприемането на сурови мерки"}
{"url": "https://www.24chasa.bg/novini/article/6774018", "text": "Повреда в системата Polnet за паспортната проверка на пътниците на истанбулското летище \"Ататюрк\" доведе до хаос пред гишетата, съобщи БТА. Извиха се дълги опашки. Проверката и обработката на документите се извършва ръчно. Прехвърлени са допълнително служители, за да се обработват по-бързо документите. Въпреки това има риск пътници да изпуснат някои полети. Работи се по отстраняване на повредата в системата.", "date": "2018.03.21", "title": "Повреда причини хаос на летище \"Ататюрк\"в Истанбул"}
{"url": "https://www.24chasa.bg/novini/article/6774019", "text": "Ямболските полицаи задържаха 28-годишен мъж, който държи и разпространява наркотични вещества, съобщи говорителят на МВР в Ямбол Татяна Павлова. В жилището на задържания в Ямбол са открити 50 грама наркотично вещество, което не е установявано до този момент на територията на областния град. Полицаите издирват данни и за хората, които са си купували от наркотика. По случая е образувано досъдебно производство.", "date": "2018.03.21", "title": "Задържаха 28-годишен, разпространявал наркотици в Ямбол"}
{"url": "https://www.24chasa.bg/novini/article/6774035", "text": "Инспектори от Организацията за забрана на химическите оръжия (ОЗХО) започнаха работа на мястото на нападението с нервнопаралитично вещество срещу бившия руски шпионин Сергей Скрипал в британския град Солсбъри, предаде Ройтерс. Инспекторите пристигнаха в бирария \"Мил\" в Солсбъри, където Скрипал и дъщеря му Юлия влезли за питие на 4 март, предаде БТА. След това те бяха открити в безсъзнание на пейка до търговския център Молтингс и остават в болница в критично състояние.", "date": "2018.03.21", "title": "Инспектори по химически оръжия работят \nна мястото на нападението срещу Скрипал (Снимки)"}
{"url": "https://www.24chasa.bg/novini/article/6774310", "text": "С писмо на Главна дирекция „Пожарна безопасност и защита на населението“ областните управители бяха запознати с информация от Изпълнителна агенция „Проучване и поддържане на река Дунав“, че се очаква речният отток на Дунав да достигне 11000 м3/s в следващите дни. Това налага обявяване на първа степен на готовност при високи води на реката. Днес областният управител и председател на областния щаб за изпълнение на плана за защита при бедствия Малина Николова проведе оперативно заседание. Обсъдени бяха и приети конкретни превантивни мерки за намаляване риска от наводнение на територията на областта, включващи организирано денонощно наблюдение на нивата на всички реки и хидротехнически съоръжения, както и на нивото на Дунав в общините Козлодуй и Оряхово. Определени са критичните участъци за повишено внимание - поречието на река Скът при с. Нивянин, община Борован, при Бяла Слатина и Мизия, поречието на река Огоста при с. Хайредин, язовир „Рогозен”-1, община Хайредин, река Дунав при пристанището на Оряхово и топлоцентралата при Козлодуй. Направени са работни списъци на домакинствата в заливните зони за готовност при евакуация, описани са републиканските и общински пътни участъци, които може да бъдат залети и маршрутите, по които се пренасочва движението. В центъра за спешна медицинска помощ във Враца е разработен план за действие при кризисни ситуации, като са определени алтернативни обходни маршрути за достъп на санитарните автомобили и екипите на „Спешна помощ“ до населението. С повишено внимание са двата мобилни екипа в Бяла Слатина, които обслужват община Хайредин. Раздадени са резервни спешни пакети във всички филиали на центъра. Създадена е организация за резервни спешни екипи за осъществяване на евентуални спасителни мероприятия. Областният щаб за изпълнение на плана за защита при бедствия поддържа постоянна връзка с кметовете на общини от Врачанска област за бързо запознаване с оперативната обстановка и е в повишена готовност за реакция при възникване на извънредни ситуации. Превантивните мерки са свързани с дейността на областния щаб и се предприемат за ограничаване на рисковете, без да са налице предпоставки за възникване на ситуации, застрашаващи населението и инфраструктурата към настоящия момент.", "date": "2018.03.21", "title": "Във Враца обявиха готовност за бедствия при високите нива на реките"}
{"url": "https://www.24chasa.bg/novini/article/6774317", "text": "МОСВ дари бездимна екопечка и връчи грамота на жителя на силистренското село Зарица Сафет Халид в знак на благодарност за оказаната грижа за бедстващи щъркели. От името на министъра на околната среда и водите Нено Димов наградата беше връчена от зам.-министър Красимир Живков, който посети района, за да се запознае на място със ситуацията с  . „Благодаря на цяла България, на всички хора, които ме подкрепиха. Да сте живи и здрави и тези щъркели да донесат благословение на всички хора“, каза г-н Халид. Това съобщиха от Министерството на околната среда и водите. „Много е важна първата реакция на хората в подобни ситуации“, заяви зам.-министър Живков. Той предупреди, че когато се намери бедстваща птица първо трябва да се сигнализира кметът на населеното място, най-близката РИОСВ, горското стопанство или спасителните центрове. „Не случайно днес сме тук с ръководството на РИОСВ-Русе и Спасителния център „Зелени Балкани“ , защото това са институциите, които могат да дадат най-добрите указания как да реагират хората. Това са птици от защитен вид, трябва да се реагира веднага, да им се окаже помощ и след това да се пуснат отново на свобода“, посочи зам.-министърът. Той благодари на жителите на селото, защото заради тяхната незабавна реакция тези птици от защитен вид са останали живи. Зам.-министър Живков подчерта, че след подобряване на времето е необходимо възможно най-бързо щъркелите да бъдат пуснати в своята естествена среда, по местообитанията, по поляните – там, където има храна. Също така той обясни, че хората не трябва ловят щъркелите, а да им помагат само в крайни ситуации, когато са в безпомощно състояние. Директорът на РИОСВ инж. Любомир Атанасов също заяви, че в подобни случаи трябва да се уведомяват на първо място кметовете на населените места, които имат връзка с всички институции, НПО, с областната администрация и със съответните екоинспекции. „Имаме веднага възможности за реакция“, увери той. МОСВ предупреждава населението, че не е необходимо прибиране на птиците, освен ако те не са в безпомощно състояние. Също така, след оказването на първа помощ и затопляне на птиците, те трябва да се освободят в природата, на мястото на намиране или близко до него. Опасно е задържането на птиците в домашни условия, защото привикват към човека, а те са диви животни. Добре е да не се настаняват в домовете, тъй като е възможно да са преносители на заболявания. Освен това не бива да се държат в стопански постройки заедно с други птици, за да не са пренесат зарази. Във връзка с това най-добрата реакция е да се потърси експертна помощ от РИОСВ, местната власт или горските стопанства.", "date": "2018.03.21", "title": "Екоминистерството дари бездимна печка на спасителя на щъркелите Сафет (Снимки)"}
{"url": "https://www.24chasa.bg/novini/article/6774318", "text": "Като политици наше задължение е да помагаме на българските общини. Мога да гарантирам, че и занапред ще получавате пълната подкрепа както на ГЕРБ, така и на правителството на Бойко Борисов. С тези думи председателят на ПГ на ГЕРБ и заместник-председател на партията Цветан Цветанов се обърна към кметове на населени места в община Свищов по време на работна среща в Гербовата зала на общината, съобщиха от пресцентъра на партията. На срещата присъстваха великотърновският кмет и председател на НСОРБ Даниел Панов, депутатът от ГЕРБ-Свищов Станислава Стоянова, кметът на Свищов Генчо Генчев и председателят на Общинския съвет д-р Кристиян Кирилов. Цветан Цветанов подчерта, че за България всичко, което ще се случва след 2020 година, е изключително важно. „Затова трябва да работим усилено, за да запазим кохезионната политика. Нашето искане е страните-членки да увеличат вноските си в ЕС на база степента на развитие на икономиката си. Вече дори имаме съгласие от няколко държави по това наше предложение“, обясни Цветанов. По думите му при такава солидарност ще получим дори още по-голяма финансова подкрепа. Председателят на ПГ на ГЕРБ изрази задоволството си от добрия управленски екип, който са сформирали кметът Генчо Генчев и председателят на Общинския съвет д-р Кристиян Кирилов. „Много е важно, че те са дейни и упорити. Хубаво е, когато един общински кмет е управлявал и малко населено място. Така той знае и най-дребните проблеми. Ако населените места са добре, това означава, че ще има живот в общината. През годините винаги, когато Генчо Генчев ми е поставял въпроси, на момента съм реагирал“, допълни Цветанов. „Винаги съм казвал, че срещаме огромна подкрепа от правителството, от г-н Цветанов, от народните представители от ГЕРБ, както и от председателя на НСОРБ Даниел Панов. Те ни посещават редовно и винаги съдействат, за което отново благодаря“, заяви на свой ред кметът на община Свищов Генчо Генчев. Кметовете на 15-те свищовски населени места, където живеят 30% от населението на общината, изразиха искрената си благодарност за решен дългогодишен проблем с водоснабдяването. В село Драгомирово от десетилетия хората са оставали без вода за периода от юни до октомври, сподели местният кмет. Кметът на село Морава Георги Георгиев припомни, че на 4 села бяха отпуснати 800 000 лева за ремонт на довеждащите водопроводи от МРРБ. „Аз съм най-старият кмет в общината и за първи път в селото ни влиза такава голяма сума. Надявам се правителството да продължи работата си както досега, защото ние имаме само ползи“, коментира той. Хората споделиха, че са доволни и от ремонта на отсечката от село Царевец до село Драгомирово.", "date": "2018.03.21", "title": "Цветанов към кметове в Свищовско: ГЕРБ и кабинетът са твърдо зад вас"}
{"url": "https://www.24chasa.bg/novini/article/6774314", "text": "Премиерът Бенямин Нетаняху потвърди днес решителността на Израел да попречи на враговете си да се сдобият с ядрено оръжие, часове след като еврейската държава за първи път призна официално, че е нанесла въздушен удар през 2007 г. срещу ядрен реактор в Сирия, предадоха Франс прес и Ройтерс, цитирани от БТА.  Израелското правителство, израелската армия и Мосад (разузнаването) попречиха на Сирия да разработи ядрен капацитет и цялата заслуга за това е тяхна, заяви премиерът. \"Израелската позиция беше и остава неизменна: да попречим на враговете ни да се се въоръжат с ядрено оръжие\", написа премиерът в Туитър в първото си публично изявление за израелската бомбардировка през 2007 срещу предполагаем сирийски ядрен обект.", "date": "2018.03.21", "title": "Нетаняху: Израел ще попречи на враговете \nси да се сдобият с ядрено оръжие"}
{"url": "https://www.24chasa.bg/novini/article/6774332", "text": "В сряда членовете на Комисията по енергетика на ЕП постигнаха съгласие, че правилата на ЕС за пазара на газ трябва да се прилагат за всички газопроводи, влизащи във или напускащи ЕС, със строго ограничени изключения. Това съобщиха от пресцентъра на Европейския парламент в България. Всички газопроводи от трети държави в ЕС трябва да отговарят напълно на правилата на ЕС за пазара на газ на територията на ЕС, гласят изменения към Директивата на ЕС за пазара на газ, одобрени от Комисията по промишленост и енергетика на ЕП в сряда с 41 гласа „за“, 13 „против“ и 9 „въздържал се“. Всички изключения трябва да бъдат строго ограничени във времето, а Европейската комисия и засегнатите държави членки трябва да бъдат включени във вземането на решения относно тях, настояват евродепутатите, участвали в заседанието. Тези правила на ЕС за „третия енергиен пакет“ уреждат, наред с другото, достъпа на трети страни, изискванията за прозрачност, справедливите тарифи и правилното отделяне на производителите от дистрибуторите във веригата за доставки на газ. По-специално, газопроводите, например от Русия (включително „Северен поток 2“), Норвегия, Алжир, Либия, Тунис и Мароко, трябва да спазват основните разпоредби за създаването на вътрешен пазар на газ, като например отделянето на операторите на преносни системи (ОПС), надзора от страна на независими регулаторни органи и достъпа на трети страни до инфраструктурата, заявяват членове на Комисията по промишленост и енергетика на ЕП. Евродепутатите от Комисията по енергетика на ЕП също така затегнаха условията, които трябва да бъдат спазени, преди да бъдат направени изключения от правилата на пазара на газ, като например дерогации (за съществуващи газопроводи) или освобождавания (за газопроводи, чието изграждане предстои). Тези условия: ? налагат 5-годишен максимален фиксиран срок за освобождаванията; ? засилват участието на Европейската комисия във вземането на решения относно дерогациите; ? включват държавите членки, чиито пазари биха могли да бъдат засегнати от инфраструктурата на газопроводите, както и органите на съответната трета държава във вземането на решения относно дерогации и освобождавания. Комисията по промишленост и енергетика на ЕС също така измени предложението с цел да се посочи, че при вземането на решение за освобождавания за нови тръбопроводи, влизащи в ЕС, Европейската комисия следва да вземе предвид всякакви ограничителни мерки на ЕС, като например икономически санкции, наложени на тази трета държава. Докладчикът Йежи Бузек (ЕНП, Полша) заяви: „Днес ние гарантираме, че нашият пазар на газ ще се основава на пълна правна яснота и съгласуваност на действащото законодателство, което представлява важна стъпка към завършването на нашия енергиен съюз. Спазването на законодателството е предварително условие за нашата енергийна сигурност и независимост – още по-важно е, че зависимостта на ЕС от вноса на газ непрекъснато расте. Очаквам с интерес започването и, да се надяваме, приключването на междуинституционалните преговори по време на Българското председателство на Съвета на ЕС, което има шанса да остави трайна следа в областта на енергетиката.“ Евродепутатите могат да започнат преговорите с министрите на ЕС след като Парламентът одобри мандат за тях по време на пленарната сесия на 16 – 19 април в Страсбург и след като Съветът постигне съгласие относно своя подход по досието. ЕС е силно зависим от вноса на газ от трети държави (те представляват 69,3% от общото потребление на газ в ЕС през 2015 г.). През 2016 г. Русия е осигурила 42% от вноса на газ в ЕС, следвана от Норвегия (34%) и Алжир (10%). През 2016 г. Европейският парламент гласува резолюция, в която изразява своята загриженост във връзка с предложеното удвояване на капацитета на газопровода „Северен поток“.", "date": "2018.03.21", "title": "Засилват правилата на ЕС за газопроводи към и от трети държави"}
{"url": "https://www.24chasa.bg/novini/article/6774360", "text": "Решения в енергетиката е редно да се вземат в много дълъг хоризонт - 10 години напред. Не сме в такава ситуация. Това каза за БНТ вицепремиерът Томислав Дончев. \"Темата ЧЕЗ не е абстрактна. Случаят изисква техническа и политическа реакция. Някой би могъл да ни обвини в прибързани действия, но не и в липсата на реакция. Когато чуждо дружество в чужда държава провежда процедура, за мен е подозрително страната да знае в момента на избора. Съмнително би било всеки освен комисията по избора да знае кой е избран за купувач. Кой е купувач в реално време няма как да знаем\", каза Дончев. \"Ще ми е трудно да ви заредя по темата с шокиращи подробности. Не мога да претендирам, че знам такива. Още нямаме категоричен отговор дали българската държава ще е съдружник в сделката. Това което знам е, че банковите документи имат малко общо с финалния списък от институции, които ще представят пари за сделката\", добави още той. \"Критиките на опозицията не са в една и съща тоналност. Чувам, че Борисов стоял зад сделката, после че правителството било най-големия душманин на ЧЕЗ. Няма как и двете да са верни.  Щом има съмнения и страхове нито един политик няма право да вдига рамене и да казва \"Ние друго не можем да направим\". Ако няма доверие на потребители и институции нормалната работа на едно такова дружество е невъзможна. Ситуацията е такава, че изискваше изънредна мярка\", каза още Дончев. \"Не знам за опора на Гинка Върбакова във властта. Позицията и действията на властта не дават повод за подобни укори\", добави той. \"Напускането на властта за нас не е било травматизъм. Опозицията се опитва да движи политическия дискурс. Това е легитимна политическа технология\", каза още Дончев. \"Вдига се много шум. Имаме ситуация, където отношенията между партньори в коалиция са много вокални. Дори да поражда смут, това гарантира прозрачност. Поне е ясно кой каква позиция има и за какво се бори\", каза още вицепремиерът. Във връзка с изказването на премиерът Борисов, че до \"всяка дупка трябва да има полицай или чиновник\" Дончев каза: \"Премиерът Борисов е представител на гражданите. Това е добър стандарт за политическа работа - да се изстисква максимума от всяка институция\". \"Сега знаем кой язовир в какво състояние. Редно е да бъде намерен ред, където на никой стопанин не трябва да се позволява да се стига до извънредно положение\", добави той.                                                                                                                                                                                                                                                                                                                       ", "date": "2018.03.21", "title": "Дончев: Решения в енергетиката е редно да се вземат за 10 години напред"}
{"url": "https://www.24chasa.bg/novini/article/6774389", "text": "Британският външен министър Борис Джонсън каза, че президентът Владимир Путин ще се опита да подобри имиджа на Русия с домакинството на световното футболно първенство по същия начин, както Хитлер е използвал олимпиадата в нацистка Германия през 1936 г., предаде Ройтерс, цитирана от БТА. В отговори на въпроси на депутати Джонсън се съгласи с това сравнение, направено от британски депутат. \"Вашата характеристика на това, което ще се случи в Москва на световното първенство по футбол - да, мисля, че сравнението с 1936 г. наистина е правилно\", каза външният министър, цитиран от Ройтерс. ", "date": "2018.03.21", "title": "Русия ще използва световното така, както Хитлер е използвал олимпиадата през 1936 г., твърди Борис Джонсън"}
{"url": "https://www.24chasa.bg/novini/article/6774394", "text": "Американското министерство на вътрешната сигурност дава приоритет на изборната киберсигурност пред цялата останала критична инфраструктура, заяви днес министърката Кирстен Нилсен, цитирана от Ройтерс и БТА. Пред сенатската комисия по разузнаването Нилсен каза, че нейното министерство дава предимство на изборите пред всички останали критични сфери като финансовата, енергийната и комуникационната системи. Министърката отбеляза, че ведомството й работи с отделните щати, за да им окаже възможно най-голямо съдействие за подобряване на ресурсите им в областта на киберсигурността. Над половината от 50-те американски щата са поискали предлаганите от министерството услуги по киберсканиране, чиято цел е да се откриват потенциални слаби звена, които може да станат мишена на хакери.", "date": "2018.03.21", "title": "САЩ дават приоритет на изборната сигурност пред другите критични сектори"}
