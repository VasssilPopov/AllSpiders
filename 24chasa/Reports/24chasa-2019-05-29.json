{"url": "https://www.24chasa.bg/novini/article/7478822", "text": "Мъж, осъждан за изнасилване, блудство, дрога, грабеж и измама, е обвиняем за купуване на гласове в полза на ДПС. Това стана ясно в сряда по време на заседанието на районния съд в Хасково. 37-годишният Марин Ангелов е задържан в деня на вота. Според прокуратурата той предложил 15 лв. на съседката си Христина Атанасова, за да пусне бюлетина с номер 20. Дал мобилен телефон, за да снима вота си в тъмната стаичка в секцията “Няма такова нещо. Жената не беше гласувала повече от 15 г. и реших да помогна, като я заведа до секцията. Бях тръгнал за там да гласувам, но се оказа, че личната ми карта е с изтекъл срок. Никакви пари не съм предлагал, безработен съм и нямам средства. Никаква сума не откриха полицаите в мен. Иззеха тефтер с телефонни номера на мои роднини, който е на майка ми”, обясни арестуваният пред “24 часа”. Съдът обаче го остави в ареста за постоянно. Марин Ангелов има 5 присъди за различни престъпления. Лежал е и в затвора.", "date": "2019.05.29", "title": "Осъждан за изнасилване, грабеж и дрога купувал гласове за ДПС"}
{"url": "https://www.24chasa.bg/novini/article/7478803", "text": "Косовските власти пречат на транспортирането за лечение в Белград на руски дипломат, за който се твърди, че е бит от косовските специални сили при вчерашната им операция в Северно Косово, съобщи ТАСС, като се позовава на съобщение на руския посланик в Сърбия Александър Чепурин в Туитър. Според данните на руското следствие на 28 май косовската полиция е нахлула в населените със сърби общини в Северно Косово и е арестувала сътрудника на мисията на ООН Михаил Красношчеков, който има дипломатически имунитет, като при ареста са му били нанесени и телесни повреди. Главният прокурор в Косовска Митровица Шакири Сила заяви, че Красношчеков е пуснат на свобода благодарение на дипломатическия му имунитет и че ще поиска утре от шефа на ЮНМИК Захир Танин да бъде вдигнат имунитетът му, за да му бъде повдигнато обвинение.", "date": "2019.05.29", "title": "Русия: Косово пречи на евакуацията на наш дипломат за лечение в Сърбия"}
{"url": "https://www.24chasa.bg/novini/article/7478808", "text": "Сръбският премиер Ана Бърнабич призова днес Европейския съюз сам да зачита върховенството на закона, за което толкова настоява, предаде Танюг. Тя изтъкна, че Споразумението за стабилизиране и асоцииране с Прищина предвижда механизми в случай на нарушения като въведените от Косово 100-процентови мита за сръбски стоки, предава БТА. На пресконференция след като получи доклада на Европейската комисия за напредъка на Сърбия, Бърнабич каза, че е загрижена от ситуацията в Косово, от постоянните и все по-чести инциденти там и от липсата на конкретна реакция от Европейския съюз, който тя обвини в \"двойни стандарти\". \"Това не е Европейският съюз, в който вярвам\", каза Бърнабич.", "date": "2019.05.29", "title": "Бърнабич: ЕС сам да зачита върховенството на закона, за което толкова настоява"}
{"url": "https://www.24chasa.bg/novini/article/7478823", "text": "Президентите на Турция и САЩ Реджеп Тайип Ердоган и Доналд Тръмп са разговаряли днес по телефона, предаде Анадолската агенция, като цитира съобщение в Туитър на ръководителя на Дирекцията по комуникации в турското президентство Фахреттин Алтун. По време на разговора са били обсъдени двустранни и регионални въпроси, отбеляза Алтун. Той посочи, че Ердоган отново е предложил на Тръмп създаване на съвместна работна група по въпроса за руските отбранителни системи С-400, които е планирано да бъдат доставени на Анкара от Русия, предава БТА. В разговора е било споделено задоволство от отмяната на увеличените мита за вноса на турска стомана, като е било подчертано, че това решение ще съдейства за постигане на целта за двустранен стокообмен в размер на 75 милиарда долара. Двамата лидери са се договорили да проведат среща в рамките на форума на Г-20 в Япония през юни.", "date": "2019.05.29", "title": "Ердоган и Тръмп се чули по телефона"}
{"url": "https://www.24chasa.bg/novini/article/7478824", "text": "112 000 лв. глоба за некачествено изпълнение и непочистен обект наложи столичният кмет Йорданка Фандъкова на изпълнителя на ремонта на зоната около ул. “Граф Игнатиев”. Тя вече е готова, но комисия е констатирала некачествено изпълнение на места. Става дума за зони в 15 от общо 40 дка. Дефектите са недобро фугиране на настилката край храма “Св. Седмочисленици”, пл. “Славейков” и тротоари. Констатирано е некачествено озеленяване и лошо подредена настилка. “Общият размер на санкциите, които сме наложили за обекта на изпълнител, проектант и строителен надзор, са за 290 000 лв. За 8 г. задържаме и 50% от гаранцията за обекта, която е над 600 000 лв.”, каза Фандъкова, която видя как на пл. “Славейков” се монтира реставрираната пейка на Славейкови. Тя поднесе извинения за причиненото неудобство на хората, но напомни, че “само преди 1 г. площадът не се е виждал заради кашони с банани, имаше стърчащи железа и шумни трамваи”.", "date": "2019.05.29", "title": "112 000 лв. глоба за “Графа”, вече е готов"}
{"url": "https://www.24chasa.bg/novini/article/7478853", "text": "Министър-председателят на Косово Рамуш Харадинай отхвърли настояването на ЕС страната му да отмени 100-процентните мита, които наложи върху стоките от Сърбия, съобщи Асошиейтед прес. Харадинай заяви, че митническите ставки ще продължат да се прилагат, докато Сърбия не признае границите на Косово, предава БТА. Прищина въведе 100-процентните мита миналия ноември, като каза, че те ще бъдат отменени, едва когато Сърбия признае суверенитета на Косово и престане да пречи на членството му в международни организации. Върховният представител на ЕС за външната политика и политиката на сигурност Федерика Могерини призова днес Косово да отмени или замрази прилагането на митата, за да даде възможност за възобновяване на преговорите за нормализиране на отношенията между Белград и Прищина.", "date": "2019.05.29", "title": "Косово няма да отмени 100-процентните мита върху сръбските стоки"}
{"url": "https://www.24chasa.bg/novini/article/7478744", "text": "Премиерът Бойко Борисов разпореди на министъра на регионалното развитие Петя Аврамова и на министъра на вътрешните работи Младен Маринов да предприемат спешна проверка на загражденията по магистралите. “Не може да излезе кон на магистрала. Късмет е, че хората са живи”, заяви той на заседанието на правителството в сряда. На 26 май вечерта Бранимира и Калоян Йорданови пътували по “Тракия”, когато пред тях излязъл кон. Ударът в дясната страна се разминал без пострадали. Сигнал за кон на аутобана е бил подаван на тел. 112 няколко пъти. Първоначално животното е било отведено извън магистралата от служителите на пътноподдържащата фирма, но часове по-късно отново излязло на платното. Според пътната агенция това е станало през един от пътните възли. По повод този инцидент Борисов е категоричен, че трябва да се реагира максимално бързо при сигнал за скъсани или липсващи заграждения. “Там, където са откраднати, веднага да се възстановят, там, където са пробити, да се поправят, а полицаите от Пътна полиция, които са по магистралите, да наблюдават тези пасища”, разпорежда премиерът. По-рано той коментира и ветото на президента Радев върху промените в Закона за държавната собственост. Те предвиждат ускорени процедури за отчуждаване на терени за националните обекти. “Ветото беше отхвърлено, почвате да строите по най-бързия начин”, разпорежда премиерът на регионалния министър Петя Аврамова. От “Младост” до “Тракия” тая страховита тапа трябва да се развърже незабавно, казва той. И иска бързо да се строят околовръстното на Пловдив, на Пазарджик, магистрала “Хемус”, пътищата Монтана-Видин и Ботевград-Мездра. Имате пълен картбланш тези обекти да тръгнат веднага, казва Борисов.", "date": "2019.05.29", "title": "Борисов: Оправете оградите, не може кон да излезе на магистрала (Обзор)"}
{"url": "https://www.24chasa.bg/novini/article/7478890", "text": "Бившият президент на Грузия Михаил Саакашвили се завърна в Украйна днес - ден след като новият украински президент Володимир Зеленски възстанови украинското му гражданство, предадоха АП и ТАСС. Саакашвили пристигна в Киев от Варшава, където бе експулсиран през февруари 2018 г., след като предишният президент Петро Порошенко му отне предоставеното украинско гражданство. След като пристигна на киевското летище \"Бориспил\", Саакашвили, посрещнат от стотици свои симпатизанти, даде висока оценка на новия президент на Украйна. \"С тази стъпка Зеленски показа, че е способен на смели и бързи решения\", каза пред репортери бившият грузински президент. По думите му новият украински държавен глава е \"независим политик, който никого не слуша\", и той \"не е обикновен човек, а ще изненада мнозина\". През 2015 г. Михаил Саакашвили стана гражданин на Украйна, след като се отказа своето грузинско гражданство. Тогава властите в Тбилиси го издирваха по обвинения в злоупотреба с власт, докато е бил президент между 2004 и 2013 г. Саакашвили заживя в Украйна и Порошенко дори го назначи на управител на Одеска област. Впоследствие отношенията между двамата обаче се влошиха. Саакашвили обвини Порошенко в корупция, след което украинското гражданство му беше отнето и той - изгонен, припомнят агенциите. Според анализатори бившият грузински президент ще критикува остро представителите на стария политически елит в Украйна и Зеленски се надява това да помогне косвено на партията му \"Слуга на народа\" на предсрочните парламентарни избори през юли.", "date": "2019.05.29", "title": "Саакашвили се завърна в Украйна, след като възстановиха гражданството му"}
{"url": "https://www.24chasa.bg/novini/article/7478709", "text": "Две досъдебни производства са образувани в районните прокуратури в Монтана и Берковица и все още се провежда разследване по указание на окръжния прокурор след запознаване с материалите за провеждането на изборите за Европейски парламент. По данни на Окръжна прокуратура в Монтана разследва се случаят в монтанското село Лехчево във връзка с репортажа на БТВ за организирано купуване на гласове за евроизборите. Извършено е претърсване и изземване в домовете на няколко лица. Протоколите за това процесуално действие са представени за одобрение в Районния съд – Монтана и все още не са постъпили обратно в Районна прокуратура. Общо в област Монтана са образувани 16 преписки в районните прокуратури Монтана, Лом и Берковица, свързани с избирателните права и гражданите.", "date": "2019.05.29", "title": "Нищят случай в село Лехчево относно организирано купуване на гласове"}
{"url": "https://www.24chasa.bg/novini/article/7478716", "text": "В Косово днес бе тържествено открита новата автомагистрала \"Арбен Джафери\", която води от столицата Прищина до границата със Северна Македония, съобщи агенция Мета. На тържественото откриване присъстваха цялото държавно ръководство на Косово, премиерът на Северна Македония Зоран Заев и председателят на парламента Талат Джафери, както и черногорският премиер Душко Маркович, предаде БТА. Автомагистрала \"Арбен Джафери\" трябва да свързва Прищина със Скопие, но частта от пътя в Северна Македония ще бъде завършена едва през 2023 г. Участъкът от Прищина до границата със Северна Македония струваше на косовския бюджет 705 милиона евро. На косовския участък, който е дълъг 65,5 километра, се намира на-високият и най-дълъг /6 километра/ мост в Западните Балкани, който надвисва над Качаничка клисура. Косовският министър на инфраструктурата Пал Лекай каза на откриването, че автомагистралата ще осигури по-бърза връзка между Прищина и Северна Македония, но също така ще свързва Косово с паневропейския Коридор 10. Когато бъде завършена и част от магистралата в Северна Македония, пътуването от Прищина до Скопие ще трае само 45 минути. Косовският участък от магистралата бе изпълнен от американско-турския консорциум \"Бехтел-Енка\". Строителството му започна през юли 2014 г. Магистралата получи името си още в началото на строителството. Тя е посветена на дългогодишния лидер на Демократичната партия на албанците Арбен Джафери, който бе дълбоко почитан от всички албанци в региона.", "date": "2019.05.29", "title": "Откриха магистралата \"Арбен Джафери\" от Прищина до Северна Македония"}
{"url": "https://www.24chasa.bg/novini/article/7478720", "text": "Пейката на баща и син Славейкови бе върната днес на площад \"Славейков\", съобщиха от Столичната община, цитирани от БТА. Тя беше реставрирана по време на ремонта на ул. \"Граф Игнатиев\", площадите \"Славейков\", \"Гарибалди\" и градината на \"Св. Седмочисленици\", който официално приключи днес. Възстановена е и сянката на Славейкови, както е била по първоначалния проект. Пейката е поставена през 1998 г., заедно с фонтана, който сега е възстановен във вида му от 30-те години на 20 век. Пейката е изработена по проект на арх. Станислав Константинов и скулптура Георги Чапкънов. От общината посочват, че цялостната площ на ремонтираната зона е малко над 40 дка като констатираните недобре изпълнени дейности са на площ от 15 дка. В тези участъци е наложена максималната санкция от 5 процента за всяка една от тези дейности. Столичният инспекторат е наложил максимална глоба от 3000 хил.лв. за недобре почистване на обекта при неговото предаване. Общо всички санкции за изпълнителя, проектанта и надзора на цялостния ремонт на зоната възлиза на 290 хил. лв. Гаранцията на обекта е осем години като за този период изпълнителят е задължен да отстранява всички възникнали нередности за своя сметка.", "date": "2019.05.29", "title": "Пейката на баща и син Славейкови бе върната на площада"}
{"url": "https://www.24chasa.bg/novini/article/7478721", "text": "Албанският премиер Еди Рама заяви днес, че препоръката на Европейската комисия за започване на преговори за членство на Албания в ЕС е потвърждение, че Тирана е решила успешно задачите си, предаде Танюг. По същия повод бившият албански министър по въпросите на Европа и външните работи Дитмир Бушати написа в Туитър, че препоръката идва след постигнатия напредък. Той заяви, че препоръката е отлична новина не само за страната, но и за доверието в процеса на разширяване на ЕС, предава БТА. Европейската комисия препоръча днес за втори път ЕС да започне преговори за присъединяването на Северна Македония и Албания. Очаква се Съветът на ЕС да се произнесе по тази препоръка през юни.", "date": "2019.05.29", "title": "Еди Рама: Препоръката на ЕК е доказателство, че сме изпълнили задачите си"}
{"url": "https://www.24chasa.bg/novini/article/7478750", "text": "САЩ смятат, че Русия вероятно извършва ядрени опити с малка мощност в нарушение на мораториума върху такива изпитания. Това заяви днес директорът на Агенцията за военно разузнаване към Пентагона ген. Робът П. Ашли, цитиран от Ройтерс и ТАСС. На семинар в Института \"Хъдзън\" във Вашингтон Ашли каза, че руснаците \"имат потенциал\" да извършват такива опити, ако се съди по това \"как функционират техните обекти\". Според ТАСС Ашли не е отговорил пряко на въпроса дали САЩ са убедени, че Русия нарушава Договора за пълна забрана на ядрените изпитания, предава БТА. Генералът добави, че Русия усъвършенства своята ядрена мощ и според оценките на Пентагона до 10 години нейният ядрен арсенал \"значително ще се увеличи\". Ашли добави, че \"по всяка вероятност\" Китай най-малкото ще удвои своя ядрен потенциал през следващите 10 години.", "date": "2019.05.29", "title": "Пентагонът: Русия вероятно прави ядрени тестове с малка мощност"}
{"url": "https://www.24chasa.bg/novini/article/7478752", "text": "На 26 май в Асеновград две момчета на възраст 15 и 17 години срещнали мъж на 41 години от турски произход. Той бил на гости на брат си, където празнували, След вечеря, жертвата тръгнала да се прибира, но по пътя го срещнали двете момчета. Исмаил и Митко го нападнали и му отмъкнали чантата в която имало 3 лева. Удряли жертвата си в лицето и избягали. При побоя двамата счупили носа на мъжа и го съборили на земята, разказа пред журналисти прокурор Галина Мичнева, цитирана от  . Исмаил Асан на 15 години и по-големият Митко Асенов на 17 си купили бутилка алкохол. След това се върнали отново на мястото, където пребили мъжа. По-малкото момче си събуло обувките и започнало да скача със все сила по главата на жертвата, а след това започнал да я души. Случаен свидетел на случилото се, спрял водач на такси и разказал какво се случва. Двамата втрещени от жестокия побой се обадили на 112. Веднага била изпратена полицейска кола и екип на спешна помощ. Лекарите обаче само констатирали смъртта на 41 годишния мъж. Прокурор Галина Минчева уточни, че 15-годишният Асан има редица криминални прояви зад гърба си, въпреки крехката си възраст. Извършвал е кражби, грабеж, а сега и убийство, сочи справката от Детска педагогическа стая. По-големият Митко, също има кражби, но не е осъждан. Убийството е извършено по особено мъчителен начин за жертвата и особена жестокост. Тя е починала от удушаването, защото е била счупена подезичната кост. Аутопсията е установила още, че в белите дробове на починалия е имало кръв от счупването на носа. Установено е, че докато Асан е убивал жертвата си, Митко безучастно е стоял встрани и е гледал. Не се е опитвал да го спре. Двамата, освен, че са откраднали 3 лева от жертвата си са взели ключа и чипа от апартамента и кооперацията на убития. Отключвали са апартамента и са влизали вътре, но не е ясно дали от там са задигнали нещо. Опитали са се да заблудят разследващите, като са казали, че намерените ключ и чип са на бабата на Асан. Има опасност да се укрият и да извършат ново престъпление, затова държавното обвинение иска постоянен арест. Двамата не разбират в съда за какво става въпрос. Когато ги попитаха искат ли отвод на някой от съдийския състав, отговорили, че си искат прокурора, вместо адвоката. Асан заяви, че държи в залата да присъстват майка му и баба му, с които нямал връзка от деня на ареста и според него, те не знаели къде се намира. Очаква се магистратите да установят постоянен арест. Днес в съда двамата бяха докарани с белезници. В момента се гледа мярката им.", "date": "2019.05.29", "title": "Прокурор: Един от непълнолетните, убили мъжа в Асеновград, скачал върху главата му"}
{"url": "https://www.24chasa.bg/novini/article/7478753", "text": "Специалният прокурор Робърт Мълър заяви в първото си публично изявление за своето разследване, че повдигането на обвинения на президента Тръмп никога не е било законов вариант за неговия екип. Той се позова на препоръки на министерството на правосъдието, които забраняват предявяване на обвинения към действащ президент, предадоха световните агенции. \"Обвиняване на президента в престъпление не беше вариант, който да обмисляме. Изводът ни беше, че не можем да заявим дали президентът е извършил престъпление или не\", каза Мълър. Той посочи, че би било несправедливо да се повдигат обвинения на някого в някакво престъпление, ако обвиненият не може да се защити в съда, предаде БТА. \"Един президент не може да бъде съдебно преследван за федерално закононарушение докато заема тази длъжност. Това е противоконституционно\", каза Мълър. \"Ако бяхме убедени, че президентът очевидно не е нарушил закона, щяхме да го кажем\", подчерта Мълър. Той добави, че формулировките в доклада на разследването са били грижливо подбрани и че \"написаното говори само за себе си\". В доклада на Мълър се посочва, че Тръмп се е опитал да поеме контрола над разследването на руската предизборна намеса и да уволни Мълър, за да му попречи да разследва потенциално възпрепятстване на правосъдието от страна на президента, отбелязва Асошиейтед прес. Мълър обобщи главния извод от доклада си с думите, че е имало \"многократни и системни усилия за намеса в изборите\" за президент на САЩ от 2016 г. Той потвърди наличието на \"множество връзки\" между Русия и членовете на предизборния екип на Тръмп, но добави, че не разполага с доказателства за съглашателство между двете страни. Мълър каза, че този доклад е неговото свидетелство и няма да дава допълнителна информация извън това, което вече е публично достояние. Специалният прокурор също така заяви, че не смята за подходящо да свидетелства в Конгреса, въпреки желанието на демократите да го изслушат за разследването му на подозренията за руска намеса в президентските избори в САЩ от 2016 г. Робърт Мълър съобщи, че напуска министерството на правосъдието, след като разследването му е завършило, предаде Асошиейтед прес. Мълър беше на щат в правосъдното министерство и след март, когато предаде доклада на разследването си на министъра Уилям Бар, но министерството не съобщава каква работа е вършел Мълър оттогава. След като Мълър направи краткото си изявление, президентът Тръмп написа в Туитър: \"Нищо от Доклада на Мълър не се променя. Нямаше достатъчни доказателства и следователно, в нашата Страна, човек е невинен. Случаят е приключен! Благодаря.\"", "date": "2019.05.29", "title": "Робърт Мълър: Не е било вариант да повдигаме обвинения на Тръмп"}
{"url": "https://www.24chasa.bg/novini/article/7478765", "text": "Президентът на САЩ Доналд Тръмп каза, че днешното изявление на специалния прокурор Робърт Мълър, който разследваше евентуална намеса на Русия в президентските избори в негова полза, не носи нищо ново и е време страницата да бъде затворена, предадоха Франс прес и Ройтерс, цитирани от БТА. \"Нищо не се променя що се отнася до доклада Мълър. Нямаше достатъчно доказателства и в такъв случай, в нашата страна, човек е невинен\", написа в Туитър Тръмп. \"Случаят е приключен! Благодаря\", допълни президентът на САЩ. В своето изявление Мълър обаче не обяви изрично, че Тръмп не възпрепятствал правосъдието, отбелязва Ройтерс. Ако бяхме убедени, че президентът очевидно не е нарушил закона, щяхме да го кажем, подчерта специалният прокурор.", "date": "2019.05.29", "title": "Тръмп след изявлението на Мълър: Случаят е приключен"}
{"url": "https://www.24chasa.bg/novini/article/7478537", "text": "Не заплатата, а условията на работа и менторите, които водят обучението са най-важните неща за лекарите-специализанти. Около това се обединиха младите членове на лигата на лекарите, на които вярваме. 550 лекари бяха включени в 8-ото издание на книгата „Лекарите, на които вярваме“ на „24 часа“ като 100 от тях са млади, обяви в началото на церемонията по награждаването им издателят на „24 часа“ Венелина Гочева. Лекарите, на които вярваме вече могат да бъдат открити и в интернет от пациентите чрез специалната търсачка на онлайн изданието на „24 часа“. Търсачката дава цялата налична информация за лекарите, както и контакти, на които да бъдат открити от пациентите им. „Редица млади лекари излизат извън България заради ниското заплащане и тежките условия на работа“, откри дискусията Венелина Гочева. Съвсем скоро правителството ще одобри промени в наредата за специализациите, така че те да станат по-примамливи за младите лекари, гарантира министърът на здравеопазването Кирил Ананиев. „На първо място е стремежът да подобрим заплащането. На второ място трябва да създадем необходимите добри условия за работа, които да ги мотивират да останат в България. На трето място е професионалното обучение на лекарите. Държавата ще има своя политика по отношение на специализациите. До този момент държавата не плащаше специализациите. С новата наредба ще субсидира базите за обучение на определени дефицитни специалности и за регионите, в които има липса на лекари. Държавата ще финансира и няма да натоварва болниците“, разказа плановете си Ананиев пред лигата на лекарите, на които вярваме. Трябва да отчетем, че тенденцията на напускащите млади лекари вече не е толкова стряскаща, каза още министърът. През 2008 г. са издадени 655 разрешения за работа извън България, през 2018 г. са само 203, посочи той. „Ние подходихме радикално и започнахме да обучаваме сами наши лекари. Във Варна имаме 40 курсанти на пълна издръжка на Министерството на отбраната. А те са подписали с нас 16-годишен договор. Когато се влагат средства за специализация трябва да има и възвръщаемост. Договорите на курсантите включват 6 години учене, 10 години в армията, от които 2 години в поделение. След това работа в някоя от петте болници и всеки, който се включва има ясна визия какъв ще стане“, даде една от рецептите за решаване на проблема началникът на ВМА ген. Венцислав Мутафчийски. „Ние работим на друг принцип – естествен подбор. В момента имаме 195 специализанта, всяка година се вземат нови 45. На срочен договор за 5-6 години, след което имаме ангажимент само към тези, които са толкова доби, че да останат в „Пирогов“. Получават допълнителни възнаграждения според това как работят, но от тях се иска да покажат, че имат желание да се развиват.“, описа своя начин пък директорът на „Пирогов“ проф. Асен Балтов. „От завършилите му-Плевен едно 60% напускат страната. И причината не е заплащането, а мотивацията. Всеки млад човек иска да работи съвременна медицина. Трябва нашите условия да позволяват развитие, за да остават специализантите и да лекуват нацията“, описа ситуацията ректорът на Медицинския университет в Плевен проф. Григор Горчев. „Стремим се младите лекари да не падат под 1/3 от общия състав“, каза пък шефът на Аджъбадем Сити клиник д-р Андрей Марков. „Във финансирането на специализациите да се включат не само болниците, но и МЗ, а и общините“, предложи зам.-ректорът на МУ-Варна проф. Светослав Георгиев. Според него в болниците трябва да има вътрешни и външни специализанти. „Лекарите бягат от България и защото са непрекъснато охулвани“, категоричен бе шефът на лекарската колегия на София Асен Меджидиев. Той разказа, че софийските лекари са създали фонд за взаимопомощ, който е подкрепен от болниците. „11 души пратихме на специализации във водещи европейски клиники – Берн, Израел, преговори с Кьолнския университет. Тези хора са готови да подпишат договор в България, ако болницата им осигурява условия за обучение и развитие. Нека този фонд да стане обществен постепенно“, каза Меджидиев. Че базата на болниците е важна потвърди и шефът на Майчин дом проф. Иван Костов. Именно заради добрата база и частните болници няма наплив от напускащи страната гинеколози, описа положението той. В дебата се включи и доц. Николай Янев, лицево-челюстен хирург, който е специализирал в чужбина и се е върнал да работи в България. „Независимо какво усвоим в чужбина, ако няма условия за прилагане в България на наученото, всеки завръщащ се специализант се деквалифицира, а и изпада в конфликти с колегите си дали правилно се правят нещата на запад. Виновна е и ужасно порочната система на финансиране. Не може аз да произвеждам продукт за 10 хил, друг да прави такъв за 300 лв., а накрая и двамата да получаваме 3000 лв. Клиничните пътеки са порочни. Здравеопазването в България не е безплатно“, заяви доц. Янков. А министър Ананиев му обеща, че не се е отказал да промени системата на финансиране на здравеопазването. Проблемът с кадрите стои и при фармацевтите, защото извън България имат много по-големи възможности за развитие, каза Венелин Сапунаров от регионалната фармацевтична колегия. „Възнаграждението е на 2-о или 3-о място за специалностите, в които предлагаме високи технологии и иновации. Много по-лесно намираме желаещи за специализация в тези области, в които предлагаме иновативни методи и възможностите за научна кариера“, каза д-р Венелина Милева от Аджибадем Сити Клиник Болница Токуда. „Когато започваш да специализираш не можеш да искаш високотехнологични елементи. Трябва да започнеш от основата – нощни дежурства, шиене на рани и пр. В САЩ един специализант по спешна медицина има право да зашие рана след 3-та година“, отвърна й обаче проф. Балтов. Специален гост на церемонията по традиция бе шефката на Народното събрание Цвета Караянчева. „Имате моето уверение, че искаме и правим всичко възможно за подобряване условията на труд, за по-добро здравеопазване. Ние сме съюзници и се надявам да извлечем изводи от този дебат. Говоря като благодарен пациент. Имам привилегията днес да съм с вас. Вие сте лигата на необикновените. В реалния живот вие сте лигата на необикновените – променяте съдби, дарявате надежди, сбъдвате молитви. Вие сте най-обичаните лекари и отличници не само по професионализъм, но и доверие“, благодари тя на лекарите, на които вярваме.", "date": "2019.05.29", "title": "Младите лекари: Не ни вълнуват заплатите, а условията на работа (Видео)"}
{"url": "https://www.24chasa.bg/novini/article/7478605", "text": "Правителството на Себастиан Курц в Австрия, което беше отстранено от власт на 27 май, стана жертва на русофобска кампания, заяви министърът на външните работи на Русия Сергей Лавров на пресконференция в Словения, където е на посещение, съобщи ТАСС, цитирана от БТА. \"Става въпрос за рускоговореща босненска студентка. Мисля, че тук всичко е ясно за всички. Русофобията сега е на мода, за нея може да се получат някакви позитивни дивиденти от \"по-големите братя\", може всичко да се приписва на руснаците на принципа highly likely (\"много вероятно\" - англ.), който обяви навремето (британския премиер) Тереза Мей. Това е много модерно\", каза Лавров. \"Показателно е, че свободните средства за масово осведомяване на Запад, които активно подеха версията за руския произход на тази девойка, по-късно, наистина, започнаха да говорят за \"рускоговореща\" и редовно напомняха за това. Сега, когато се изясни босненският произход на тази студентка, по някаква причина за това съобщават малко, ако изобщо съобщават\", каза руският външен министър. Австрийското правителство на Себастиан Курц падна, след като на 17 май германски телевизии разпространиха откъси от видео, направено със скрита камера от вила в Ибиса, в което коалиционният партньор на Курц Ханс-Кристиан Щрахе показва, че е готов да осигури на мнима племенница на руски олигарх важни договори за обществени поръчки в замяна на незаконно финансиране.", "date": "2019.05.29", "title": "Лавров: Австрийското правителство стана жертва на русофобска кампания"}
{"url": "https://www.24chasa.bg/novini/article/7478602", "text": "Специалният прокурор Робърт Мълър, който водеше разследването за руска намеса в изборите в САЩ през 2016 г., ще направи първото си публично изявление днес, предаде Асошиейтед прес, като цитира министерството на правосъдието на САЩ. Той ще направи изявление в министерството на правосъдието в 15 ч. по Гринуич и няма да отговаря на въпроси. Не е ясно какво ще съобщи Мълър, но ще направи изявлението на фона на отправените призиви да свидетелства пред Конгреса за достигнатите заключения и за обтягането на отношенията му с министъра на правосъдието Уилям Бар, предава БТА. Докладът на Мълър за намесата на Русия в президентските избори в САЩ през 2016 г. не доказа, че предизборният екип на президента Доналд Тръмп е бил в сговор с Москва, за да повлияе на изборите, според резюмето, което бе представено от Бар. В доклада не се стига и до категорично заключение дали държавният глава е възпрепятствал правосъдието, припомня АП.", "date": "2019.05.29", "title": "Робърт Мълър ще направи първо публично изявление за разследването си днес"}
{"url": "https://www.24chasa.bg/novini/article/7478664", "text": "„Искам един милион лева от Елена Йончева. Тя използва името ми с цел облага - за да отиде в Европарламента и да взема заплата. Нейната цел не е да работи за държавата, а да се облагодетелства. Ако се откаже от заплатата си и от всички облаги, които получава, ще се откажа от имуществения иск - няма да искам парите, а само да се докаже, че тя лъже.” Това каза току-що пред „24 часа” Иван Саздов,  Бизнесменът - собственик на тенис клуб „Банкя” е категоричен, че е клевета както това, че е купил къща в Барселона за Бойко Борисов, така и че е превеждал 1 милион и 700 000 евро в офшорната „Палмс Ентърпрайсиз”. Саздов вече се е консултирал с двама адвокати и е оптимист за изхода на делото.                                                                                                                                                                                                                                                                                                                                                                                                                                                                                                                                                                                                                                              ", "date": "2019.05.29", "title": "Саздов пред „24 часа”: Съдя Йончева за 1 милион, ако не откаже парите си от ЕП"}
{"url": "https://www.24chasa.bg/novini/article/7478687", "text": "Министерството на външните работи на Република България приветства публикуването на пакета „Разширяване” за 2019 г. на Европейската комисия, се казва в изявление на Външно. Потвърдени са водещите принципи на политиката на разширяване – принципът на собствените заслуги и фокусът върху върховенството на правото и основните свободи. Разширяването на ЕС със страните от Западните Балкани остава сред приоритетните за България теми и следва да продължи да заема важно място в европейския дневен ред. Добросъседските отношения, регионалното сътрудничество, върховенството на правото са критерии от хоризонтално значение, попадащи в рамката на условностите. Удовлетворени сме от запазването на динамиката, постигната от Българското председателство на Съвета на ЕС в областта на разширяването, включително с приетите заключения през юни 2018 г., която и настоящите доклади на ЕК отразяват. В тази връзка, приветстваме препоръките за започване на преговори за присъединяване както с Република Северна Македония, така и с Албания. С оглед на приоритетното значение на добросъседските отношения ще бъде необходимо на всеки етап от процеса да бъде оценявано изпълнението на постигнатите договорености в тази област с всички страни-кандидатки, които водят преговори за присъединяване. За тази цел с особено внимание ще бъде изисквано прилагане на практика на Договора за приятелство, добросъседство и сътрудничество с Република Северна Македония. България внимателно ще анализира докладите и препоръките на ЕК, с оглед на оценка на тяхната достоверност и обективност. Ще положим всички усилия за приемането на Заключения на Съвета, потвърждаващи значението на политиката на разширяване на ЕС като ключов инструмент за мир, стабилност, сигурност, просперитет и дълбочинна трансформация на обществата в страните-кандидати и потенциални кандидати за членство чрез изпълнението на необходимите критерии. Очакваме проектите на заключения, с които да бъде подготвено решение за започване на преговори за членство с Република Северна Македония и Албания.", "date": "2019.05.29", "title": "Външно приветства публикуването на пакета „Разширяване” за 2019 г. на Еврокомисията"}
{"url": "https://www.24chasa.bg/novini/article/7478689", "text": "Бодигард случайно изстреля куршум на борда на самолета на премиера на Чехия Андрей Бабиш, който се връщал от вечерята на лидерите на ЕС в Брюксел, но няма пострадали при инцидента, предаде АФП. „Можем да потвърдим случайния изстрел при проверка на оръжието на борда на правителствения самолет“ късно във вторник, заяви днес говорителката на чешката полиция Ленка Сикорова. Тя допълни, че никой не е бил изложен на опасност, предаде  . Говорителката на Бабиш Яна Адамцова потвърди за случилото се, но не даде подробности. Чешки медии съобщиха, че бодигардът се опитвал да изпразни оръжието си, малко след като Бабиш се качил на самолета в Брюксел. Куршумът уцелил метална количка.", "date": "2019.05.29", "title": "Бодигард стреля по погрешка в самолета на Бабиш, докато се връщал от Брюксел"}
{"url": "https://www.24chasa.bg/novini/article/7478708", "text": "Обмислям своите стъпки като омбудсман, бих започнала да обмислям друго, ако се убедя окончателно, че усилията ми, тези на екипа ми и на гражданското общество не дават резултат. Това каза в предаването „Лице в лице” по  Мая Манолова в отговор на въпрос дали обмисля да се занимава отново с партийна работа. Тя даде пример, че в дискусията за Топлофикация е нямало представители на Столична община. Те имат време за всичко друго, но не и за това какво плащат гражданите, добави тя. Ако реша да се кандидатирам за друга публична позиция, това няма как да остане държавна тайна, кабинетен сговор и по тъмна доба… Ако реша да участвам в състезание, ще го обява публично и абсолютно прозрачно. Нямам такова решение в момента - да се върна в партийната работа, заяви още Мая Манолова. Тя допълни и че няма нужда всеки път да я свързват с всяко място в политиката, което предстои да се оваканти. Едно е ясно, че на каквато и позиция да съм, със сигурност на първо място ще бъдат проблемите и правата на гражданите. Това ще е първият ми приоритет независимо дали ще се върна в адвокатската си кантора, или ще се занимавам с друга публична позиция, каза омбудсманът. Манолова коментира и ниската избирателна активност, която, по думите й, показва голям разрив между политиците и гражданите. При 51 и повече процента активност в Европа нашите 30 и малко показват, че е налице огромна пропаст между гражданите и партиите. Хората не очакват да бъдат представлявани от партиите, които предлагаха своите оферти на тези избори. Това е драстична разлика, която не е от вчера, но сега стана по-видима от всеки друг път и няма как да си затворим очите, каза още омбудсманът. Манолова добави, че това показва липса на доверие в държавата, в институциите и в политическите партии. Казвам го с неудобство, защото и аз представлявам държавна институция, коментира още обмудсманът.", "date": "2019.05.29", "title": "Мая Манолова: Не съм решила до момента да се върна на партийна работа"}
{"url": "https://www.24chasa.bg/novini/article/7478773", "text": "Президентът на Северна Македония Стево Пендаровски заяви днес, че страната е получила най-добрия доклад на Европейската комисия в историята на своята европейска интеграция, като изрази задоволство, че комисията е признала напредъка на страната и е препоръчала започване на преговори за членство в ЕС, предаде агенция МИА. \"Европа днес показа, че умее да цени политическата смелост, компромисното решаване на тежките въпроси в духа на европейските ценности и политиката на добросъседство\", каза Пендаровски, след като докладът на ЕК му бе връчен от посланика на ЕС Самуел Жбогар, предава БТА. Пендаровски изрази очакване Европейският съвет през юни да вземе предвид препоръката на комисията и да определи дата за започване на преговорите. Той изтъкна, че всяко отлагане на преговорите ще бъде демотивиращо за гражданите.", "date": "2019.05.29", "title": "Пендаровски: Отлагане на преговорите с ЕС ще бъде демотивиращо"}
{"url": "https://www.24chasa.bg/novini/article/7478775", "text": "Централната избирателна комисия заседава и се очаква скоро да бъде обявен точният брой гласове, които всяка партия е получила. Но вече е окончателно ясно кой колко евродепутати изпраща в Брюксел, съобщи  . Падна интригата около броя мандати на ГЕРБ и ВМРО. ГЕРБ ще имат 6-ма евродепутати, БСП – 5-има, ДПС – 3-ма. ВМРО ще изпрати в Брюксел двама, а „Демократична България” - един свой представител. Имената на избраните български евродепутати ще станат окончателно ясни до петък, 31 май, когато ще бъдат съобщени данните от преференциите.", "date": "2019.05.29", "title": "Окончателно - ГЕРБ с шестима евродепутати, ВМРО - с двама"}
{"url": "https://www.24chasa.bg/novini/article/7478780", "text": "Руската следствена комисия е започнала доследствена проверка на обстоятелствата около нападението над сътрудника на мисията на ООН Михаил Красношчеков в Косово, съобщи ТАСС, като се позовава на пресслужбата на следствената комисия. Според данните на руското следствие на 28 май косовската полиция е нахлула в населените със сърби общини в Северно Косово и е арестувала Красношчеков, който има дипломатически имунитет, като при ареста са му били нанесени и телесни повреди, предава БТА. \"Непозволените методи за въздействие и задържане на Михаил Красношчеков от страна на косовските специални части нарушават грубо нормите на международното право и на цивилизованите отношения\", се казва в съобщението на руската следствена комисия. Главният прокурор в Косовска Митровица Шакири Сила заяви, че Красношчеков е пуснат на свобода благодарение на дипломатическия си имунитет и че ще поиска утре от шефа на ЮНМИК Захир Танин да бъде вдигнат имунитетът му, за да му бъде повдигнато обвинение.", "date": "2019.05.29", "title": "Русия проверява обстоятелствата около \nнападението на неин дипломат в Косово"}
{"url": "https://www.24chasa.bg/novini/article/7478783", "text": "Демократът Джеролд Надлър, председател на правната комисия в Камарата на представителите в Конгреса на САЩ, обеща да потърси отговорност от президента Доналд Тръмп, предаде Ройтерс, цитирана от БТА. Това стана, след като специалният прокурор Робърт Мълър, който разследваше евентуална намеса на Русия в президентските избори през 2016 г. в полза на Тръмп, заяви днес, че не е можел да повдигне обвинения на президента. \"Предвид факта, че специалният прокурор Мълър не е можел да повдигне криминални обвинения срещу президента, Конгресът е този, който трябва да отговори на престъпленията, лъжите и другите деяния на президента Тръмп - и той ще го направи\", каза Надлър.", "date": "2019.05.29", "title": "Високопоставен демократ: Конгресът ще отговори на престъпленията на Тръмп"}
{"url": "https://www.24chasa.bg/novini/article/7478802", "text": "Руските космонавти Олег Кононенко и Алексей Овчинин излизат в открития космос, за да пристъпят към извънбордова дейност на Международната космическа станция, предава ТАСС. Люкът на отсека за скачване \"Пирс\" беше отворен и на руските членове на екипажа им предстои да изкарат извън станцията около шест часа. Предвидени са дейности по монтажа на оборудване върху външната повърхност на МКС, предава БТА. Космонавтите излизат в открития космос със скафандрите \"Орлан-МКС\". Те посвещават космическата си разходка на 85-ата годишнина на Алексей Леонов /30 май/, който пръв в света излезе в открития космос на 18 март 1965 година. Кононенко и Овчинин ще вземат проби от повърхността на МКС за възможни микроповреди по обшивката. Екипът ще почисти илюминаторите на малкия изследователски модул \"Поиск\". Ще бъдат демонтирани също два панела от космическия експеримент \"Устойчивост\", който тества издръжливостта на някои материали в космически условия.", "date": "2019.05.29", "title": "Руски космонавти излизат в открития космос за около 6 часа"}
{"url": "https://www.24chasa.bg/novini/article/7478564", "text": "Поскъпването на цената на тока, парното и топлата вода от 1 юли е заради причини извън България, върху които нито правителството, нито Комисията за енергийно и водно регулиране може да влияе. Това коментира в парламента председателят на комисията Иван Иванов, предаде  . Едната причина е резкият скок на емисиите въглероден диоксид на световните пазари, които на европейските борси достигнаха 25 евро тон. Тези емисии се купуват от всички енергийни дружества, обясни Иванов. Втората причина е заради усложнената обстановка в Иран и Венецуела, което предизвиква сътресения на пазара на суров петрол, който участва във формулата за изчисление на цената на природния газ. Цената на природния газ от 1 юни ще бъде внесена от „Булгаргаз” на 10 юни. Комисията по енергийно и водно регулиране предложи цената на тока от 1 юли да бъде увеличена с 3.48%. Предложението на държавния регулатор е разгледано на проведено заседание на базата на постъпилите искания на трите електроразпределителни дружества.", "date": "2019.05.29", "title": "КЕВР: Ток, парно и топла вода поскъпват заради международни причини"}
{"url": "https://www.24chasa.bg/novini/article/7478491", "text": "Докладът на ЕС за напредъка на Турция по пътя на евроинтеграцията не оценява вярно сегашната ситуация в страната и не е възможно да се приемат несправедливите критики, които се отправят в него, заяви днес турският заместник-външен министър Фарук Каймакчъ, съобщава Ройтерс. В доклада, публикуван по-рано днес, ЕС посочва, че има \"допълнително сериозно връщане назад\" в турската съдебна система. В доклада остро се критикува страната по редица въпроси от човешките права до икономическата политика, предава БТА. Турция внимателно ще си вземе бележка за конструктивните критики в доклада, посочи Каймакчъ, като добави, че Анкара очаква нейните европейски съюзници да подкрепят борбата й срещу заплахите за сигурността. Каймакчъ заяви, че докладът отразява екзистенциалните кризи на ЕС. Той добави, че за съжаление евросъюзът не подхожда безпристрастно към страната заради предубеждения, произтичащи от неговите проблеми, посочва в.\"Миллиет\". Каймакчъ подчерта, че въпросът за пълноправното членство стои в основата на отношенията на Турция с ЕС и че когато Анкара изпълни условията за членство, тя трябва да може да стане член на евросъюза. По думите му в доклада има някои неуместни и невалидни положения за това, че Турция се отдалечава от европейските ценности. Турция здраво стои на мястото си, подчерта Каймакчъ и добави, че тя е част от Европа. Той изтъкна важността на това, че и тази година в доклада е подчертано, че терористичната организация Кюрдска работническа партия /ПКК/ фигурира в списъка на ЕС на терористични организации и че ФЕТО /Фетхуллахистката терористична организация - бел.ред./ се разглежда от Турция като терористична организация. Каймакчъ посочи обаче като неприемливо това, че в текста на доклада терористичната организация ФЕТО се споменава като \"движение на Гюлен\", сякаш е гражданска организация. Той изтъкна, че днес ЕС е започнал много по-добре да вижда колко коварни, терористични и стигащи до преврат са действията на движението на Гюлен. Ето защо ние очаквахме от Европейската комисия по-решително отбелязване в текста по този въпрос, добави турският заместник-министър на външните работи.", "date": "2019.05.29", "title": "Турция: Не приемаме несправедливите критики в доклада на ЕС за страната ни"}
{"url": "https://www.24chasa.bg/novini/article/7478456", "text": "Шофьор от Кюстендил е бил заловен да кара товарен автомобил в Словения след употреба на наркотици. Той е бил проверен от полицаи на автомагистрала, но отказал да даде кръвна проба. Полеви тест отчел обаче наличие на опиати. Задържан е за няколко часа и бързо е бил вкаран на дело в съда. Там признал, че предния ден е пушил марихуана. Съдът му е наложил 1200 евро глоба. Заради това, че е престоял в ареста, от сумата са приспаднати 20 евро и той трябва да плати останалите. Присъда е пристигнала в съда в Кюстендил и магистратите приеха, че шофьорът трябва да плати остатъка от глобата 1180 евро.", "date": "2019.05.29", "title": "1200 евро глоба за напушен кюстендилец, карал камион в Словения"}
{"url": "https://www.24chasa.bg/novini/article/7478461", "text": "Съд в Холандия наложи днес забрана на холандския клон на мотоциклетната банда \"Ангелите на ада\" (Hells Angels) с мотивите, че има дълго криминално досие в страната, включващо убийства на противници, престрелки и притежание на наркотици и оръжие, предаде Ройтерс. Мярката бе по искане на прокуратурата в отговор на стотиците инциденти в Холандия, предизвикани от членове на бандата. \"Често това насилие е толкова сериозно и причиняващо такова обществено безпокойство, че то може да бъде смятано за нарушение на обществения ред\", постанови съдът в Утрехт. В съдебното решение се споменават мотоциклетният клуб \"Ангели на Ада - Холандия\" и международната организация, към която той принадлежи, предава БТА. Говорител на холандската прокуратура съобщи, че това е първият случай, в който държава забранява \"Ангелите на ада\". Правителството на САЩ квалифицира рокерската организация като престъпен международен синдикат. Членовете на \"Ангелите на ада\", основана през 1948 г. в Калифорния, са известни със своите мотори \"Харли-Дейвидсън\", облеклото от джинси и кожа, както и със своя предизвикателен външен вид. Придобиват известност през 60-те години заради книгата на Хънтър С. Томсън \"Ангелите на ада - странна и ужасяваща сага\". Плашещата репутация на групата се засилва след открития концерт на рокгрупата \"Ролинг стоунс\" на автомобилна писта в Калифорния през 1969 г., за който \"Ангелите на ада\" са наети като охранители. Смята се, че сега бандата разполага с няколко хиляди членове в десетки страни, припомни Ройтерс.", "date": "2019.05.29", "title": "Холандия забрани мотоклуба \"Ангелите на ада\""}
{"url": "https://www.24chasa.bg/novini/article/7478319", "text": "Година след отварянето си Floret Restaurant and Bar отпразнува повода в присъствието на медии, лоялни гости и, разбира се, талантливия екип от професионалисти. Тортата разряза г-н Аджело Зукала, генерален Мениджър на InterContinental Sofia, а за настроението на гостите се погрижи група „Акустик Адикт”. С бързи темпове Floret се превърна в една от най-предпочитаните локации за всеки повод – енергизираща закуска, бизнес обяд, незабравима семейна вечеря, отпускащо питие след работа или коктейли с приятели. Намиращ се в самото сърце на столицата – пл. „Народно събрание” 4, Floret привлича местни и чуждестранни гости, които се радват на разнообразното меню, авторските напитки и уютната атмосфера. Ястията на Floret са вдъхновени от класически международни рецепти, пречупени през призмата на българските кулинарни традиции, така че да задоволят и най-капризния вкус. Наред с приятната обстановка, кулинарните изкушения и безкомпромисното обслужване, гостите избират Floret заради ежеседмичните музикални вечери с изпълнения на живо на класически китари и роял. Наскоро Floret въведе и уникален по рода си „а-ла-карт“ брънч – всяка събота и неделя между 10 и 15 ч. гостите могат да се насладят на богата селекция от брънч предложения, както и на специално създадени алкохолни и безалкохолни брънч коктейли. Само година след отварянето си Floret се радва на редица лоялни клиенти, които се доверяват на екипа както за организирането на бизнес събития, така и за отбелязването на лични поводи. “Нашата лоялна програма VIP Excusive Cards, която въведохме малко след откриването, набра бърза популярност и превърна Floret в едно от предпочитаните места за хранене не само на гостите на InterContinental Sofia, а и на софианци. Комбинирайки различни кулинарни техники и съставки, се стремим се да сме максимално достъпни както за местните, така и за чуждестранните гости. Винаги предоставяме най-висок стандарт на обслужване“, казва г-н Зукала. Едно от нещата, с които Floret се гордее, е популяризирането на българската кухня сред чуждестранните гости. Шефовете използват местни сезонни продукти и подправки, спазват българските традиции и обичаи в приготвянето на храната и в създаването на коктейлите. Гостите могат да се насладят на различно обедно меню всяка седмица с преплитащи се нюанси от международната и българска кулинарни традиции, както и на специални предложения и пакети за Коледа, Великден и други любими празници. Каним Ви да се потопите в изтънчената атмосфера и да погалите сетивата си с неповторимите вкусове на Floret Restaurant and Bar – изживяване, което няма да забравите!", "date": "2019.05.29", "title": "Floret Restaurant and Bar става на 1 година!"}
{"url": "https://www.24chasa.bg/novini/article/7478316", "text": "Общо 36 545 жилища в 511 блока в страната са обновени по Националната програма за енергийна ефективност на многофамилни жилищни сгради през 2018 г. Това става ясно от одобрения от правителството доклад за напредъка по изпълнението на управляваната от Министерството на регионалното развитие и благоустройството програма през изминалата година. От въведените в експлоатация общо 511 сгради най-много са в област Бургас (107 сгради), следвана от областите Хасково (45 сгради), Благоевград (42 сгради), Пловдив и Стара Загора (по 39 сгради). Към 31 декември 2018 г. са стартирали дейности по 98,8% от всички 2022 сгради със сключени договори за целево финансиране по Националната програма за енергийна ефективност на многофамилни жилищни сгради (НПЕЕМЖС). В доклада се посочва, че в края на предходната година в процес на изпълнение на строително-монтажни работи са били 135 сгради, вследствие на което ще бъдат обновени 9180 жилища. Предвижда се през 2019 г. да бъдат обновени още 29 342 жилища в общо 444 сгради, от което се очаква да се възползват 61 133 души. Според данните, последните одобрени за реновиране сгради се очаква да бъдат завършени в края на 2019 г. Отчетените резултати потвърждават, че интересът към НПЕЕМЖС продължава да бъде голям. Непосредственият социално-икономически ефект се изразява в намаляване на разходите за отопление на домакинствата, подобряване на здравословните условия за живот, създаване па приятна жизнена среда (подобрени и ремонтирани общи части и околоблоково пространство). Постига се и по-естетичен външен вид на обновените жилищни сгради в сравнение с останалите, което води до промяна на облика на цели квартали. Програмата създава заетост и увеличава финансовите постъпления както в строителния сектор, така и при производителите на строителни материали, инженери, архитектурни и проектантски фирми, транспортен бранш, складови и логистични центрове. Като положителен ефект от реализирането й се отчита и подобряването на качеството на околната среда, вследствие на спестени емисии на парникови газове, както и смекчаване въздействието на климатичните промени. Правителството предлага на Президента на Република България да издаде Указ за награждаване на Милка Митева с орден „Св. Св. Кирил и Методий“ - огърлие за особено значимите й заслуги в областта на културата и изкуството. Милка Митева е директор на НМУ „Любомир Пипков“ от 1992 г., като активно работи за утвърждаване името на най-старата музикално-образователна институция в България като средище за откриване и развитие на музикални таланти. От 1994 г. е художествен директор на конкурса „Млади музикални дарования“, а през 1996 г. е съучредител на едноименната фондация. По случай 100-годишнииата на НМУ Милка Митева инициира провеждането на международния конкурс „Млади виртуози“. Състезанието се провежда ежегодно, участниците пристигат от десетки страни, а в журито по правило присъстват големи педагози и изпълнители от цял свят. От 1998 г. Милка Митева е хоноруван преподавател, а от май 2000 г. - член на съвета на Департамент „Музикално - сценични изкуства“ при НБУ. Министерският съвет прие Решение за създаване на междуведомствена работна група с участието на представители на Министерството на финансите, Министерството на вътрешните работи, Министерството на правосъдието, Агенция „Митници“, Прокуратурата на Република България, Комисията за противодействие на корупцията и за отнемане на незаконно придобитото имущество, дирекция „Финансово разузнаване“ на Държавна агенция „Национална сигурност“, компетентни специализирани дирекции на ДАНС, органите за надзор и други държавни органи и институции с отделни правомощия в сферата на превенцията и противодействието на изпирането на пари и финансирането на тероризма, както и такива, които разполагат с данни и информация, необходими за изготвянето и актуализирането на националната оценка на риска. Решението за създаване на междуведомствена работна група е прието на основание чл. 24 от Устройствения правилник на Министерския съвет и в изпълнение на чл. 96 от Закона за мерките срещу изпирането на пари. Постоянно действащата междуведомствена работна група се създава за изпълнение на дейностите, регламентирани в чл. 96, ал. 1, т. 1 - 5 от Закона за мерките срещу изпирането на пари. Министерският съвет одобри трансфери в размер на 277 530 лв. за стипендии и еднократно финансово подпомагане по Програмата на мерките за закрила на деца с изявени дарби от държавни, общински и частни училища през 2019 г. За 2019 г. за деца с изявени дарби от държавни, общински и частни училища са предвидени общо 793 050 лв., в т.ч. 293 130 лв. за предоставени стипендии на деца по Програмата от 2018 година. С настоящото постановление по бюджетите на общините се предоставят допълнително 203 040 лв., като 63 585 лв. са във връзка с постъпили в Министерството на образованието и науката (МОН) искания за финансиране на 40 нови стипендии по Програмата от 19 общини отпуснати за 2018 г. Отделно от тях са необходими 135 270 лв. За 250 стипендии от 46 общини, чието изплащане е започнало през 2018 година, и 4 185 лв. – за издадени заповеди за 7 стипендии на ученици в частни училища. Тъй като и седемте одобрени стипендии са на ученици в частни училища на територията на гр. София, средствата се предоставят на Столична община. По бюджета на МОН се предоставят общо 74 490 лв., от които 74 115 лв. за 91 издадени от министъра на образованието и науката заповеди - 71 заповеди от 2018 г. и 20 заповеди от 2019 г. по Програмата и за стипендии на трима ученици от Технологично училище „Електронни системи“ - София, което е в структурата на ТУ - София. Останалите 375 лв. са за еднократно финансово подпомагане, за което има издадени две заповеди от министъра в края на 2018 г. По този начин необходимите средства възлизат общо на 277 530 лв. което няма да доведе до въздействие върху държавния бюджет, тъй като средствата са в рамките на разчетените за тази дейност в централния бюджет средства за 2019 година. Правителството одобри допълнителни трансфери в размер на 22 643 942 лв., разпределени по общини, за закупуване на познавателни книжки, учебници, достъп до електронно четими учебници, учебни комплекти и учебни помагала за децата и учениците в общинските детски градини и училища за 2019 година. Министерството на образованието и науката е изготвило разпределение на необходимите средства, съобразно определените нормативи и въз основа броя на децата и учениците от Националната електронна информационна система за предучилищното и училищното образование (НЕИСПУО) към месец февруари 2019 година. Допълнителните трансфери се предоставят по бюджетите на общините от централния бюджет под формата на обща субсидия за делегираните от държавата дейности за сметка намаление на бюджетното взаимоотношение на централния бюджет с бюджета на Министерството на образованието и науката за 2019 година. Правителството променя статута на имот, управляван от Министерството на вътрешните работи, от публична в частна държавна собственост. Поземленият имот с площ 74 953 кв. м с построените в него сгради и се намира в с. Лозен, местност „Джуджин азмак“, район „Панчарево“. Той е с отпаднала необходимост за функциите на МВР. За частна държавна собственост е обявена сграда, представляваща едноетажна постройка със застроена площ 16 кв. м, разположена в близост до пристанищните терминали в зона Русе-Изток. Правителството даде съгласието си тя да бъде премахната от активите на Държавно предприятие „Пристанищна инфраструктура“ заради отпадналата необходимост от използването й, както и лошото й конструктивно състояние. Осигуряването на физическа поддръжка на сградата ще доведе до генериране на излишни разходи за предприятието. Франкофонският институт за администрация и управление (ФИАУ) се преименува в Специализиран институт на Франкофонията по администрация и мениджмънт (СИФАМ). Преименуването се налага заради съвпадение на френската абревиатура на института с абревиатурата на друго висше училище, регистрирано във Франция. Одобреното от МС споразумение не променя възприетите цели и организационни принципи в дейността на института. Той има за цел да допринася за професионалното развитие на студенти от страни в региона на Централна и Източна Европа. В него се обучават и студенти от държавите в Западните Балкани, с което той съдейства за европейската перспектива на тези страни. От създаването си през 1995 г. институтът допринася за развитието на университетското сътрудничество между европейските държави, членуващи в МОФ. Правителството одобри проект на Меморандум за сътрудничество между Министерството на икономиката на Република България и Общинското народно правителство на Нинбо, Китай. Подписването на Меморандума бе предложено от българска страна с цел засилване на търговско-икономическото сътрудничество с Нинбо. Усилията на Министерството на икономиката са насочени към установяване на контакти и развитие на партньорството с Китай не само на централно ниво, но и с отделни китайски провинции и значими градове. Министерството на икономиката вече е подписало подобни меморандуми за сътрудничество с китайските провинции Хънан, Анхуей, Шанхай, Гуандун, Дзянсу, Джъдзян. Меморандумът предвижда активизиране на сътрудничеството между бизнеса и организациите от България и Нинбо; оказване на съдействие за създаване на нови и разширяване на съществуващите бизнес контакти между предприятията от България и Нинбо; насърчаване на сътрудничеството между малките и средните предприятия; стимулиране на предприятията от България и Нинбо да участват в панаири, изложения, форуми и симпозиуми, които се провеждат на територията на България и Нинбо. Специално внимание в обърнато на насърчаването на китайските инвестиции в българските индустриални зони. Правителството одобри резултатите от Първата сесия на смесената междуправителствена комисия за икономическо сътрудничество между Република България и Република Северна Македония, която се проведе на 6 и 7 март в Скопие. Двете страни обсъдиха изграждането на транспортна и енергийна инфраструктура, както и актуални въпроси от двустранното икономическо сътрудничество в области като търговия, инвестиции, селско стопанство и др. В рамките на заседанието беше направен преглед на изпълнението на Меморандума за разбирателство между двете страни за намаляване на международните тарифи за роуминг за телекомуникационни услуги. Също така бяха набелязани възможностите за разширяване на сътрудничеството между България и Република Северна Македония в области от взаимен интерес. Министерският съвет възложи на заместник министър-председателя Томислав Дончев да отговаря за координацията и участието на Република България в Глобалната инициатива „Партньорство за открито управление”. Към момента тази длъжност бе изпълнявана от началника на кабинета на министър-председателя Румяна Бъчварова. „Партньорство за открито управление“ е многостранна инициатива, която има за цел осигуряване на конкретни ангажименти от страна на правителствата за насърчаване на прозрачността, овластяване на гражданите, борба с корупцията и да бъдат използвани новите технологии за укрепване на управлението. Република България се присъединява към инициативата през април 2012 г. и до момента е разработила и изпълнила три национални плана за действие. Документите, свързани с ангажиментите по инициативата се публикуват на Портала за обществени консултации www.strategy.bg. Министерският съвет прие разпореждане за установяване и внасяне в полза на държавата на отчисления от печалбата за финансовата 2018 година от държавните предприятия и търговските дружества с държавно участие в капитала. Процентът на отчисленията от печалбата е 50 на сто, а за „Българска банка за развитие“ АД - 80 на сто, което е в съответствие със заложените параметри в Закона за държавния бюджет на Република България за 2019 г. Срокът за внасяне на отчисленията и дивидентите за държавата е 7 юни 2019 г., а за дружествата, които съставят годишен финансов отчет съгласно чл. 31, ал. 1 от Закона за счетоводството, е 15 юли 2019 г. От обхвата на разпореждането са изключени лечебните заведения за болнична помощ, като се отчита тяхната специфика и изключителната им зависимост от ограничен брой източници на финансиране. Извън обхвата му остава и „Държавна консолидационна компания“ ЕАД, предвид спецификата в дейността на дружеството, както и дружествата от отрасъл „Водоснабдяване и канализация“ - поради изпълнение на предварителни условия във водния сектор за усвояване на средствата от европейските фондове за програмния период 2014 - 2020 година. С разпореждането се осигуряват условия за изпълнение на приходната част на държавния бюджет за 2019 г. в частта на неданъчните приходи от дивиденти. То е изготвено в съответствие с чл. 2, чл. 11, т. 4 и чл. 12, т. 14 от Правилника за реда за упражняване правата на държавата в търговските дружества с държавно участие в капитала. Правителството прие Решение за одобряване на проект на Закон за публичните предприятия. Целта законопроекта е създаването на хармонизирана правна рамка, в която публичните предприятия ще осъществяват своята дейност, при която правилата за корпоративно управление и оповестяване ще бъдат еднакви за всички предприятия с държавно участие, независимо от това, кой орган упражнява правата на държавата. Причините, които налагат приемането на законопроекта, произтичат от одобрения от правителството на 22 август 2018 г. План за действие. Той включва мерки в отговор на намеренията на България да се присъедини към Валутния механизъм II (ERM II) и към Банковия съюз. Планът включва още и подобряване на управлението на държавните предприятия чрез преразглеждане и привеждане на националното законодателство в съответствие с Насоките на Организацията за икономическо сътрудничество и развитие (ОИСР) за корпоративното управление на държавните предприятия. Предвидено е ограничено прилагане на закона по отношение на общинските публични предприятия, с оглед на това, да не се нарушават правата на общините за местно самоуправление. Предложените с проекта на акт стандарти за управление на публичните предприятия включват следните основни елементи: Въвежда се изискване за разработване на държавна политика в областта на публичните предприятия и механизъм за определяне на конкретни цели, която се приема от Министерския съвет; Създава се централно звено за координиране на управлението на публичните предприятия в лицето на сегашната Агенция за приватизация и следприватизационен контрол, в която се влива Българската агенция за инвестиции, името й се променя на Агенция за публичните предприятия и инвестиции. Агенцията е администрация, пряко подчинена на Министерския съвет; Въведено е изискването Агенция за публичните предприятия и инвестициите да разработва годишни обобщени аналитични доклади за дейността на публичните предприятия, включващи отчитане на финансовото представяне на дружествата; Предвидено е създаване на професионални и независими органи на управление на публичните предприятия с ясни правомощия, на основата на прозрачна, справедлива процедура за номиниране на кандидати, основана на качествата им. Правителството одобри проект на Закон за марките и географските означения. Чрез предложените изменения в действащата към момента правна уредба в областта на марките и географските означения ще се постигане съответствие между българското и европейското право в областта на защитата на търговските марки и географските означения и изпълнение на задълженията на България, като държава-членка на ЕС. Едни от ангажиментите, които ще бъдат постигнати с приемането на Законопроекта е уеднаквяване на националното ни законодателство с това на другите държави-членки, повишаване на ефективността на работа и постигане на по-висока правната сигурност за бизнеса и потребителите. Министерският съвет прие Постановление за изменение и допълнение на Правилника за устройството и дейността на Министерството на вътрешните работи. В документа се прецизира обхватът на дейностите, извършвани от дирекциите в МВР. С оглед осигурения кадрови потенциал е обърнато специално внимание на целесъобразността в ГДНП да се провежда разследване основно на дела за тежки престъпления, за които по закон е предвидено наказание лишаване от свобода повече от пет години, доживотен затвор или доживотен затвор без замяна, подсъдни като първа инстанция на окръжен съд или на Специализирания наказателен съд. Създава се възможност полицейските органи от дирекция „Противодействие на престъпността през държавната граница“ в ГДГП да извършват оперативно-издирвателна дейност и разследване на престъпления на територията на цялата страна. Отпада задължението органите на МВР да извършват оценка на риска в рамките на осъществяваните дейности, свързани с критичните инфраструктури и обектите им. Детайлизирани са функциите на дирекция „Комуникационни и информационни системи“ с оглед извършването на експертно-аналитична дейност по превенция, овладяване и предотвратяване на последиците от бедствия и защита на населението. По този начин служителите ще могат да оказват методически контрол при изграждането на Локални системи за оповестяване, провеждане на функционални тестове и интегриране на тези системи към Националната система за ранно предупреждение и оповестяване. Предвидена е възможност за назначаване на допълнителен щат на служители по трудово правоотношение във връзка с издаването/подмяната на български лични документи и персонализирането им. За подобряване на дейността на административните структури в МВР и постигане на по-високи резултати от държавните служители в Звеното за материални проверки, дирекция „Международни проекти“ и дирекция АФКОС се повишават изискванията към тях в посока образователен ценз и владеене на чужди езици. Правителството прие промени в Устройствеиия правилник на Изпълнителната агенция „Железопътна администрация“. Чрез тях се допълват функциите на агенцията като Регулаторен орган и като Национален орган по безопасността в железопътния транспорт, както и се разширяват нейните правомощия при контрол. С измененията се въвеждат изискванията на приложимото законодателство на Европейския съюз, приети с Четвърти железопътен пакет през 2016 г., който включва: Директива (ЕС) 2016/798 на Европейския парламент и на Съвета от 11 май 2016 година относно безопасността на железопътния транспорт (OB L 138, 26.5.2016 г., стр. 102), Директива (ЕС) 2016/797 на Европейския парламент и на Съвета от 11 май 2016 година относно оперативната съвместимост на железопътната система в рамките на Европейския съюз (OB L 138, 26.5.2016г., стр. 44) (Директива (ЕС) 2016/797) и Директива (ЕС) 2016/2370 на Европейския парламент и на Съвета от 14 декември 2016 година за изменение на Директива 2012/34/ЕС по отношение на отварянето на пазара на вътрешни услуги за железопътни пътнически превози и управлението на железопътната инфраструктура (OB L 352, 23.12.2016г., стр. 1). Министерският съвет одобри Закон за изменение и допълнение на Закона за българските лични документи. С промените се въвежда възможност български личен документ да бъде получен извън страната лично чрез използване на лицензиран доставчик на пощенска или куриерска услуга. Това ще облекчи българските граждани в чужбина, особено живеещите в населени места, отдалечени от дипломатическите и консулските представителства на Република България в чужбина. Въвежда се изискване за лично явяване на лицето - при подаване на заявлението за издаване на документа в дипломатическо или консулско представителство на Република България в чужбина. С приемането на измененията се създава и нова възможност за подаване на заявления за подмяна на български лични документи чрез автоматизираната информационна система за електронни услуги на Министерството на външните работи. Получаването на готовия документ ще става само лично, след като самоличността на получателя бъде установена еднозначно и документът, чиято подмяна се иска, бъде върнат. Така български лични документи в чужбина ще се вадят само с едно посещение в консулската служба или при подаване (а ще се получават с куриер), или при получаване (когато се кандидатства онлайн). Сроковете за издаване на български лични документи при подадено в чужбина заявление ще бъдат 45 дни за обикновена услуга и 30 дни за бърза услуга. С измененията се въвежда срок на валидност на паспортите от 10 години, като същевременно се запазва и възможността за издаване на паспорт с 5-годишна валидност. Министерство на вътрешните работи следва да осигури технологичните и организационни условия за издаването на паспорти със срок на валидност 10 години не по-късно от 01.01.2021 г. Предвижда се финансовите разходи за използване на пощенска или куриерска услуга да се заплащат предварително от заявителя. Правителството прие Постановление за разработване на стратегическите и програмните документи на Република България за управление на средствата от фондовете на Европейския съюз за програмния период 2021 - 2027 г. Постановлението предвижда създаване на работни групи, които да бъдат отговорни за разработването на Споразумението за партньорство и програмните документи в областта на Кохезионната политика, Общата селскостопанска политика и Общата политика по рибарство. В работните групи ще вземат участие представители на централната администрация, на регионалните и местни власти, социални партньори, структури на гражданското общество, академичната общност и др. За осигуряване на максимална публичност и прозрачност на процеса и за гарантиране на възможност за участие в него на всички заинтересовани страни, се предвиждат обществени обсъждания на всеки от стратегическите и програмните документи на територията на страната. Правителството одобри позицията на България за неформалното заседание на Съвета на Европейския съюз по земеделие и рибарство, което ще се проведе в периода 2-4 юни в Букурещ, Румъния. Един от основните приоритети в областта на земеделието на Румънското председателство е биоикономиката. В тази връзка темата на работната среща на министрите ще бъде „Научните изследвания в селското стопанство и биоикономиката - изграждане на синергии“. В българската позиция е застъпено становището, че бъдещата Обща селскостопанска политика може да допринесе за развитието на биоикономиката чрез подкрепа за по-иновативно, ефективно използване на ресурсите и конкурентоспособно производство. Подкрепата с директни плащания ще продължи да осигурява сигурност за земеделските стопани и тяхното производство. Правителството одобри проект на Закон за изменение и допълнение на Закона за културното наследство. С предлаганите промени се изпълняват пет мерки от РМС № 704 от 5 октомври 2018 г. за опростяване и привеждане на услугите за бизнеса в съответствие със Закона за ограничаване на административното регулиране и административния контрол върху стопанската дейност. Регламентират се документите, удостоверяващи наличието на изискванията на Закона за културното наследство за извършване на музейна дейност от частни музеи и се намалява срока за издаване на разрешението от министъра на културата. Регламентират се изискванията, при които се извършва съгласуването на планове за опазване и управление, устройствени планове и специфичните правила и нормативи към тях, заданията за тяхното изготвяне, както и на инвестиционни проекти и искания за намеси в защитени територии за опазване на културното наследство. Създава се законова уредба на изискванията за издаване на разрешения за изработка на копие и реплика на културни ценности със световно и национално значение или национално богатство и за извършване на консервация и реставрация на движими културни ценности национално богатство, които до момента се съдържат в подзаконови нормативни актове. Правителството одобри допълнителни средства в размер на 20,9 млн. лв. по бюджетите на общините Столична община, Габрово и Петрич и по бюджета на Министерския съвет. По бюджета на Столична община допълнителните средства в размер на 15 млн. лв. са предназначени за доставка, реновиране и модернизация на метровлакове - част от процеса на изграждане и модернизация на метрото в гр. София. Осигуряването на финансовия ресурс ще позволи спазването на заложения график за изпълнение на дейностите по най-големия транспортен проект на територията на столицата, който е със съществен екологичен и социален ефект. Одобрени са и допълнителни трансфери в размер на 5,4 млн. лв. по бюджетите на общините Габрово и Петрич, предназначени за ремонт и благоустрояване на улици, тротоари, междублокови пространства, укрепване и отводняване на инфраструктурни обекти, както и ремонт на общинска пътна мрежа. Одобрените разходи по бюджета на Министерския съвет за 2019 г. са в размер на 500 хил. лв. и са предвидени за довършителни дейности в храм „Св. Прокопий Варненски“, гр. Варна. Допълнителните разходи/трансфери по бюджетите на първостепенните разпоредители с бюджет се предоставят за сметка на предвидени разходи по централния бюджет за 2019 г. и за сметка на преструктуриране на разходи и/или трансфери по централния бюджет за 2019 година.", "date": "2019.05.29", "title": "Вижте какво реши Министерският съвет днес"}
{"url": "https://www.24chasa.bg/novini/article/7478317", "text": "Министерският съвет одобри трансфери в размер на 277 530 лв. за стипендии и еднократно финансово подпомагане по Програмата на мерките за закрила на деца с изявени дарби от държавни, общински и частни училища през 2019 г. За 2019 г. за деца с изявени дарби от държавни, общински и частни училища са предвидени общо 793 050 лв., в т.ч. 293 130 лв. за предоставени стипендии на деца по Програмата от 2018 година. С настоящото постановление по бюджетите на общините се предоставят допълнително 203 040 лв., като 63 585 лв. са във връзка с постъпили в Министерството на образованието и науката (МОН) искания за финансиране на 40 нови стипендии по Програмата от 19 общини отпуснати за 2018 г. Отделно от тях са необходими 135 270 лв. За 250 стипендии от 46 общини, чието изплащане е започнало през 2018 година, и 4 185 лв. – за издадени заповеди за 7 стипендии на ученици в частни училища. Тъй като и седемте одобрени стипендии са на ученици в частни училища на територията на гр. София, средствата се предоставят на Столична община. По бюджета на МОН се предоставят общо 74 490 лв., от които 74 115 лв. за 91 издадени от министъра на образованието и науката заповеди - 71 заповеди от 2018 г. и 20 заповеди от 2019 г. по Програмата и за стипендии на трима ученици от Технологично училище „Електронни системи“ - София, което е в структурата на ТУ - София. Останалите 375 лв. са за еднократно финансово подпомагане, за което има издадени две заповеди от министъра в края на 2018 г. По този начин необходимите средства възлизат общо на 277 530 лв. което няма да доведе до въздействие върху държавния бюджет, тъй като средствата са в рамките на разчетените за тази дейност в централния бюджет средства за 2019 година.", "date": "2019.05.29", "title": "Правителството одобри 277 530 лева за деца с изявени дарби"}
{"url": "https://www.24chasa.bg/novini/article/7478307", "text": "Днес откривателят на Хигс бозона и носител на Нобелова награда за физика Питър Хигс навършва 90 години, предава ТАСС. Питър Уеър Хигс, член на британското Кралско дружество, а също така на Кралското дружество на Единбург и на лондонския Кингс Колидж е роден на 29 май 1929 година в Нюкасъл и е син на звуков инженер на Би Би Си, предава БТА. Семейството му се премества в Бристол и младият Питър Хигс се проявява като блестящ ученик, като получава много награди от гимназията \"Готам\", в която учи, но не и в областта на физиката. Но именно тук той се вдъхновява от работата на Пол Дирак, един от основателите на квантовата механика, който години по-рано учи в същата гимназия. Хигс следва физика в Лондон и се съсредоточава основно върху принципите на масата. Той развива теорията, че по време на създаването на Вселената материята е била безмасова и чак впоследствие частиците са придобили своята маса след взаимодействията между тях и полето, в което съществуват. Впоследствие то става известно като \"полето на Хигс\". През 2013 година Шведската кралска академия на науките присъжда на Питър Хигс и белгиеца Франсоа Енглер Нобеловата награда за физика \"за теоретичното откритие на механизма, способстващ за разбирането на произхода на масата на субатомните частици\".", "date": "2019.05.29", "title": "Откривателят на Хигс бозона Питър Хигс навърши 90 години"}
{"url": "https://www.24chasa.bg/novini/article/7478344", "text": "Попи - последната от \"горилите в мъглата\", прочули се благодарение на американската приматоложка Даян Фоси, се е споминала в Руанда, предаде ДПА, позовавайки се на организацията, носеща името на покойната изследователка. \"Фондът \"Даян Фоси\" с прискърбие съобщава, че Попи - последната от останалите живи героини на филма \"Горили в мъглата\", вероятно се е споминала\", се посочва в направеното изявление, цитирано от БТА. Смята се, че Попи, за която Даян Фоси говори с умиление в дневниците си, е била на около 43 години. Горилата оставя след себе си петима потомци. Сестрата на Попи, Маги, беше любимка на актрисата Сигорни Уивър, която се превъплъти в образа на Фоси във филма \"Горили в мъглата\" (1988), адаптиран по едноименната книга на приматоложката. Даян Фоси беше убита през 1985 г. в Руанда, припомня агенцията.", "date": "2019.05.29", "title": "Спомина се Попи - последната от \"горилите в мъглата\""}
{"url": "https://www.24chasa.bg/novini/article/7478370", "text": "Встъпилият в длъжност неотдавна украински президент Володимир Зеленски избра Брюксел - централата на повечето европейски институции, за първата си задгранична визита следващата седмица, предаде ДПА. С лидерите на ЕС Зеленски се очаква \"да обсъди начини за разширяване на международните усилия за прекратявне на войната\" в Източна Украйна, обяви днес кабинетът му. В двудневната визита, на 4 и 5 юни, е планирано той да се срещне с довършващия мандата си председател на Европейската комисия Жан-Клод Юнкер, с председателя на Европейския съвет Доналд Туск и с генералния секретар на НАТО Йенс Столтенберг, допълни кабинетът. В речта при встъпването си в длъжност миналата седмица Зеленски заяви, че приоритет за него ще бъде да уреди конфликта в Източна Украйна.", "date": "2019.05.29", "title": "Зеленски заминава за Брюксел на първата си задгранична визита"}
{"url": "https://www.24chasa.bg/novini/article/7478364", "text": "Правителството одобри допълнителни трансфери в размер на 22 643 942 лв., разпределени по общини, за закупуване на познавателни книжки, учебници, достъп до електронно четими учебници, учебни комплекти и учебни помагала за децата и учениците в общинските детски градини и училища за 2019 година. Министерството на образованието и науката е изготвило разпределение на необходимите средства, съобразно определените нормативи и въз основа броя на децата и учениците от Националната електронна информационна система за предучилищното и училищното образование (НЕИСПУО) към месец февруари 2019 година. Допълнителните трансфери се предоставят по бюджетите на общините от централния бюджет под формата на обща субсидия за делегираните от държавата дейности за сметка намаление на бюджетното взаимоотношение на централния бюджет с бюджета на Министерството на образованието и науката за 2019 година.", "date": "2019.05.29", "title": "Отпускат се 22 643 942 лева за осигуряване на познавателни книжки, учебници и учебни комплекти"}
{"url": "https://www.24chasa.bg/novini/article/7478400", "text": "Германската канцлерка Ангела Меркел опроверга твърденията, според които тя стигнала до заключението, че лидерката на Християндемократически съюз /ХДС/ Анегрет Крамп-Каренбауер не е годна да управлява държавата, предаде Асошиейтед прес, цитирана от БТА. През декември миналата година Меркел заяви, че няма да се кандидатира за пети мандат като канцлер и предаде лидерския пост в ХДС на Крамп-Каренбауер. Управляващите консерватори обаче не възстановиха позициите си в проучванията на общественото мнение и на евроизборите в неделя отбелязаха най-лошия резултат на избори от Втората световна война насам. Въпреки, че консервативният блок излезе на първо място на евроизборите с 28,9 на сто, това е сериозен спад в сравнение с резултата от 35,4 на сто преди четири години. Крамп-Каренбауер не се радваше на гладък старт. Неотдавна тя направи гаф с отговора на публикувано точно преди евроизборите видео в ЮТюб, критикуващо нейната партия. Както съобщи вчера агенция Блумбърг, позовавайки се на анонимни източници, Меркел е решила, че лидерката на ХДС не е подходяща за канцлер. \"Мога само да кажа, че това са глупости\", отговори Меркел. \"Всички, които познавам в ХДС, защитават свободата на изразяване като фундаментално право. Няма никакви съмнения в това\", подчерта канцлерката. Критиците на Крамп-Каренбауер я обвиниха, че поставя под съмнение свободата на словото онлайн, след като тя сравни публикуваното в ЮТюб видео с печатните медии и попита какво ще стане, ако редактори на вестници отправят призив да не се гласува за някоя партия точно преди изборите, припомня АП. По-късно Крамп-Каренбауер отрече да иска надзор над изразяването на мнения онлайн, припомня ДПА. Други лидери на ХДС също застанаха зад партийната водачка. \"Смятам за плашещо озверяването на езика в ЮТюб, но и в социални канали като Туитър и Фейсбук\", заяви пред в. \"Райнише пост\" Карстен Майер-Хедер, лидер на Християндемократическия съюз в Бремен.", "date": "2019.05.29", "title": "Меркел за слухове, че е недоволна\nот новата лидерка на ХДС: Глупости!"}
{"url": "https://www.24chasa.bg/novini/article/7478347", "text": "Извършител на двойно убийство влезе в затвора за 26 години за извършено от него тежко престъпление от 2017 г. в плевенското село Горни Дъбник, съобщиха от прокуратурата. Окръжната прокуратура в Плевен приведе в изпълнение ефективната присъда \"лишаване от свобода\" при първоначален строг режим, уточниха от ведомството, предаде БТА. С решение на ВКС от 21 май т.г. е било потвърдено наложеното наказание от Окръжния съд в Плевен на подсъдимия П.Н.Ч. Той е признат за виновен, затова, че на 30 октомври 2017 г. умишлено е умъртвил две лица, като деянието е извършено с особена жестокост. По отношение на едно от умъртвените лица, убийството е било предумишлено, по особено мъчителен начин. Плевенският окръжен съд е наложил \"доживотен затвор\" за деянието, но тъй като производството по делото е протекло при условия на съкратено съдебно следствие, съгласно НК определеното наказание е било заменено с \"лишаване от свобода\" за срок от 26 години, поясниха от прокуратурата.", "date": "2019.05.29", "title": "Вкараха в затвора за 26 години двойния убиец от Горни Дъбник"}
{"url": "https://www.24chasa.bg/novini/article/7478408", "text": "Министерският съвет одобри Закон за изменение и допълнение на Закона за българските лични документи. С промените се въвежда възможност български личен документ да бъде получен извън страната лично чрез използване на лицензиран доставчик на пощенска или куриерска услуга. Това ще облекчи българските граждани в чужбина, особено живеещите в населени места, отдалечени от дипломатическите и консулските представителства на Република България в чужбина. Въвежда се изискване за лично явяване на лицето - при подаване на заявлението за издаване на документа в дипломатическо или консулско представителство на Република България в чужбина. С приемането на измененията се създава и нова възможност за подаване на заявления за подмяна на български лични документи чрез автоматизираната информационна система за електронни услуги на Министерството на външните работи. Получаването на готовия документ ще става само лично, след като самоличността на получателя бъде установена еднозначно и документът, чиято подмяна се иска, бъде върнат. Така български лични документи в чужбина ще се вадят само с едно посещение в консулската служба или при подаване (а ще се получават с куриер), или при получаване (когато се кандидатства онлайн). Сроковете за издаване на български лични документи при подадено в чужбина заявление ще бъдат 45 дни за обикновена услуга и 30 дни за бърза услуга. С измененията се въвежда срок на валидност на паспортите от 10 години, като същевременно се запазва и възможността за издаване на паспорт с 5-годишна валидност. Министерство на вътрешните работи следва да осигури технологичните и организационни условия за издаването на паспорти със срок на валидност 10 години не по-късно от 01.01.2021 г. Предвижда се финансовите разходи за използване на пощенска или куриерска услуга да се заплащат предварително от заявителя.", "date": "2019.05.29", "title": "Вадим български лични документи в чужбина с едно посещение в консулската служба"}
{"url": "https://www.24chasa.bg/novini/article/7478419", "text": "Районна прокуратура-Стара Загора привлече като обвиняем и задържа под стража 42-годишен мъж. Той е извършил грабеж на собствената си майка, която системно биел и заплашвал. Това съобщиха от държавното обвинение. На 23.05.2019 год. в Стара Загора той е отнел 300 лева със сила и заплашване. Обвиняемият В.В. е трудово неангажиран, изпитвал финансови проблеми и търсил начин да си набави средства. Мъжът бил в изключително влошени отношения с майка си. Тя се страхувала и от значително време се укривала от В.В., тъй като той системно я биел и заплашвал, а в конкретния ден я проследил целенасочено и умишлено, за да я ограби. През деня на 23.05.2019 г. В.В. използва нож с дължина на острието от 10-12 сантиметра (оръжие годно да причини смъртоносно нараняване) и отправял закана за убийство. По този начин накарал пострадалата да изтегли от АТМ устройство сумата от 300 лева, които отнел от ръцете ѝ с употреба на сила и избягал. Обвиняемият В.В. е криминално проявен, с недобри характеристични данни, освобождаван от наказателна отговорност. Районен съд – гр. Стара Загора е преценил, че от събраните по делото доказателства може да се направи обосновано предположение, че В.В. е извършил престъплението, за което е привлечен като обвиняем и съществува реална опасност да се укрие или да извърши друго престъпление. Взетата спрямо В.В. мярка за неотклонение може да се обжалва и протестира пред Окръжен съд – Стара Загора.", "date": "2019.05.29", "title": "Мъж системно бие майка си, с нож й се кани и я обира"}
{"url": "https://www.24chasa.bg/novini/article/7478467", "text": "За шеста поредна година \"Виваком\" запазва лидерско място на телеком пазара с общи приходи от 948 милиона лева в края на 2018 г., което е 6,6% повече спрямо 2017 г. Това съобщи в сряда Атанас Добрев, главен изпълнителен директор на телекома при представянето на годишния интегриран доклад. Печалбата преди данъци е 359,8 млн. лева. Лидерското място се потвърждавало и от резултатите за първото тримесечие на 2019 г. - приходите са 235,2 млн. лева и имат ръст от 5,5% на годишна база. Печалбата преди облагане се вдига с 30% до 112,5 млн. лева. Освобождаването на честоти за 5G и предлагането им на операторите на разумна цена в следващите 3-4 години ще доведе до инвестиции от индустрията от над 800 млн. лева, каза още Добрев. Според него лицензи в България за новата технология може да има още догодина заради добрата работа между операторите с Комисията за регулиране на съобщенията и с министерството на транспорта. Освен разумни цени за честоти била необходимо и промяна в строителното законодателства, за да се улесни и ускори изграждането на 5G мрежите. \"През последните 10 години основните ни теми бяха осигуряване на свързаност и увеличаване на скорости и капацитет. \"Виваком\" е инвестирала 1,9 млрд. лв. за този период\", каза още Добрев. Според него сега сме на прага на навлизането на изкуствения интелект и в телефоните ни, а телекомът предлага услуги като умен град, умен дом и умни бизнес услуги. Добрев посочи, че предлагат и иновации в много други сфери. Телекомът е изградил Wi-Fi мрежи в над 100 училища и е оборудвал 200 дигитални класни стаи. \"Виваком\" отделя специално внимание на съвременното образование с инициативата \"Образование 4.0\", на която партньор е в. \"24 часа\", посочи Добрев. В следващите 10 години \"Виваком\" ще се фокусира върху повече и по-добри онлайн услуги чрез инвестиции в 5G мрежа, в интернет на нещата, в облачните услуги, телемедицината. \"Клиентите ни в половината страна имат достъп до високоскоростни услуги. Предлагаме най-бързата мрежа с най-голямо покритие. В 615 града сме изградили 4,5G мрежа, над 1 млн. домакинства имат оптика за по-бърз и стабилен интернет\", допълни Асен Великов - финансов директор на \"Виваком\". В момента компанията не води разговори с потенциални инвеститори, заяви Добрев по повод появилите се информации, че се очаква да стартира процедура по продажбата на телекома.", "date": "2019.05.29", "title": "\"Виваком\" отново лидер по приходи, гледа към 5G"}
{"url": "https://www.24chasa.bg/novini/article/7478452", "text": "Вицепремиерът и министър на външните работи Екатерина Захариева валидира юбилейна марка по повод 140-ата годишнина от създаването на Министерството на външните работи, съобщиха от МВнР. „Външната политика е олицетворение на суверенитета. 140 години дипломатическата ни служба работи за отстояване на националните приоритети и защита на интересите на българската държава“, заяви министър Захариева на тържествената церемония в МВнР. „Ние сме известни с това, че успяваме да се вслушаме в чужди позиции, дори когато не ги споделяме напълно. Именно това качество на българската дипломация допринася за умението за постигане на компромис, за водене на диалог и за намиране на решения дори в трудни ситуации“, подчерта Екатерина Захариева. За 140 години България е била изправена пред различни външнополитически предизвикателства, но дипломацията ни е пожънала успехи. Сред тях външният ни министър открои членството ни в НАТО, присъединяването към Европейския съюз, трите пъти, когато България е била непостоянен член на Съвета за сигурност на ООН, председателството на ОССЕ и на Съвета на ЕС през първата половина на 2018 г. По думите й, валидирането на тази марка символизира и еволюцията на дипломатическата служба. За разлика от преди 140 г., когато основно средство за комуникация е било телеграмата, днес „за българския дипломат, за българската дипломатическа служба, е изключително важно да реагира мигновено и да бъде проактивен, за което безкрайно благодаря на моите колеги. Налага се буквално всеки ден да взимаме за по-малко от час важни решения и реакции\", заяви външният ни министър. Когато на 19 юли 1879 г. княз Александър Батенберг полага началото на българската дипломатическа служа, България има трима представители в чужбина – в Цариград, Букурещ и Белград. Днес страната ни има 104 задгранични представителства, а над 40 на сто от служителите с дипломатически ранг са жени. Повече от 20 на сто са жените посланици и генерални консули, които представляват България по света. В церемонията по валидиране на марката участваха и министърът на транспорта, информационните технологии и съобщенията Росен Желязков, и изпълнителният директор на „Български пощи“ Деян Дънешки. Присъстваха десетки посланици и чуждестранни дипломати, акредитирани у нас. Юбилейната марката представлява восъчен печат на фона на българското знаме. Неин художник е Венцислав Йорданов, преподавател в Националната художествена академия.", "date": "2019.05.29", "title": "Захариева валидира пощенска марка за 140 г. от създаването на МВнР (Снимки)"}
{"url": "https://www.24chasa.bg/novini/article/7478455", "text": "В дневния ред на утрешното редовно заседание на Столичния общински съвет ще бъде разгледано предложение от кмета на София Йорданка Фандъкова за отпускане на средства за довършване на изграждането или поддръжката на църковни храмове, съобщиха от пресцентъра на СОС. Кметът Фандъкова предлага в доклад СОС да даде своето съгласие за отпускане на финансова помощ в размер на 204 500 лв. от бюджета на Столичната община за изграждане и поддръжка на четири столични храма. Предлага се да бъдат отпуснати 78 000 лв. за консервация и реставрация на храм-ротонда \"Св. Георги Победоносец\" - най-старият архитектурен паметник в София. Това е единствената запазена до покрив постройка в града, датираща от началото на 4 век, когато София е била резиденция на императорите Галерий и Константин Велики. За храм \"Успение богородично\" в кв. Курило са предвидени 36 500 лв. за ремонт на стени, смяна на дограма, подмяна на таван, изграждане на нова електрическа инсталация и изработка на иконостас. Храмът се намира в гробищния парк на кв. Курило, гр. Нови Искър. До църквата се намират основите на стария храм от 8-9 век, който е бил посветен на \"Вси Светии\" и е разрушен при прокарването на железопътна линия. Това е най-старата църква , запазена в този район. Днешната църква \"Успение Богородично\" е била малък параклис към старата църква. СОС предстои да одобри и отпускането на 50 000 лв. за довършителни работи в храма \"Св. Благовещение\" в ж.к. \"Дружба 2\", както и 40 000 лв. за Арменската Апостолическа православна църква \"Св. Богородица\" в район Красно село.", "date": "2019.05.29", "title": "Столична община дава 204 500 лв. за 4 църкви"}
{"url": "https://www.24chasa.bg/novini/article/7478460", "text": "Унгария планира да започне процедура за присъединяване към газопровода \"Турски поток\" в началото на есента на текущата година. Това заяви днес пред ТАСС унгарският министър на външните работи Петер Сиярто. Той припомни, че при неотдавнашната му среща с ръководителя на Газпром Алексей Милер бе постигната договореност за присъединяване на тръбопровод от Унгария към \"Турски поток\", предаде  \"Доколкото разбираме, Русия има споразумение с България и Сърбия. Готови сме да проведем процедура за съединяване на тръбопроводите на Сърбия и Унгария в началото на есента\", каза министърът. Унгария и Русия могат да сключат договор за допълнителни газови доставки на Петербургския международен икономически форум идната седмица, допълни Сиярто.", "date": "2019.05.29", "title": "Унгария иска да се присъедини към \"Турски поток\" през есента"}
{"url": "https://www.24chasa.bg/novini/article/7478470", "text": "Неизпълнението на споразуменията с Белград от страна на Прищина, включително на това за формиране на съюз на сръбските общини в Косово, говори за безпомощността на Европейския съюз, заяви днес руският външен министър Сергей Лавров на пресконференция в Любляна със словенския си колега Миро Церар, предаде ТАСС. Лавров каза, че обтегнатите отношения в региона са последица от линията на конфронтация, към която се придържа Прищина, но и на мълчаливото одобрение на Европейския съюз и НАТО, предава БТА. Руският министър заяви, че нарастването на напрежението в Косово е предизвикано от тези, които искат да превърнат Балканите в \"санитарен кордон около Русия\", като привлекат всички страни от региона в НАТО. \"Вие видяхте, че точно на тази цел беше подчинено решението на въпроса за името на Македония. Сега виждаме как се опитват да накарат Сърбия да се примири с решение за независимостта на Косово, което ще открие пътя към НАТО и за нови страни от Западните Балкани. Всичко това е печално\", каза Лавров. Словенският външен министър Миро Цера от своя страна каза, че Словения е против всякакви действия, които могат да попречат на диалога за нормализиране на отношенията между Белград и Прищина. Церар каза, че вчерашната операция на косовската полиция в Северно Косово ще има последици не само за Косово и Сърбия, но и за целия регион. \"Ние сме за стабилност на Балканите, за диалог между Сърбия и Косово\", каза Церар.", "date": "2019.05.29", "title": "Лавров: ЕС е безпомощен, щом Прищина не изпълнява споразуменията с Белград"}
{"url": "https://www.24chasa.bg/novini/article/7478002", "text": "С пет гласа \"за\" парламентарната комисия по въпросите на мандатите и имунитета гласува предложението да бъде отнет мандатът на укриващия се извън страната депутат Никола Груевски на основание, че той неоправдано отсъства повече от шест месеца, съобщава скопският в. \"Вечер\", цитиран от БТА. Дискусията продължи само половин час и едва няколко депутати се изказаха. Депутатите на ВМРО-ДПМНЕ не гласуваха нито с \"да\", нито с \"не\", нито се въздържаха. Предложението сега трябва да бъде гледано на пленарно заседание и парламентът ще вземе решение дали да бъде отнет мандатът на Груевски. За да се случи това, е необходимо мнозинство от две трети.", "date": "2019.05.29", "title": "Парламентът в Северна Македония решава дали Груевски ще остане без депутатски мандат"}
{"url": "https://www.24chasa.bg/novini/article/7478010", "text": "България има нужда от министър за детето и семейството и от детски омбудсман, смятат от Националната мрежа за децата/НМД/. Представители на неправителственото обединение, в което участват 152 граждански организации, изразиха своята позиция за по-добро координиране на политиките за детето и семейството и извеждането им на преден план в дневния ред на обществото, предаде БТА.. Детето и семейството трябва да се разглеждат в цялост, посочи Мила Ташкова от НМД. Тя уточни, че излъчването на подобен министър би осигурило цялостен подход към проблемите и ще е индикатор за по-ясен ангажимент на държавата в подкрепа на семействата. По думите й България е една от малкото държави, в които няма детски омбудсман. Тази институция е необходима, за да защитава правата на децата и да следи за потенциални нарушения от страна на други институции,добави Ташкова. По отношение на Националната стратегия за детето Людмил Спасов, регионален координатор на НМД, коментира, че тя е по-скоро рамка за работата на настоящото и бъдещите правителства. По думите му \"стратегията не е съвършена, но е необходима\".", "date": "2019.05.29", "title": "Националната мрежа за децата иска министър за детето и семейството"}
{"url": "https://www.24chasa.bg/novini/article/7477900", "text": "Зам.-кметът на пловдивския район \"Западен\" в Пловдив Георги Георгиев е на подсъдимата скамейка за злоупотреба с публични средства. Прокуратурата го обвинява в присвояване на 4118 лв., които били изплатени на тъста му Костадин Сейменски за извършване на ремонти в сградата на кризисния център за деца. Това е станало в периода 27 февруари 2013 г.- 17 юни 2014 г., когато Георгиев е бил негов управител. Разследващите твърдят, че той е сключил граждански договори с бащата на жена си и е съставил фалшиви протоколи за строителни дейности, каквито реално не са били изпълнени. \"Не съм виждала външни хора да правят ремонти\", заяви пред съда бившият психолог на центъра Силвана Трендафилова. Тя посочи, че по времето, когато е работела там, се е подготвяла спортна зала. Подменяла се е алуминиева дограма, пребоядисвали са се стените. Трендафилова обаче не знаеше дали нейни колеги са били ангажирани с това, или други. Общо 57 души са призовани да дават показания по делото. Адвокатът на Георгиев - Красимир Елдъров, настоя процесът да е при закрити врати. Мотивите му бяха, че отсъстващите свидетели могат да се информират от медиите какво се случва в залата и да се повлият при обясненията си. Съдията Елена Герцова отхвърли искането с аргумента, че няма да се оповестяват факти, които са държавна тайна или касаят интимни подробности от живота на Георгиев. Преди да постанови решение съдебният състав трябва да изслуша повече от 10 свидетели.", "date": "2019.05.29", "title": "Съдят зам.-кмет в Пловдив за присвояване на 4118 лв."}
{"url": "https://www.24chasa.bg/novini/article/7478043", "text": "Депутатите решиха делата за обезщетение на вреди, причинени от нарушаване на правото на Европейския съюз, да се решават по реда на Закона за отговорността на държавата и общините за вреди (ЗОДОВ). В пленарна зала подкрепа получиха и двата законопроекта, с които се урежда редът за подаване на исковете за обезщетение - този на ГЕРБ и на ДПС, предаде БТА. Промените уреждат реда, по който се подават исковете срещу държавата за обезщетение при нарушаване правото на ЕС, когато вредите са причинени от действия или бездействия на органи или длъжностни лица, както от правосъдната дейност на административните съдилища, така и от Върховния административен съд. По реда на закона ще се случва и обжалването на дела по пенсионно здравно и социално осигуряване. Вносителят на единия от законопроектите Хамид Хамид заяви, че парламентарната група на ДПС ще подкрепи и двата законопроекта и изрази готовност за усъвършенстване на предложените от него промени. Христиан Митев от ПГ \"Обединени патриоти\" също заяви подкрепа и за двата законопроекта. Той припомни, че е имало осъдително решение за липсата на такъв регламент срещу България и изтъкна, че така ще се решат всички случаи на вреди за поемане на отговорност на държавата от незаконосъобразни действия както от страна на съдилищата, така и от страна на административните органи. Според него това ще има пряк и дисциплиниращ ефект върху дейността на администрацията.", "date": "2019.05.29", "title": "Законът за отговорността на държавата ще решава за делата за обезщетение на вреди"}
{"url": "https://www.24chasa.bg/novini/article/7478063", "text": "Незапомнена от близо 70 години жега обхвана мегаполиса Истанбул, където температурата на въздуха доближава 35 градуса, съобщава БТА. В района Картал на азиатския бряг на Истанбул термометрите показват 34,5 градуса, а в района Гьозтепе - 34,7 градуса. Според синоптиците подобни жеги са били регистрирани преди 69 години. На 27 май 1950 година температурата е била 34,5 градуса. Очаква се високите температури да продължат до края на месец май и да варират между 28 и 30 градуса. Жегата се усеща по-силно на азиатския бряг на мегаполиса, край Мраморно море. В търсене на прохлада много жители на града се стекоха по морските плажове, други избраха сянката на дърветата, а трети предпочетоха да избягат от горещината в джамиите, където е прохладно. След ифтара (вечерята, с която набожните мюсюлмани прекъсват дневния си пост през месеца Рамазан) градът гъмжи от хора. Мнозина прекарват топлите нощи навън чак до закуската на разсъмване - сахур, след което се прибират по домовете си, преди да тръгнат на работа.", "date": "2019.05.29", "title": "Незапомнени от 70 години майски жеги обхванаха Истанбул"}
{"url": "https://www.24chasa.bg/novini/article/7478105", "text": "Брутният външен дълг в края на март 2019 г. е 33 740.3 млн. евро (57.1 на сто от прогнозния брутен вътрешен продукт /БВП/ ), съобщава Българската народна банка. На годишна база дългът нараства със 100.9 млн. евро (0.3 на сто). В края на март 2019 г. дългосрочните задължения са 25 328 млн. евро (75.1 на сто от брутния дълг, 42.8 на сто от БВП). Дългосрочният дълг намалява с 326.6 млн. евро (1.3 на сто) спрямо март 2018 г. Краткосрочните задължения възлизат на 8412.3 млн. евро (24.9 на сто от брутния дълг, 14.2 на сто от БВП). Краткосрочният външен дълг нараства с 427.5 млн. евро (5.4 на сто) спрямо март 2018 г, посочва БТА. Брутният външен дълг на сектор Държавно управление в края на март 2019 г. е 5439.4 млн. евро (9.2 на сто от БВП). На годишна база външните задължения на сектора се понижават с 204 млн. евро (3.6 на сто), отчита БНБ.", "date": "2019.05.29", "title": "БНБ: Брутният външен дълг в края на март е 33 740.3 млн. евро"}
{"url": "https://www.24chasa.bg/novini/article/7478096", "text": "Учени от националната лаборатория \"Оук Ридж\" в САЩ и Националния изследователски съвет на Канада откриха анормални свойства на аморфния лед, който се образува при екстремно ниски температури и високо налягане, съобщи Сайънс алърт. Смяташе се, че тази фаза е непосредствено свързана с водата в течно състояние и допринася да се обяснят някои нейни анормални свойства. Новите резултати обаче навеждат на мисълта, че тези виждания не отговарят на истината, предава БТА. Учените са се опитали да получат аморфен лед, като замразят сфера тежка вода с диаметър 3 милиметра при температура минус 173 градуса Целзий и постепенно увеличат налягането до 28 хиляди атмосфери. Но вместо очакваната фаза, била получена поредица преминаващи едни в други кристални модификации. Първоначално се образувал обичайният лед с хексагонална кристална решетка, а след това лед IX, лед XV и накрая лед XIII. Аморфната форма се образува вместо лед IX единствено при бързо увеличаване на налягането. В този случай обичайният лед вече не може да се превърне в лед XV. Така образуването на аморфен лед всъщност е следствие от прекратяването на трансформацията между две кристални модификации, а това поставя под съмнение досегашните виждания по този въпрос. Аморфният лед има три разновидности. Едната от тях - аморфен лед с висока плътност, се получава от обичаен лед при налягане 11 хиляди атмосфери и температура, която е по-ниска от минус 143 градуса Целзий. Свързаният с получаване на аморфен лед с висока плътност процес е описан като термодинамично топене, т.е. смяташе се, че тази фаза е стъклообразно състояние на водата. Благодарение на възможността за обратимо превръщане на аморфния лед с висока плътност в такъв с ниска плътност, учените са създали модел, в съответствие с който всяка форма на аморфния лед е свързана с единия от двата компонента на водата в течно състояние - нормалния или свръхтечния. Това може да обясни някои анормални свойства на течната фаза, свързани с плътността и топлоемкостта.", "date": "2019.05.29", "title": "Учени откриха нови свойства на водата"}
{"url": "https://www.24chasa.bg/novini/article/7478074", "text": "Вчера лидерите от ЕС бяха разделени по въпроса кого да изберат за висшите постове в евроинституциите, след като изборите раздробиха комфортните стари политически съюзи и повдигнаха тревожни въпроси за бъдещето на европейския проект. На среща на върха в Брюксел големите сили Франция, Германия и Испания се разминаваха в мненията си за това кой е най-подходящ да ръководи Европейската комисия през следващите пет години. Мандатът на досегашния й председател, бившия премиер на Люксембург Жан-Клод Юнкер, изтича на 31 октомври. С оглед на това, че на изборите за Европейски парламент в края на миналата седмица имаше избирателна активност, невиждана за последните 20 години, лидерите искат да покажат, че могат да реагират бързо на тревогите на хората. Целта е на срещата на върха на 21 и 22 юни те да запълнят и четирите висши поста, които се овакантяват тази година - това са председателският пост в ЕК, заеманият от Доналд Туск председателски пост в Европейския съвет, нов върховен представител за външната политика и нов ръководител на Европейската централна банка. Избягвайки да споменава за каквито и да са различия или имена на кандидати, Туск заяви, че лидерите се надяват \"през юни вече да има яснота за всички тези постове\". \"Това обаче не зависи само от моята добра воля, но и от тази на всички останали\", добави той. Френският президент Еманюел Макрон, чиято партия за пръв път обединява сили с нова бизнес ориентирана либерална група в ЕП, настоя, че изборът трябва да олицетворява новия политически проект, който европейските избиратели искат. \"Новият ред означава само едно: че не можем просто да повтаряме старите привички\", каза Макрон пред репортери. \"За мен е важно при тези номинации да има паритет, да имаме двама мъже и две жени. За мен е важно да имаме най-добрите възможни профили\", каза той, отбелязвайки, че трябва да има \"баланс в политическо и географско отношение\". Други лидери също казаха, че целта е на висшите постове да има две жени. На изборите в края на миналата седмица европейските десно-и левоцентристки партии от основните политически течения загубиха места в ЕП. Консервативната Европейска народна партия, чиято група е най-голямата в парламента, и Прогресивният алианс на социалистите и демократите в продължение на 40 години имаха мнозинство в този европейски орган. Но разтревожени за климатичните промени, миграцията и сигурността, избирателите вместо към тях се обърнаха към Зелените, бизнес ориентираната група на АЛДЕ и крайнодесните партии. Вследствие на това не е много ясно какво работещо мнозинство ще се оформи в заседаващия в Брюксел и Страсбург парламент, когато депутатите се съберат за първото си заседание през юли. Особено с оглед на това, че лидерите и политическите семейства се борят за позиции. Германският канцлер Ангела Меркел все пак окачестви срещата на върха като \"добра и хармонична\", макар че Макрон на практика изключи възможността фаворитът й, Манфред Вебер, да замени Юнкер. Той заяви, че бившият баварски депутат не притежава солиден опит. Вебер никога не бил част от правителство или от важна институция, каквато е ЕК. От 2014 г. той е начело на ЕНП, но това политическо семейство понесе сериозни загуби на изборите. Като подходящи за приемници на Юнкер, Макрон посочи настоящия европейски комисар по въпросите на конкуренцията, датчанката Маргрете Вестагер, и Мишел Барние, французина, който ръководеше преговорите за Брекзит с Обединеното кралство от страна на ЕС. Поставянето на Барние начело на комисията ще бъде успех за Макрон след силното представяне на френската крайна десница на изборите в неделя . В същото време испанският премиер Педро Санчес застана с целия си политически авторитет зад кандидата на социалистите Франс Тимерманс, който е бивш министър на външните работи на Холандия, а понастоящем е дясната ръка на Юнкер в комисията. \"Ще подкрепим Франс\", заяви Санчес. \"Той притежава нужния опит не само на национално равнище, но и на европейско, за да оглави комисията\", добави испанският премиер. След вчерашната среща на върха стана ясно, че за приключването на процедурата по запълване на висшите длъжности ще е необходимо известно време, на фона на признаци за борба за власт между Съвета на ЕС, който представлява националните правителства, и парламента. Не се очерта някакъв ясен фаворит за поста на Юнкер и на заседанието вчера сутринта на лидерите на политическите семейства в Европарламента, чиито членове трябва да утвърдят новия председател на комисията. Те настояха единствено съответният човек да бъде избран измежду издигнатите от парламентарните групи кандидати. Това обаче ги поставя в сблъсък с Макрон, който иска европейските лидери да бъдат тези, които ще решат кой да оглави комисията. /БТА/", "date": "2019.05.29", "title": "ЕС е разделен по въпроса за висшите постове"}
{"url": "https://www.24chasa.bg/novini/article/7478116", "text": "Над сто души в Северно Косово са пострадали от действията на специалните части на косовската полиция по време на операцията им вчера, съобщава белградският вестник \"Вечерне новости\", цитиран от БТА. По информация на вестника са бити над 100 души, включително възрастни хора. Задържани са 19 сърби. Главният лекар на болницата в Косовска Митровица Златан Злек съобщи, че сериозно ранени са най-малко четирима души и те са настанени в болницата. Сред тях са руският дипломат Михаил Краснощеков и глухоням жител на Зубин поток. Двамата имат сериозни наранявания по главата и на лицевите кости. Лидерът на партията Сръбска листа Горан Ракич съобщи, че по време на акцията на косовската полиция вчера са били задържани три жени и съдбата им до днес не е известна. Същевременно главният прокурор в Косовска Митровица Шакири Сила заяви, че руският гражданин Краснощеков е пуснат на свобода благодарение на дипломатическия си имунитет като член на мисията на ООН ЮНМИК, докато сръбският член на мисията Деян Димич още е в затвора, предаде Танюг. Сила заяви, че ще поиска утре от шефа на ЮНМИК Захир Танин да бъде вдигнат дипломатическият имунитет на руския гражданин, за да му бъде повдигнато обвинение. Международните сили за поддържане на мира в Косово КейФОР отричат информацията, че унгарският батальон в състава на мисията се е опитал да се намеси в ситуацията по време на ескалацията на конфликта в Северно Косово вчера, заяви говорителят на КейФОР Винченцо Грасо за белградската ТВ Първа. Грасо опроверга информацията на журналиста, че по време на вчерашните събития не е имало единство в мисията на КейФОР и унгарският батальон искал да се намеси. \"Информацията е абсолютно невярна. Унгарският батальон е част от КейФОР и следва линията на КейФОР. Опити за намеса без одобрение на КейФОР не е имало. Те бяха готови да се намесят, но не се опитаха\", каза Грасо. Президентът на Сърбия Александър Вучич каза вчера, че министърът на отбраната и началникът на Генералния щаб на сръбската армия са се свързали с НАТО и им било казано, че алиансът няма да се намесва в косовската операция. Той добави, че унгарските служители в КейФОР /силите на НАТО в Косово/ са се опитали да успокоят ситуацията, но командирът им ги върнал от обратно и казал, че КейФОР няма да се намесва в неща, които са от полицейско естество. Косовската полиция предприе вчера операция в четирите северни общини с предимно сръбско население. Властите в Прищина съобщиха, че това е операция срещу организираната престъпност, докато директорът на сръбската правителствена служба за Косово Марко Джурич заяви, че тя има за цел да сплаши сърбите и да предизвика паника.", "date": "2019.05.29", "title": "Над сто души били от специалните части в Северно Косово"}
{"url": "https://www.24chasa.bg/novini/article/7478119", "text": "Парламентът на Латвия днес избра съдията от Европейския съд Егилс Левитс за следващ президент - предимно церемониален пост с ограничени политически правомощия, предадоха Ройтерс и Франс прес. 63-годишният юрист беше подкрепен от 61 депутати в еднокамарния Сейм, който има 100 членове. Четиригодишният му мандат започва на 8 юли, когато приключва мандатът на сегашния държавен глава Раймондс Вейонис, предава БТА. Кандидатурата на Левитс беше издигната от партиите в управляващата коалиция и той беше фаворит в надпреварата, предаде ТАСС. \"Ще бъда президент на цяла Латвия: на тези, които живеят в страната и тези, които живеят в чужбина, на бедните и заможните\", заяви Левитс пред парламента след обявяването на резултатите, предаде АФП. На пресконференция след избирането си той заяви пред медиите, че не подкрепя прякото избиране на президента. Според него това няма да подобри нищо, отбелязва ТАСС. През 1972 г. Левитс и семейството му, латвийски патриоти от еврейски произход, са експулсирани от СССР от КГБ, което ги сметнало за заплаха за комунистическия режим. Те се преместват в Германия, където той учи право и политически науки, посочва АФП. След завръщането си в Латвия е участвал в създаването на Декларацията за възстановяване на независимостта на Латвия, обявена на 4 май 1990 година. Автор е и на приетия през 2014 г. преамбюл към конституцията. През 2015 г. се кандидатира за президент, но не успява да спечели изборите. Левитс е бил посланик на Латвия в Германия, Швейцария, Австрия и Унгария, депутат в Сейма, министър на правосъдието и съдия в Европейския съд по правата на човека. В момента е съдия в Европейския съд. Съпругата му Андра Левита е гинеколожка. Двамата имат една дъщеря - Индра. В отговор на критиките, че живее в чужбина, Левитс подчерта, че прекарва цялото си свободно време в Латвия заедно със семейството си. Президентът на Латвия има представителни функции. Той е върховен главнокомандващ, може да внася законопроекти и да ги връща на парламента, както и да номинира кандидати за министър-председател.", "date": "2019.05.29", "title": "Избраха за президент на Латвия бившия съдия от Европейския съвет Егилс Левитс"}
{"url": "https://www.24chasa.bg/novini/article/7478124", "text": "Областният управител Красимир Кирилов на област Добрич обяви обществена поръчка за водно спасяване на най-посещавани плажни ивици, които не се стопанисват. Плажовете, на които ще се осигури с ресурс от държавата водно спасяване през активните летни месеци са: „Крапец – Север“ – част 2 – 1 пост, „Фиш-фиш“ – 2 поста, „Болата“ – 1 пост, „Дуранкулак – къмпинг „Космос“ – 1 пост, и „Шабленска тузла – къмпинг „Добруджа“, без част 4 – 2 поста. Общо 7 спасителни стационарни поста са предвидени на петте плажа, като те ще бъдат охранявани за периода от 1 юли зо 31 август.. Обикновено през последните години БЧК-Добрич, стопанисва тези плажове. Поръчката е с прогнозна стойност 69 900 лева без ДДС.", "date": "2019.05.29", "title": "Държавата дава пари за охрана на нестопанисвани плажове"}
{"url": "https://www.24chasa.bg/novini/article/7478142", "text": "Европейската комисия представи днес годишната си оценка за напредъка на държавите от Западните Балкани и Турция по пътя към ЕС. Като потвърждава, че политиката на разширяване на ЕС е геостратегическа инвестиция в мира, стабилността, сигурността и икономическия растеж в Европа, комисията оценява изпълнението на реформите и отправя препоръки за следващите стъпки за тези страни. Стабилната и надеждна европейска перспектива за Западните Балкани остава от съществено значение за насърчаване на прехода, помирението и ценностите, нормите и стандартите на ЕС. Стратегията на ЕК за Западните Балкани от февруари 2018 г. даде нов тласък на региона. Година по-късно страните партньори постигнаха конкретен напредък и показаха ангажираност към европейската перспектива, дори ако цялостното прилагане на реформите е различно в отделните страни. Албания и Северна Македония се възползваха от възможността и предприеха реформи, особено в областите, определени от Съвета на ЕС през юни 2018 г. като ключови. В светлината на постигнатия значителен напредък и изпълнени съответните условия, ЕК препоръчва днес Съветът да започне преговори за присъединяване с Албания и Северна Македония. Комисията представи днес и становището си за кандидатурата на Босна и Херцеговина за присъединяване към ЕС, заедно с доклад, в който за първи път оценява положението в страната спрямо всички стандарти, приложими за държавите от Общността. Комисията е на мнение, че преговорите за присъединяване следва да започнат, след като Босна и Херцеговина постигне необходимата степен на съответствие с изискванията за членство и особено политическите показатели, които предвиждат стабилност на институциите, демокрация и правова държава. Босна и Херцеговина ще трябва основно да подобри законодателството и институциите си, за да отговори на изискванията в областта на демокрацията, правовата държава, основните права и реформата на обществената администрация. Становището - пътна карта за всеобхватни реформи в тези ключови области - е крайъгълен камък в отношенията между ЕС и Босна и Херцеговина, като предоставя нов тласък на страната в процеса на присъединяване към ЕС. Турция е ключов партньор за ЕС и страна, която кандидатства за присъединяване към Общността. Диалогът и сътрудничеството продължиха, включително на най-високо равнище, в основни области от общ интерес, включително чрез ефективно сътрудничество по въпросите на миграцията и подкрепата на бежанците. Въпреки това Турция продължава да се отдалечава от ЕС, като сериозно отстъпва в областите на правовата държава и основните права и чрез отслабването на ефективните механизми за контрол и баланс в политическата система, въведени от влизането в сила на изменението на конституцията. През юни 2018 г. Съветът на ЕС единодушно отбеляза, че следователно преговорите за присъединяване на Турция са в застой и не могат да бъдат отваряни или затваряни преговорни глави. Фактите, които водят до тази оценка, остават в сила. Съветът на ЕС трябва да разгледа препоръките на ЕК и да вземе решения за предстоящите стъпки. Настоящата програма за разширяване обхваща партньорите от Западните Балкани и Турция. Преговорите за присъединяване бяха открити с Черна гора (2012 г.), Сърбия (2014 г.) и Турция (2005 г.). Северна Македония е кандидат за присъединяване от 2005 г., а Албания от 2014 година. Босна и Херцеговина кандидатства за членство в ЕС през февруари 2016 г., а споразумението за стабилизиране и асоцииране с Косово влезе в сила през април 2016 година.", "date": "2019.05.29", "title": "ЕК: Северна Македония и Албания са готови за преговори за присъединяване към ЕС"}
{"url": "https://www.24chasa.bg/novini/article/7478114", "text": "Румен Иванов е   делтапланерист, съобщи  По предварителна и неофициална информация делтапланерът му аварирал, докато Румен извършвал пръскане на селскостопански масиви с препарати. Румен от дълги години се занимаваше с делтапланеризъм. Той е един от най-опитните в България. Той беше и конструктор и производител на делтапланери, които продаваше по цял свят. Беше и инструктор по летене, създал много свои млади колеги.", "date": "2019.05.29", "title": "Румен Иванов е загиналият при авиокатастрофата край Мъглиж"}
{"url": "https://www.24chasa.bg/novini/article/7478212", "text": "Фонд на фондовете подписа договор с избрания финансов посредник за изпълнение на Фонд за рисков капитал, със средства по Оперативна програма \"Иновации и конкурентоспособност\" 2014-2020 (ОПИК), съфинансирана със средства от Европейските структурни и инвестиционни фондове, съобщиха от Фонда. \"Морнингсайд Хил\" ООД ще управлява фонд от 67 млн. лв., от които 47.1 млн. лв. са публични средства, а останалите ще представляват частно съфинансиране. Екипът на избрания фонд мениджър има над 10-годишен опит в почти всички инструменти от палитрата на инвестициите като дялово инвестиране, публично търгувани акции, държавни и корпоративни облигации, деривативни инструментии инвестиции в компании в затруднено финансово положение. Секторите за инвестиции, които предвиждат от \"Морнингсайд Хил\" ООД са в сферата на производството на стоки използващи нови технологии, които позволяват намаляването на разходи за единица продукт; високи технологии, софтуер и хардуер; електронна търговия; продукти или услуги, въведени в други държави, но все още не присъстващи в региона и др. Фондът за рисков капитал се отличава със значителния размер на инвестициите, които ще бъдат осъществени във всяка подкрепена компания - от 1,5 до 7 млн. лв. Целта на инструмента е да подпомогне високотехнологични фирми с изразен рисков профил, които имат нужда от съществено финансиране, за да утвърдят и разраснат дейността си. Фонд мениджърът ще оказва и стратегическа подкрепа за достъп до нови пазари и експертиза, чрез подобрение на корпоративното управление и цялостния капацитет. Очаква се фонд мениджърът да започне работата си на пазара през лятото на тази година.", "date": "2019.05.29", "title": "Фонд на фондовете подписа договор  - високотехнологични компании могат да получат подкрепа до 7 млн. лева"}
{"url": "https://www.24chasa.bg/novini/article/7478127", "text": "Турските митничари на ГКПП Капъкуле/Капитан Андреево са разкрили голяма пратка от мобилни телефонни апарати и аксесоари за тях при опит да бъде нелегално внесена в Турция. По данни на митническата управа на Капъкуле при проверка на границата са били открити 5470 джиесема и предназначени за тях аксесоари. Стойността на контрабандата се изчислява на 5 млн. турски лири (около 745 хиляди евро). Нелегалният товар бил укрит в автомобил с българска регистрация, съобщава БТА. Колата пристигнала на ГКПП Капъкуле на 17 май в 6.40 ч. от Капитан Андреево. При контролна проверка е било отчетено наличие на нерегистриран товар. Въз основа на това екип на Службата за борба срещу контрабандата и организирана престъпност към Дирекцията по сигурността в пограничния град Одрин е предприел щателен обиск на автомобила.", "date": "2019.05.29", "title": "Турските митничари задържаха контрабандни телефони в българска кола"}
{"url": "https://www.24chasa.bg/novini/article/7478199", "text": "“Равнопоставеността на жените и мъжете е от изключително значение в контекста на общия ни стремеж за модернизиране на европейския социален модел и за постигане на целите на Стратегия Европа 2020“. Това заяви заместник министър-председателят по икономическата и демографската политика Марияна Николова в Букурещ на международната конференция „Ролята и статута на жените в съвременното общество – между овластяване, лидерство и полова дискриминация“. В своето изказване тя подчерта, че с тази тема се отбелязва приемственост между Българското и Румънското председателство, съобщиха от пресцентъра на Министерски съвет. Вицепремиерът Николова акцентира върху последователната политика, която страната ни води за равенството между половете и даде примери с приети закони, стратегически документи и механизми за постигането на тази цел. „Една от най-важните области, в която инвестираме усилия и средства, е участието на жените на пазара на труда и съответно професионалната им реализация“, каза още вицепремиерът Николова. Тя добави, че са предприети мерки за увеличаване на заплатите при професии като тези на медицинските сестри и учителите. Марияна Николова изтъкна още, че България е на първо място в ЕС по относителен дял на жените в IT сектора. Сред водещите участници във форума беше и президентът на Световната банка Кристалина Георгиева. Двудневният международен форум е под патронажа на министър-председателя на Румъния Виорика Дънчила и се провежда в рамките на Румънското председателство на Съвета на Европейския съюз.", "date": "2019.05.29", "title": "Марияна Николова: Равнопоставеността на жените и мъжете е от изключително значение"}
{"url": "https://www.24chasa.bg/novini/article/7477485", "text": "Полицията в Бангладеш трябваше да повдигне обвинения на 16 човека днес включително и ръководителят на ислямската семинария заради шокиращото убийство на 19 годишно момиче изгорено до смърт, предаде  Убийството на Нусрат Джахан Рафи миналия месец предизвика протести в цялата южно азиатска страна, като премиерът обеща да накаже всички виновни. Рафи е била завлечена на покрива на ислямската семинария, където тя е учила. Нейните нападатели поискали от нея да изтегли обвиненията си за сексуален тормоз, които били подадени в полицията за неин учител. Когато отказала тя е била залята с керосин и подпалена. Момичето почина пет дни по-късно. Нейната смърт даде гласност на все повечето случаи на сексуално насилие в страната. От полицията съобщиха, че по-късно днес ще бъдат повдигнати обвинения срещу 16-те участници, между които и две съученички на Рафи. \"Те ще бъдат обвинени по закона за жените и децата и ние препоръчваме смърт за всички 16 обвиняеми\", заяви водещият разследването Махамед Икубал. Той сподели, че ръководителят на училището, където Рафи е била ученичка е наредил убийството ѝ от затвора. В края на март ученичката отива в полицията, за да подаде жалба за сексуален тормоз срещу свой учител. В изтекло видео се вижда как шефа на полицейското управление и казва, че това \"не е голяма работа\". Икубал добавя, че 5 човека, включително три съученици на Рафи са я завързали с шалове докато останалите са я подпалвали. Планът е бил да представят случилото се като самоубийство. Рафи е била с 80% изгаряния и умира в болницата на 10 април. Но преди това тя записва видео, в което повтаря обвиненията си против директора. Братът на Рафи Махмуд Хасан Номан заяви, че иска бърз процес. \"Ние искаме всички виновници да бъдат обесени”, каза той.", "date": "2019.05.29", "title": "Смъртни присъди грозят 16 човека, запалили момиче в Бангладеш"}
{"url": "https://www.24chasa.bg/novini/article/7477508", "text": "Китайският луноход \"Юйту-2\" излезе от спящ режим и възобнови работа, съобщи ТАСС. \"Юйту 2\" кацна на обратната страна на Луната заедно с апарата \"Чанъе-4\" на 3 януари. Той започна нов етап в изследването на естествения ни спътник. Въпреки че срокът на мисията беше три месеца, роувърът продължава да работи. Спящият режим беше наложен от настъпването на лунната нощ, предава БТА. \"Юйту 2\" направи първите снимки отблизо на обратната страна на Луната. След това откри богати на желязо минерали, идващи от мантията.", "date": "2019.05.29", "title": "Китайският луноход \"Юйту-2\" излезе от спящ режим и възобнови работа"}
{"url": "https://www.24chasa.bg/novini/article/7477520", "text": "„Моля, изпратете това послание към България – Франкфурт е мястото, където българите са добре дошли да живеят и да развиват своята кариера. Ние се гордеем с българските си съграждани. Те са трудолюбиви и амбициозни. Пазят своята идентичност и същевременно с това са добре интегрирани.“ С тези думи кметът на Франкфурт на Майн Петер Фелдман посрещна вицепрезидента Илияна Йотова. Специално за визитата на българската делегация пред сградата на кметството бе издигнато и знамето на Република България. Това съобщиха от прессекретариата на президентството. Вицепрезидентът благодари за грижите, които управата на града полага за българската общност. Илияна Йотова поиска съдействие за предоставяне на помещения за провеждането на занятията на съботно-неделните училища – проблем, който споделиха българи на среща с нея. Франкфурт е град, в който живеят в мир и разбирателство хора от много националности, говорят се над 200 езика. 50% от жителите на Франкфурт не са родом от града, а между 70 и 80% от децата са с мигрантски произход. Петер Фелдман сподели, че имигрантите успяват да се интегрират, тъй като не се капсулират в своите общности. Кметът на Франкфурт не е съгласен със схващането, че колкото повече са имигрантите, толкова повече са проблемите. Градът е свикнал с чужденците и те се възприемат от местното население като предимство за неговото развитие. „Моделът на Франкфурт може да бъде пример за много градове в Европа“, подчерта вицепрезидентът Илияна Йотова и посочи, че българите са много толерантен народ. По официални данни малко над 300 хил. са регистрираните български граждани в Германия. В консулството на Франкфурт на Майн са регистрирани близо 130 хил. български граждани.", "date": "2019.05.29", "title": "Кметът на Франкфурт на Майн към Йотова: Гордеем се с българските си съграждани"}
{"url": "https://www.24chasa.bg/novini/article/7477532", "text": "Близо 160 военнослужещи от 37-ия контингент от Въоръжените сили на Република България се завърнаха рано тази сутрин от Афганистан, където в продължение на шест месеца участваха в мисията на НАТО \"Решителна подкрепа\", съобщиха от пресцентъра на Министерството на отбраната. Те бяха посрещнати в София от командира на Бригадно командване - Благоевград полковник Красимир Кръстев. Той им е благодарил за безупречната служба и е подчертал, че с професионализма си са допринесли за издигане на престижа и авторитета на Българската армия. Контингентът ни е съставен от национален елемент, екип от съветници, рота за охрана на летище Кандахар и щабни офицери. По време на мисията \"Решителна подкрепа\" българските военнослужещи са изпълнили успешно всички поставени задачи, свързани с денонощни дежурства в различни бази и обекти на НАТО, механизирани и пеши патрули, обучение, съветване и подпомагане на афганистански формирования.", "date": "2019.05.29", "title": "37-ят контингент от въоръжените ни сили се завърна след участие в мисията на НАТО в Афганистан"}
{"url": "https://www.24chasa.bg/novini/article/7477560", "text": "56-годишен мъж е блъснат от бърз влак в посока от София за Бургас, съобщиха от полицията, цитирани от Дарик Нюз. Инцидентът станал на 28 май между гарите в селата Михайлово и Калояновец. В резултат на удара, мъжът е починал. През изминалото денонощие на територията, обслужвана от ОД на МВР-Стара Загора, е образувано едно бързо производство. Регистрирано е едно престъпление. Униформените са разкрили кой е подпалил кола в Казанлъшко. Това е 31-годишен мъж, който пренощувал в ареста. За палежа на лекия автомобил сигнализирал собственикcj му - 19-годишен младеж от село Горно Черковище.", "date": "2019.05.29", "title": "Влак блъсна и уби мъж в Старозагорско"}
{"url": "https://www.24chasa.bg/novini/article/7477559", "text": "22-годишният Г. се заканил с убийство на непълнолетния си брат и на съседите си. Като на последните е отправил и заплаха за палеж, съобщиха от държавното обвинение. Софийска районна прокуратура повдигна обвинение и задържа младежа за отправените поредица закани с убийство. Г. е привлечен към наказателна отговорност по чл. 144, ал. 3, вр. ал. 1 НК, както и по чл. 320а НК. На 27.05.2019 г., около 09.00 часа, в къща в София младежът се заканил с убийство на непълнолетния си брат – М., нанесъл му множество удари с крака и ръце и му казал: „Ей сега ще отида да взема брадвата и да те заколя!“. Това заканване би могло да възбуди у пострадалия основателен страх за осъществяването му, смятат от прокуратурата. По същото време и на същото място Г. се заканил с убийство и с палеж и на съседите си – Е. и В., които се намесили, опитвайки се да помогнат на пострадалия М., като им заявил съответно: „Ще те подпаля, ще те убия!“, както и: „Ще те подпаля, ще те убия, вече си некролог!“, а спрямо двамата: „Ще запаля къщата ви!“. И тези закани биха могли да възбудят у пострадалите основателен страх за осъществяването им, съобщиха магистрати. Предвид високата обществена опасност на извършените деяния, както и предвид факта, че Г. е многократно осъждан, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 30.05.2019 г. – за разглеждане на искане за вземане спрямо него на мярка за неотклонение „Задържане под стража“.", "date": "2019.05.29", "title": "Младеж към брат: Грабвам брадва и те коля. Към съсед: Паля те, вече си некролог"}
{"url": "https://www.24chasa.bg/novini/article/7477570", "text": "Съветникът на Белия дом по националната сигурност Джон Болтън каза днес, че \"няма други причини\" Иран да излезе от ядрената си сделка със световните сили, освен желанието му да разработва ядрени оръжия, година след като американският президент Доналд Тръмп едностранно оттегли САЩ от споразумението, предаде Асошиейтед прес. Болтън, който отдавна е привърженик на войнствена политика спрямо Иран, заяви още, без да даде доказателства, че предполагаемият саботаж на четири петролни танкера край бреговете на Обединените арабски емирства на 12 май е резултат от морски мини, поставени \"почти сигурно от Иран\", предава БТА. В изказване в Абу Даби Болтън каза пред журналисти, че е имало също по-рано неизвестен опит за нападение срещу саудитското пристанище Янбу. Болтън подчерта, че САЩ не са забелязали ирански нападения оттогава насам, което отдаде на разполагането на военни сили - наскоро САЩ изпратиха самолетоносач и бомбардировачи Б-52 в Персийския залив. Съветникът предупреди, че САЩ ще отвърнат на удара, ако бъдат нападнати. \"Смисълът е Иран и неговите поддръжници много ясно да разберат, че такива действия рискуват много силен отговор от страна на САЩ\", заплаши Болтън. Саудитски представители не коментираха веднага твърденията на Болтън за Янбу, където е крайната точка на тръбопровода Изток-Запад в кралството. Тръбопроводът беше нападнат през последните дни при координирана атака с дронове, извършена от подкрепяните от Иран йеменски бунтовници хуси. Джон Болтън изтъкна, че ако няма по-голям брой АЕЦ, за Иран няма причина да складира повече високообогатен уран, както планира да направи сега. САЩ вече лишиха Иран от възможност да продава уран на Русия в замяна на непреработен прахообразен уранов концентрат, получен в процеса на обработка на уранова руда. Иран постави 7 юли като краен срок за Европа да предложи по-добри условия за коригиране на ядрената сделка. Техеран заплаши, че в противен случай ще започне отново да обогатява уран на ниво, по-близко до нужното за оръжия. Болтън не каза как ще реагират САЩ, но разкритикува действията на Иран и посочи, че \"това е много сериозен въпрос, ако те продължат да го вършат\". Той добави, че това е просто допълнително очевидно доказателство, че иранците не са ограничили непрестанното си желание да имат ядрено оръжие\". \"Това със сигурност не е намалило терористичната им дейност в региона или другото им пагубно поведение при използването на конвенционални сили\". Болтън не даде никакви доказателства за вината на Иран за нападенията, като се аргументира с продължаващото разследване, но попита риторично: \"Кой друг смятате, че прави това? Някой от Непал?\".", "date": "2019.05.29", "title": "Джон Болтън: Иран продължава да се стреми към ядрено оръжие"}
{"url": "https://www.24chasa.bg/novini/article/7477565", "text": "Ирак е предал на Турция 188 турски деца на предполагаеми членове на \"Ислямска държава\" (ДАЕШ). Това е станало в присъствието на правителствени представители от двете страни и на УНИЦЕФ, предаде Ройтерс, цитирана от БТА. \"Централният съд за разследвания, който отговаря за тероризма и заподозрените чужденци, е предал на турската страна 188 деца, изоставени от терористи на ДАЕШ в Ирак\", каза съдия Абдул Сатар Биркдар. Той уточни, че данните включват и \"малък процент\" на лица, достигнали прага на зрелост, които са били осъдени за нелегално преминаване на границата и са изтърпели наказанията си. Децата може да бъдат държани отговорни за престъпления в Ирак от деветгодишна възраст, отбелязва агенцията.", "date": "2019.05.29", "title": "Ирак предаде на Турция 188 турски деца \nна членове на \"Ислямска държава\""}
{"url": "https://www.24chasa.bg/novini/article/7477607", "text": "БСП иска оставката на финансовия министър Владислав Горанов заради по-високите субсидии, които партиите са получили. Това заяви зам.-председателят на червената група Драгомир Стойнев след заседанието, на което депутатите от БСП решиха да се върнат в парламента. По закон политическите сили вземат от държавата по 11 лева за всеки получен глас, но след разкритие на Слави Трифонов се оказа, че през последните 3 г. са вземали по 13 лева заради разминаване законите за политическите партии и за държавния бюджет. Има огромно напрежение в обществото по неправомерното харчене на държавни средства, затова ще се търси отговорност от министър Горанов, каза Стойнев. БСП имала пълната готовност да върне надвзетите средства. Нито една партия не е реагирала, които е укоримо, но вината е изцяло на МФ и на управляващите, категоричен бе Стойнев.", "date": "2019.05.29", "title": "БСП иска оставката на Владислав Горанов заради повечето пари за партиите"}
{"url": "https://www.24chasa.bg/novini/article/7477605", "text": "Пътуванията на българи в чужбина през април са 620.8 хил. или с 2.4 на сто над регистрираните през април 2018 година, съобщи Националният статистически институт. През април посещенията на чужденци в България са 731.5 хил. или с 4.2 на сто повече в сравнение с април 2018 година. В сравнение с април 2018 г. e регистрирано увеличение на пътуванията на българите в чужбина по всички наблюдавани цели: \"почивка и екскурзия\" - с 3.8 на сто, \"други\" - с 2.9 на сто, и \"служебни\" - с 0.3 на сто. Най-голям относителен дял от общия брой пътувания на българи в чужбина през април 2019 г. формират пътуванията с други цели (гостуване, обучение, посещение на културни и спортни мероприятия) - 42.1 на сто, следвани от тези със служебна цел - 29.5 на сто, и с цел почивка и екскурзия - 28.4 на сто. През април най-голям брой пътувания на българи са осъществени към: Турция - 145.6 хил., Гърция - 124.4 хил., Сърбия - 55.4 хил., Румъния - 41.7 хил., Германия - 38.7 хил., Република Северна Македония - 37.3 хил., Италия - 28.8 хил., Австрия - 19.8 хил., Испания - 17.9 хил., Обединеното кралство - 14.1 хиляди. При посещенията на чужденци в България е регистрирано увеличение по всички наблюдавани цели: \"други\" (вкл. гостувания и транзитни преминавания) - с 4.9 на сто, \"служебна\" - с 4.6 на сто, и \"почивка и екскурзия\" - с 3.3 на сто. Транзитните преминавания през страната са 23.7 на сто (173.0 хил.) от всички посещения на чужденци в България. От общия брой чужденци, посетили България през април 2019 г., делът на гражданите от Европейския съюз е 55.4 на сто, или с 2.9 на сто повече в сравнение със същия месец на предходната година. Посещенията на граждани от групата \"Други европейски страни\" се увеличават със 7.1 на сто, като най-голямо е увеличението на посещенията на граждани от Сърбия - с 15.6 на сто. През април 2019 г. преобладава делът на посещенията с други цели - 40.4 на сто, следвани от посещенията с цел почивка и екскурзия - 39 на сто, и със служебна цел - 20.6 на сто. Най-много посещения в България през април 2019 г. са реализирали гражданите от: Румъния - 173.3 хил., Турция - 107.1 хил., Гърция - 91.4 хил., Сърбия - 56.6 хил., Република Северна Македония - 49.1 хил., Германия - 30.6 хил., Украйна - 21.2 хил., Обединеното кралство - 18.2 хил., Полша - 13.3 хил., Италия - 12.7 хиляди.", "date": "2019.05.29", "title": "Пътуванията на българи в чужбина през април се увеличават с 2.4%"}
{"url": "https://www.24chasa.bg/novini/article/7477609", "text": "По време на посещението си в Румъния папа Франциск ще се срещне с патриарх Даниел и с членовете на Синода на Румънската православна църква, след което ще посети Националната катедрала, съобщи днес Румънската патриаршия, цитирана от Аджерпрес и БТА. Програмата на папа Франциск в Румънската патриаршия включва среща в Палата на Патриаршията с Негово светейшество патриарх Даниел и с членовете на Синода на Румънската православна църква в петък, 31 май, в 15,45 ч. Тази среща ще бъде последвана от визита на папа Франциск в Националната катедрала, където ще бъде приет в 17,00 ч. от Негово светейшество патриарх Даниел, който ще отправи пасхален поздрав, последван от отговор на Негово светейшество папа Франциск. В Националната катедрала ще бъде произнесена молитвата Отче наш на латински език и ще бъдат изпълнени пасхални католически песнопения. След това молитвата Отче наш ще бъде казана и на румънски език и ще бъдат изпълнени православни пасхални песнопения. Програмата не предвижда обща литургична служба, а отделни и последователни музикални моменти, съгласно решения на Светия синод и практиките в румънската диаспора, когато се използва един и същ храм. На излизане от Националната катедрала патриарх Даниел и папа Франциск ще поздравят присъстващите с пасхалния поздрав \"Христос воскресе!\". Желаещите да присъстват на събитието са очаквани на еспланадата пред катедралата от 14,00 ч. Посещението на папа Франциск в Румъния ще се осъществи от 31 май до 2 юни в градовете Букурещ, Шулумеу Чук, Яш и Блаж. На 31 май главата на Римокатолическата църква ще бъде в Букурещ, в Шумулеу Чук и Яш ще бъде на 1 юни, а в Блаж - на 2 юни. Преди посещението си в Румъния папа Франциск отправи послание към румънците, съобщава в. \"Адевърул\". В посланието папата подчертава \"връзките на вярата, които ни свързват\" и благодари за подготовката на посещението му в Румъния. \"Скъпи братя и сестри от Румъния, остават още няколко дни до пътуването, което ще ме отведе сред вас. Тази мисъл ме радва и искам още отсега да ви отправя моя най-сърдечен поздрав. Идвам в Румъния - красива и гостоприемна страна, като поклонник и брат, и благодаря на президента и на останалите власти в държавата за поканата и пълното сътрудничество. Вече изживявам радостта от срещата с патриарха и Синода на Румънската православна църква, както и с пасторите и вярващите католици\", се казва в посланието на папа Франциск.", "date": "2019.05.29", "title": "Папа Франциск заминава на посещение в Румъния, ще се срещне с патриарх Даниел"}
{"url": "https://www.24chasa.bg/novini/article/7477587", "text": "Мощна буря връхлетя Румъния. От кадри в социалните мрежи се вижда как градушка, придружена със силен вятър и пороен дъжд се сипят в град Залъу. Бурята нанесе материални щети на покриви, жилища и автомобили, като към момента властите изчисляват щетите, предаде Канал 3. Град Залъу е административен център на окръг Сълаж, за който румънските метеоролози бяха обявили червен код за опасно време вчера. Очаква се лошото време в страната да продължи и през уикенда.", "date": "2019.05.29", "title": "Мощна буря връхлетя Румъния (Видео, снимки)"}
{"url": "https://www.24chasa.bg/novini/article/7477689", "text": "ПТП с тежкотоварен камион затвори временно едното платно на движението по път II-55 Гурково - Пчелиново, при км 46, информират от АПИ. Трафикът се регулира от \"Пътна полиция\". Необходимо е шофьорите да се движат с повишено внимание и съобразена скорост. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. --", "date": "2019.05.29", "title": "Катастрофа с камион затвори платно на пътя Гурково - Пчелиново"}
{"url": "https://www.24chasa.bg/novini/article/7477582", "text": "Психично болен от Петрич отърва 300 лв. глоба за неизпълнение на полицейско разпореждане. На 27 декември м. г. вечерта К. С. гостувал на приятел и изпил 2-3 ракии, което било противопоказно, защото имал психично заболяване. Когато си тръгнал към дома видял изхвърлени строителни материали, замърсяващи градинката срещу сградата на общината. Решил да почисти боклуците в градинката, но за да даде урок на управниците на общината, ги струпал пред входната врата на кметството. Охранителят на сградата подал сигнал в полицията. Пред пристигналите полицаи К. С. обяснил, че направил това като своеобразен протест срещу кмета, който не почистил градинката. Полицаите му разпоредили да премахне струпаните боклуци от входа на общината, но мъжът отказал. Тогава се наложило да бъде задържан в ареста. Още щом го пристигнал в помещението, му направило впечатление, че то не е почистено. Събрал фасовете от земята и ги изхвърлил. Полицаите му съставили акт за неизпълнение на разпореждане и му наложили 300 лв. глоба. Мъжът обжалвал пред съда в Петрич. В съдебната зала станало ясно, че действително има психично заболяване, чува гласове от различни хора, че говорят срещу него. Няколко дни по-рано спрял да пие лекарствата си. Чувал гласове и твърдял, че го вика баба Ванга, поради което излизал през нощта и тръгвал по улиците. Чувал и други гласове, които го карали да чисти. Магистратите приеха за безспорно, че К. С. е събрал строителни отпадъци, замърсяващи градинката срещу кметството, което е предизвиквало възмущението му, както и че е струпал тези отпадъци пред сградата на общината. Категорични са обаче, че това е маловажен случай. Приемат, че той е имал намерението да почисти градинката, тъй като мърсотията го дразни и така да покаже на управниците на града, че е необходимо да положат повече усилия да поддържат града чист. От друга страна психичното му състояние било обострено и заради това отмениха наложената му глоба.", "date": "2019.05.29", "title": "Психично болен, струпал боклуци пред общината в Петрич, отърва 300 лв. глоба"}
{"url": "https://www.24chasa.bg/novini/article/7477634", "text": "25-годишен мъж е бил открит мъртъв тази сутрин в култов бар в Созопол, съобщиха от пресцентъра на полицията. Мъжът е работил като барман в заведението, което се намира в новия град. Открит е безжизнен от свои колеги в кухненското помещение на бара. Персоналът веднага спрял електричеството, защото помислил, че токов удар е убил бармана, но това все още не се потвърждава, коментираха от полицията. Когато линейката пристигнала, барманът все още дишал, но издъхнал по пътя за бургаската болница. Загиналият мъж е от Шумен. Тялото му вече е откарано за аутопсия в \"Съдебна медицина\" към УМБАЛ - Бургас, за да се установи точната причина за смъртта. Освен полиция на мястото на инцидента е пристигнал и екип от инспекцията по труда, който да провери дали става въпрос за трудова злополука.", "date": "2019.05.29", "title": "Мистериозна смърт на барман в Созопол"}
{"url": "https://www.24chasa.bg/novini/article/7477623", "text": "20,9 млн. лв. отпусна правителството допълнително за метровлакове, довършване на катедрала във Варна и за пътища. Това стана в началото на заседанието на Министерски съвет. Борисов обяви, че 15 млн. лв. се отпускат за купуване и ремонт на метровлакове за столичното метро. 0,5 милиона отиват за довършване на новата катедрала \"Св. Прокопий Варненски\" във Варна. 4 млн. отиват за ремонт на пътища в габровски села, които са разрушени от тежката техника, която строи околовръстния път и подхода към Шипка. 1,4 млн. пък отиват в община Петрич за път между Рупите и археологическите разкопки на Хераклея сантика. Борисов поясни, че гърци, македонци и българи са знаели, че този град го има, но не се е знаело къде. Сега било ясно, че на 1 км от Рупите имало много туристи, а пътя бил \"черен\". Борисов честити рождения ден на регионалната министърка Петя Аврамова и разпореди да започне незабавно строителството от \"Младост\" до \"Тракия\", за да се \"развържела страховитата тапа там\" и това да станело незабавно. Борисов поиска и бързо строителство на околовръстното на Пловдив и на Пазарджик. Премиерът настоя и да се строи по АМ\" Хемус\", пътищата Монтана - Видин, и Ботевград- Мездра. \"Имате пълен картбланш тези обекти да тръгнат веднага\", заяви той.", "date": "2019.05.29", "title": "20,9 млн. лв. даде правителството за метровлакове, катедрала и пътища (Видео)"}
{"url": "https://www.24chasa.bg/novini/article/7477734", "text": "Мъжете се ориентират по-добре от жените по карти не заради разлики в мозъка, а заради игрите, с които са се забавлявали като деца, съобщи в. \"Дейли мейл\". Конструкторите Лего и видео игрите помагат на момчетата да мислят различно от момичетата, които предпочитат кукли. Четенето на карта е свързано с пространствени умения, а те се развиват в играта с конструктори, предава БТА. Разликата в ориентирането по карта при мъжете и жените е проява на \"малка биологическа разлика в началото, която се е увеличила от цяла гама различен опит\", каза Джина Рипон, професор по когнитивна образна диагностика от университета \"Астън\" в Бирмингам. Тя е убедена, че стереотипът с картите трябва да бъде осъвременен. \"Пространствените умения съвсем не са златен стандарт в доказателство, че разликите в наклонностите между мъжете и жените се дължат на различната биология. Те дават изчерпателен материал за изследване на силата на околния свят за оформяне на такива умения\" - каза тя. Миналата година изследване показа, че жените от държави, в които се правят усилия за равенство на работното място, като Великобритания, Австралия и САЩ, се ориентират по-добре от посестримите им в общества, където тяхната роля е по-традиционна.", "date": "2019.05.29", "title": "Мъжете се ориентират по-добре по карти заради играчките им като деца"}
{"url": "https://www.24chasa.bg/novini/article/7477727", "text": "Унизена на европейските избори, управляващата в Румъния левица търси компас ден след осъждането и влизането в затвора на нейния лидер Ливиу Драгня, който я остави осиротяла в момент, когато опозицията иска предсрочни парламентарни избори. Потвърждаването на втора инстанция на присъдата от три години и половина затвор за лидера на Социалдемократическата партия /СДП/ за стара афера с фиктивни назначения свари неподготвена партията, чийто лидер същевременно влезе в затвора. \"СДП се намира в много трудно положение. Партията е обезглавена и ще й бъде трудно да намери харизматичен лидер, приет от нейните избиратели и ползващ се с доверие\", смята политологът Андрей Тарану, запитан от АФП. Ръководството на социалдемократите заседава вчера в Букурещ, за да обсъди действията си след Драгня. Трудна задача, след като ръководителят отстрани всички възможни съперници, които биха могли един ден да го сменят. Лидер на СДП от 2015 г. и в основата на успеха на тази партия на парламентарните избори през декември 2016 г., бившият депутат от южната част на страната не можа да заеме поста премиер поради осъждането му за изборна измама. Избран в председателството на парламента, не по-малко здраво той държа юздите на управлението, като в продължение на седем месеца свали двама премиери социалдемократи, преценени като непокорни. Назначена през януари 2018 и смятана от опозицията за \"идеалната марионетка\", премиерът Виорика Дънчила също бе призована към ред, след като се опита да се еманципира. Дясноцентристката опозиция също обвинява Драгня, че е назначил свои приближени на всички ключови постове, за да си осигури личен контрол над тези институции. \"Повечето лица, назначени на обществени постове, бяха лоялни на един единствен човек и в най-добрия случай бяха посредствени\", призна вчера евродепутатът социалдемократ Виктор Бощинару. Драгня бе лишен от свобода в момент, когато СДП в неделя понесе тежък удар на европейските избори, като се класира втора след опозиционните либерали с 23 процента от гласовете, срещу 37 процента през 2014 г. Мнозинството понесе още един удар в неделя на референдум с необвързващ характер, свикан паралелно с изборите от десноцентристкия президент Клаус Йоханис, за да осъди правителствените реформи на правосъдната система, за които Брюксел и държавният глава сочат, че спъва борбата против корупцията. В този контекст опозиционната партия Съюз за спасение на Румъния призова вчера да се свикат предсрочни парламентарни избори, една \"коректна и логична опция\" според председателя на тази центристка формация Дан Барна. В понеделник Йоханис каза, че правителството трябва да си отиде. Опозиционният всекидневник \"Адевърул\" не се поколеба да оповести във вторник \"смъртта\" на СДП, формация, наследила Комунистическата партия, която според вестника е трябвало да изчезне \"преди 30 години\", едновременно с диктатора Николае Чаушеску. Осиротяла без Драгня, \"СДП не е жертва, а съучастник, който прие да се трансформира в група страхливи служители\", пише вестникът в уводната си статия. От завръщането си на власт в края на 2016 г. СДП предприе противоречив ремонт на правната система, предназначена според опонентите й да оневини Драгня и други избрани ръководители, станали обект на разследване. В началото на 2017 г. тази реформа предизвика най-големите демонстрации от падането на комунизма. \"Драгня в началото будеше известна симпатия в левия електорат, но го изгуби\" по този повод, подчертава Тарану. В СДП изглежда вчера започна процес на обновление. \"СДП на Ливиу Драгня загуби изборите. Днес започва нова СДП\", заяви Мариан Опришан, местен ръководител. Дънчила на свой ред говори за възможна промяна на правосъдната система, подчертавайки, че партията е \"пострадала много\" от тази инициатива. (От БТА)", "date": "2019.05.29", "title": "Осиротяла без своя председател, румънската левица е в пълна безизходица"}
{"url": "https://www.24chasa.bg/novini/article/7477739", "text": "Депутатите приеха на второ четене Закона за признаване, изпълнение и изпращане на мерки, включващи лишаване от свобода. С него се цели въвеждане на изискванията на европейско рамково решение за прилагане на принципа за взаимно признаване на съдебни решения по наказателни дела, с които се налагат наказания лишаване от свобода или мерки, включващи лишаване от свобода, за целите на тяхното изпълнение в Европейския съюз, предаде БТА. Компетентният орган по признаване и изпълнение на чужди съдебни актове е окръжният съд по местоживеене или обичайното местопребиваване на лицето, на което е наложено наказанието или мярката. Ако местоживеенето в страната е неизвестно или лицето не живее в страната, компетентен да признае акта е Софийският градски съд. Условие за изпращане на съдебен акт за изпълнение в България е деянието да съставлява престъпление и по българското законодателство. Двойна наказуемост не се изисква, когато присъдата или мярката са постановени заради тероризъм, участие в организирана престъпна група, корупция, трафик на хора, измама, вкл. такава, която засяга финансовите интереси на Европейския съюз, подправяне на парични знаци и др. изрично посочени престъпления. Процедурата по признаване на чужди съдебни решения включва възможността за провеждане на консултации с компетентния орган на издаващата държава-член преди изпращането на съдебния акт. В съответствие с изискванията на рамковото решение на съда се предоставя възможност да адаптира наказанието, наложено от издаващата държава-член, като го приспособи към най-близкото по вид и характер наказание, предвидено за подобни деяния по българското законодателство. Наказание \"лишаване от свобода\" или мярка, включваща лишаване от свобода, не могат да бъдат заменени с глоба или с друга форма на парична санкция. Регламентира се възможността за обжалване на решението за признаване, сроковете на производството и последиците от признаването на съдебното решение на друга държава-член. Разписана е разпоредба за прекратяване на изпълнението при оттегляне на удостоверението или друг случай, в резултат на който наказанието престава да подлежи на изпълнение, вкл. при постановяване на амнистия или помилване.", "date": "2019.05.29", "title": "Приеха окончателно закона за взаимно признаване на съдебни актове за налагане на \"лишаване от свобода\""}
{"url": "https://www.24chasa.bg/novini/article/7477738", "text": "Лидерът на италианското Движение \"Пет звезди\" Луиджи Ди Майо каза днес, че ще поиска вот на доверие от привържениците на партията след болезнената загуба на изборите за Европейски парламент, предаде Ройтерс. Гласуването ще се проведе утре онлайн на специална платформа, свързана с партията, обяви Ди Майо в съобщение в блога на \"Пет звезди\", предаде БТА. \"Днес имам право да зная как гледате на моите действия. Искам да чуя гласа на гражданите, които преди няколко години ме избраха за политически лидер \", посочи Ди Майо. Крайнодясната партия \"Лига\", която е коалиционен партньор на Движение \"Пет звезди\", спечели 34,3 процента от гласовете на изборите в неделя, двойно повече от движението, събрало едва 17,1 на сто и останало трето след левоцентристката Демократическа партия.", "date": "2019.05.29", "title": "Луиджи Ди Майо иска вот на доверие от партията след провала на евроизборите"}
{"url": "https://www.24chasa.bg/novini/article/7477757", "text": "Столичната полиция залови 44-годишен крадец непосредствено, след като обра жилище в София. Мъжът е криминално проявен, съобщи  . Той е проникнал в апартамент в столичния квартал „Суходол” в ранните часове на 6 май, като разбил вратата на терасата. Чрез оксижен е срязал вградена в стена метална каса и е откраднал скритите в нея пари. Патрулиращи в района полицаи обаче го забелязали и малко след обира, белезниците щракнали на ръцете на крадеца. Освен присвоените пари, униформените са открили в мъжа и инструменти за влизане с взлом. Крадецът остава в ареста.", "date": "2019.05.29", "title": "Полицията спипа крадец в крачка"}
{"url": "https://www.24chasa.bg/novini/article/7477758", "text": "Полиглот и бивш дипломат, холандецът Франс Тимерманс се надява да стане новият силен човек в Брюксел, като заеме председателското място в Европейската комисия - амбициозно постижение, до което е по-близък отвсякога. Кандидат на европейското социалистическо семейство, този внук на миньори и син на дипломат с произход от южнохоландски католически род прекарва по-голямата част от живота си в чужбина. Роден през 1961 г. в Маастрихт - град, символизиращ идентичността на ЕС след сключването на известния договор от 1992 г., 58-годишният Тимерманс учи в Рим, после завършва френска филология в Холандия и европейско право в един от университетите на френския град Нанси. Оглавявал известно време външното министерство, през 2014 г. той идва в Брюксел, за да стане дясна ръка на Жан-Клод Юнкер като първи зам.-председател на Европейската комисия. Представен първоначално като човек, поемащ голяма част от текущото управление на институцията, в екипа на Юнкер Тимерманс не получава пълен поглед върху нещата и скоро се запитва има ли всъщност реални пълномощия. Сега този мъж с посивяваща брада решава да излезе от сянката и да застане начело на Европейската комисия; междувременно след изборите се очертават ожесточени борби за ключовите постове в евроинституциите. \"Тимерманс със сигурност иска да е лицето на Европа. Много е амбициозен и е толкова близо\" до целта, коментира политологът Андре Краувел. \"Това е неговият шанс\", заяви той пред АФП. Освен майчиния си език, Франс Тимерманс говори руски, италиански, английски, френски и немски. Езикови умения, които наред с риторичните му дарби го правят \"твърде компетентен\" политик, смята Ейми Върдън, преподавател по европейска политика в Лайденския университет, Западна Холандия. Комисията впрочем често се възползва от ораторските му способности, за да изтъкне предимствата и историческото значение на Евросъюза в днешния кризисен период. \"Наред с Мишел Барние (преговарящия на ЕС за Брекзита) в ЕС се нуждаехме и от боен пес, който да говори за позитивните аспекти на Съюза. Това е Франс\", обяснява Краувел, който изследва политическите партии в Европа. Тимерманс отговаря по-специално за откритите срещу Полша и Унгария санкционни процедури с обвинения, че нарушават принципа за правова държава - така си е спечелил сериозни неприятели в страните членки. След провала на консултациите с двете държави холандецът стартира без колебание тази извънредна мярка, въведена наскоро с цел да се реагира при \"системни рискове\" в страна членка. Заявил през 2002 г., че като дете е бил сексуално тормозен от свещеник педофил, миналата седмица Франс Тимерманс призова католическата църква \"да не оставя безнаказани\" подобни престъпления. Баща на четири деца и футболен фен, той води доста затворен частен живот, при все че поддържа имидж на човек, близък до народа. Описват го като амбициозен политик, който кара екипа си да работи упорито. Някои го подкрепят, други не, но след европейската изборна нощ холандският печат единодушно констатира, че присъствието на Франс Тимерманс в Партията на труда е сред основните причини за изненадващата победа на лейбъристите в Холандия. Те опровергаха прогнозите - получиха шест кресла в Европейския парламент, изпреварвайки и Консервативната Народна партия за свобода и демокрация (НПСД) на премиера Марк Рюте, и популистите от \"Форум за демокрация\", които се очакваше да спечелят. Холандските медии обясняват този резултат с \"ефекта Тимерманс\". \"Той проведе чудесна кампания и бе атакуван от всички посоки - от крайнолевите до десницата\", отбеляза Андре Краувел. \"Което му бе от полза\", защото Тимерманс представи критична, но проевропейска гледна точка и тя намери отзвук сред холандските избиратели, посочи политологът. /БТА/", "date": "2019.05.29", "title": "Франс Тимерманс - холандецът полиглот, \nрешил да стане \"лицето на Европа\""}
{"url": "https://www.24chasa.bg/novini/article/7477767", "text": "Тялото на Иван Томов е свалено от връх Лхотце и в момента е в университетска болница в непалската столица Катманду, съобщи бащата на загиналия алпинист Юрий Томов пред По думите му акцията е била доста трудна. Сега предстои да се направи аутопсия и да се уреди документацията по транспортирането на тленните останки до България. Преди това ще се извърши балсамиранe на тялото. Майката и бащата на Иван няма да заминат за Катманду, това ще направи приятелката му Янислава, която трябва да пътува днес за непалската столица. Засега няма яснота кога точно тялото ще бъде върнато в България, но родителите се надяват формалностите по документацията да се уредят бързо и това да е по-скоро. Съдействие на близките оказват Министерството на външните работи и Консулството на страната ни в Катманду. Иван Томов ще бъде положен в Русе в гробищния парк „Чародейка“. 35-годишният русенец загина на 17 май, след като покори връх Лхотце в Хималаите. Родителите му започнаха кампания за събиране на средства за сваляне на тялото на сина им, който издъхна близо до лагер 4 на височина 7850 метра. Необходими бяха 70 000 долара. ", "date": "2019.05.29", "title": "Тялото на Иван Томов е свалено от връх Лхотце"}
{"url": "https://www.24chasa.bg/novini/article/7477752", "text": "Опечалената вдовица на Ники Лауда постави каската му от \"Формула 1\" върху ковчега му. Така тя го изпрати в последния му път по време на погребението във Виена, пише \"Дейли мейл\". Бриджит Лауда бе придружена от синовете на Ники - Матиас и Лукас. Те оставиха венци, цветя и снимки на Лауда върху ковчега му. Освен тях в катедралата \"Св. Стефан\" се стекоха хиляди, за да почетат шампиона, в това число и шампионът от „Формула 1“ Луис Хамилтън. Тялото на трикратния световен шампион бе облечено в състезателен костюм, но беше изложено за поклонение в затворен ковчег. Австрийският състезател Герхард Бергер, актьорът Арнолд Шварценегер, австрийският президент Александър Ван дер Беллен и наскоро отстранения канцлер Себастиан Курц ще направят кратки изявления в края на службата. Ники Лауда, който се бореше със здравни проблеми, след като по чудо оцеля в катастрофа през 1976 г., когато колата му беше обгърната от пламъци, почина в Университетската болница в Цюрих, девет месеца след като претърпя трансплантация на белия дроб.", "date": "2019.05.29", "title": "Вдовицата на Ники Лауда го изпрати с каската му върху ковчега (Видео, снимки)"}
{"url": "https://www.24chasa.bg/novini/article/7477782", "text": "Пилот е загинал при авиоинцидент в землището на с.Юлиево, Община Мъглиж тази сутрин, съобщава  Сигналът за катастрофата е получен около 8:30 часа днес, като на този етап точните обстоятелства не са ясни. По информация на Би Ти Ви загиналият е Румен Иванов - един от най-опитните делтапланеристи у нас, инструктор и проектант на леки летателни средства. Първите информации бяха, че е изпълнявал селскостопански полет с мотоделтапланер, но към момента това не е потвърдено официално. Това е пореден инцидент в леката авиация у нас.", "date": "2019.05.29", "title": "Пилот загина при авиокатастрофа край Мъглиж"}
{"url": "https://www.24chasa.bg/novini/article/7477903", "text": "Триумфиращият италиански десен лидер Матео Салвини казва, че европейските избори са създали \"нова география\" на нагласи против елита в ЕС. Никак обаче не е сигурно, че той ще може да изгради блок от партии, които са обединени около строга евроскептична, антимигрантска, антиислямска програма, но почти нищо друго. Салвини, чиято някога регионална партия \"Лига\" отбеляза възход, печелейки 34 процента от гласовете на изборите за Европейски парламент в Италия в неделя - в сравнение с едва 6 процента преди пет години, се надява да обедини между 100 и 150 евродепутати в блок, който да се бори в 751-членното законодателно събрание срещу задълбочаването на интеграцията в ЕС. Той вероятно ще събере много по-малко, съобщава БТА. Парламентарната група \"Европа на нациите и свободата\", която включва \"Лигата\" на Салвини сред своите осем официални членове наред с крайнодесните лидери на Франция, Германия и Холандия, може да претендира за 58 места след европейските избори. Лидерката на крайнодесния \"Национален сбор\" Марин Льо Пен, която спечели с малка преднина европейските избори във Франция, добавя 22 места към 28-те на Салвини, което ги превръща в доминиращите играчи в групата. Салвини гледа към крайно евроскептичните лидери в Полша, Унгария и Великобритания - все спечелили най-много гласове на европейските избори в своите страни, за да попълни редиците на своя блок. Техните победи означават, че \"има желание за бъдеще, има желание за промяна, има желание за работа, има желание за достойнство\", каза Салвини в понеделник. Но засега няма доказателства, че лидери от други популистки партии ще отговорят на призива на Салвини. Лидерът на Партията на Брекзита Найджъл Фараж, спечелил почти една трета от гласовете на европейските избори във Великобритания, не изглежда да иска каквито и да е съюзи в парламент, от който планира да си тръгне колкото се може по-скоро. Полската националистическа, консервативна партия \"Право и справедливост\" се противопоставя на симпатиите на Салвини и Льо Пен към Русия - старото страшилище за Варшава. А унгарският лидер Виктор Орбан не показва признаци, че ще напусне парламентарния блок на десноцентристката Европейска народна партия, в който участва неговата партия ФИДЕС, въпреки че членството му в тази група беше замразено заради тревоги, че е направил Унгария по-малко демократична. Анализаторът Петер Креко каза, че Орбан рискува да загуби влияние в Европа, ако напусне защитния чадър на ЕНП. \"Нямаше пробив на популистките, десни, антиимигрантски сили\", каза Креко, който е изпълнителен директор на изследователската и консултантска фирма \"Политикал кепитал\" в Будапеща. \"Големите мечти за огромна евроскептична група, изглежда, бяха доста идеалистични.\" Салвини също така иска да привлече популистки партии от Чехия, Швеция и Испания, след като получи предизборни обещания от партията \"Финландците\" и Датската народна партия. Но отново, дори сред партиите с по-слаб европейски профил, няма особени ентусиасти да се включат. Истинската проверка за неговото лидерство на европейската сцена ще е това дали той ще може да преодолее тези, както ги нарича, \"ревности, симпатии, антипатии\". \"Трябва да създадем алтернатива, а за тази цел трябва да влезете в играта. Това няма да стане, като проявявате незаинтересованост\", каза Салвини в понеделник. Дори когато Салвини затвърди своя блок - било то с 58, 100 или 150 депутати, той все още няма да има властта да извърши законодателна промяна. Властта в Европейския парламент, който заседава както в Брюксел, така и в Страсбург, Франция, ще продължи да бъде съсредоточена в групи от основното течение като ЕНП и левоцентристките социалисти и демократи, които ще трябва да работят с либералните членове на парламента, за да създадат работещо мнозинство. Салвини обещава да възвърне суверенитета на държавите от ЕС в най-различни области на политиката като земеделие, финанси и търговия, но реалността е, че тези политики се определят от договорите и за премахването им ще са необходими гласувания във всеки от националните парламенти, каза преподавателката по европейско право Елинор Спавента от университета \"Бокони\" в Милано. \"Истинското въздействие ще бъде те да спрат каквото и да е европейско законодателство, което не им харесва\", каза тя. \"Това, което могат да направят, е да бъдат много разрушителни.\" Или както се изрази анализаторът от \"Тенео\" Волфанго Пиколи: \"Популистките партии ще използват представителството си в Европейския парламент, за да създадат шум.\" Това е перспектива, приветствана от бившия стратег на Белия дом Стив Банън, който съветва популистите в Европа. Банън заяви пред Асошиейтед прес, че очаква \"супер група\" от евроскептични партии да спре всякакви опити за задълбочаване на интеграцията между държавите членки на ЕС. \"Всеки ден ще бъде като Сталинград\", каза той, имайки предвид една от най-ожесточените и кръвопролитни битки през Втората световна война.", "date": "2019.05.29", "title": "Салвини обещава да обедини популистите в ЕС, но му липсват партньори"}
{"url": "https://www.24chasa.bg/novini/article/7477770", "text": "Австралийският младеж, който удари крайнодесен сенатор с яйце по главата заради ислямофобски изказвания във връзка с атаката в Крайстчърч, дари близо 70 000 щатски долара на засегнатите от нападението, предаде Асошиейтед прес. Седемнайсет годишният Уил Коноли стана световноизвестен с прякора си \"момчето с яйцето\", след като удари по главата крайнодесния федерален сенатор Фрейзър Анинг, който заяви, че мюсюлманската имиграция е причината за нападението през март в новозеландски град Крайстчърч, при което бяха убити 51 души. Докато полицията разследваше случая, поддръжниците на Коноли събраха 99 922 австралийски долара (които имат равностойността на 69 171 щатски долара), за да платят съдебните му разноски, предава БТА. Адвокатска кантора обаче заяви, че безплатно ще защитава Коноли в съда. Младежът от Мелбърн написа днес в Инстаграм, че е дарил парите на две фондации, създадени за засегнатите на нападението в Крайстчърч - пострадали и близки на загиналите. \"Реших да даря всичките пари, за да се опитам да допринеса за намаляването на болката на засегнатите от нападението. Парите не бяха мои\", изтъкна Коноли.", "date": "2019.05.29", "title": "Младеж, замерил сенатор с яйце, дари близо 70 000 долара на засегнати от атаката в Крайстчърч"}
{"url": "https://www.24chasa.bg/novini/article/7477991", "text": "Знаехме, че ще загубим гласове заради Преспанския договор, каза гръцкият външен министър Йоргос Катрунгалос в интервю за гръцката телевизия Контра, цитиран от агенция МИА. Партията Сириза имаше лоши резултати на изборите и в други области, не само в северната част, където реакциите срещу решението на спора между двете страни бяха най-силни, добави той, цитиран от БТА. Знаехме, че ще загубим гласове заради Преспа и точно това показва стойността на премиера като национален лидер, че постави националния интерес на страната така, както ние го разбираме, над партийния интерес, каза Катрунгалос. Той каза също, че не е очаквал изборния резултат от европейските и местните избори и посочи, че трябва да се направи анализ и да се видят причините за лошите резултати.", "date": "2019.05.29", "title": "Гръцкият външен министър: Знаехме, че ще загубим гласове заради Преспанския договор"}
{"url": "https://www.24chasa.bg/novini/article/7478205", "text": "Администрацията на новия президент на Украйна обвинява предшествениците си, че са изнесли компютърна техника от заседателна зала, предаде Асошиейтед прес. Олександър Данилюк, който бе назначен за секретар Съвета за национална сигурност и отбрана, каза вчера, че цялата техника от т.нар. ситуационна зала, където държавният глава обсъжда проблеми на националната сигурност, е изчезнала. Данилюк пусна видеоклип, на който се вижда празното помещение, а от стените стърчат силови кабели и има следи къде са били мониторите. По думите му екипът на бившия президент Петро Порошенко е взел сървъри с поверителна информация, предава БТА. Святослав Цеголко, говорител на бившия президент, обясни във \"Фейсбук\", че Порошенко е плащал от собствения си джоб наема за компютърната техника и тя трябва да бъде върната. Освен това според говорителя цялата поверителна информация се съхранява на сървърите в украинските агенции по разузнаване и сигурност, а не на сървърите в ситуационната зала. Думите на Цеголко предизвикаха буря от коментари в украинските социални медии, поставили въпроса как страна, която е във война със сепаратисти, може да бъде толкова безпомощна, че да взема под наем компютри за такива цели. Дмитро Шимкив, бивш заместник-началник на канцеларията на Порошенко, каза днес, че техниката била наета, когато нямало пари за нормална ситуационна зала.", "date": "2019.05.29", "title": "Обвиниха екипа на Порошенко, че е изнесъл компютри с поверителна информация"}
{"url": "https://www.24chasa.bg/novini/article/7478259", "text": "Министър-председателят Бойко Борисов разпореди на министъра на регионалното развитие и благоустройството Петя Аврамова и на министъра на вътрешните работи Младен Маринов да предприемат спешна проверка на загражденията по магистралите, съобщиха от пресцентъра на Министерски съвет. „Там, където са откраднати, веднага да се възстановят, там където са пробити, да се поправят“, заяви премиерът Борисов на днешното правителствено заседание. Министър-председателят Бойко Борисов беше категоричен, че трябва да се реагира максимално бързо при сигнал за скъсани или липсващи заграждения.", "date": "2019.05.29", "title": "Борисов: Не може да излезе кон на магистрала. Проверете всички заграждения (Стенограма)"}
{"url": "https://www.24chasa.bg/novini/article/7478258", "text": "Европейската комисия препоръча днес за втори път ЕС да започне преговори за присъединяването на Северна Македония и Албания. Очаква се Съветът на ЕС да се произнесе по тази препоръка през юни, предава БТА. Еврокомисарят по въпросите на съседството Йоханес Хан отбеляза, че преговорният процес досега е бил продължителен и това няма да се промени. Началото на преговорите не означава, че те ще приключат утре или след броени дни. Това са дълготрайни процеси, нереалистично е да се мисли, че процесът ще бъде кратък, посочи той. На Западните Балкани остава още много работа по въпросите на върховенството на закона, човешките права, борбата с корупцията и организираната престъпност, добросъседството, като се следва македонския пример. Не сме против присъствието на Китай в региона, но европейските стандарти трябва да бъдат спазвани при прозрачността, обществените поръчки, финансовите обвързаности, добави еврокомисарят. Северна Македония и Албания се възползваха от възможността по най-добрия начин. Албания предприе задълбочена промяна на правосъдната система. Трябва да признаем напредъка, макар да остава още работа, посочи Хан. Северна Македония постигна историческо споразумение с Гърция, промени конституцията. Страната се превърна в пример за помирение и добросъседски отношения, включително с договора с България, и е единствената държава в региона, която днес няма спор със съседите. Предприеха се действия срещу корупцията, произведени бяха честни избори, допълни еврокомисарят. Топката е в полето на ЕС, коментира върховният представител по външната политика и сигурността Федерика Могерини. Отчитаме забележителен напредък в Северна Македония и Албания. Ценим постиженията в отношенията на Скопие с Атина и София. Правосъдната реформа в Албания продължава и дава видими резултати. В последната година ЕС направи огромни инвестиции в Западните Балкани, включително със стратегията за региона и срещата в София, добави тя. Турция остава кандидат за присъединяване към ЕС и ключов, стратегически важен партньор. В интерес на гражданите е да се обърне посоката на отстъпление от реформите, да се прекрати напрежението със съседите, особено в Средиземно море, поясни Могерини. По нейните думи би настъпило обезсърчение, особено сред младите в региона, ако ЕС престане да бъде перспектива. ЕС е възможност за постигането на помирение, имаме обща отговорност промените да се превърнат в необратими, посочи върховният представител. По думите на Могерини днес основният двигател за разширяването на ЕС са страните от Общността, чиито съседи не са в ЕС. Хан призова Босна и Херцеговина да излъчи управление, за да има ЕС събеседник. Той отчете, че остават известни проблеми в Черна гора и Сърбия. По неговите думи Сърбия има нужда от създаването на възможности за правно обвързващо споразумение с Косово. Необходимо е Косово да премахне въведените такси, за да възстанови диалога с Белград. Ще направя нов опит да развържем този възел. Може би през юли, макар да не съм сигурен, че ще успеем засега, уточни еврокомисарят.", "date": "2019.05.29", "title": "Йоханес Хан: Преговорите за разширяването на ЕС траят дълго"}
{"url": "https://www.24chasa.bg/novini/article/7478283", "text": "Председателят на БОК Стефка Костадинова посрещна президента на Руския олимпийски комитет Станислав Поздняков, който пристигна днес в България, съобщиха от пресцентъра на БОК. Поздняков ще открие Европейското първенство по фехтовка за мъже и жени до 23 години, което започва днес в Пловдив и ще продължи до 2 юни. Той е и президент на Европейската федерация по фехтовка и четирикратен олимпийски шампион на сабя. Двамата президенти размениха информация относно предстоящите втори европейски игри в Минск, както и подготовката на българските и руски спортисти за Олимпийските игри Токио 2020. На срещата присъства и генералният секретар на БОК Белчо Горанов и председателят на Българската федерация по фехтовка Величка Христева.", "date": "2019.05.29", "title": "Стефка Костадинова се срещна с президента на Руския олимпийски комитет"}
{"url": "https://www.24chasa.bg/novini/article/7478295", "text": "Близо 78 милиона лева похарчили банкерът Цветан Василев и семейството му за близо 16 години до 2014-та, каза основният свидетел на прокуратурата по делото за фалита на КТБ Бисер Лазов. С тези пари банкерът построил къща, купил си самолет и ползвал услугите на един от най-влиятелните архитекти във Виена, предава БТА. Според Лазов, това ставало по схемата с пари от КТБ през кухи фирми. Част парите били и за покупки на Василева от Солун. Имало дори и списък с неща за пазаруване, който тя одобрявала. Днес, за пореден ден спецсъдът изслушва показанията на Лазов. Той ще продължи с разказа за това как е фалирала банката през юни.", "date": "2019.05.29", "title": "Бисер Лазов: Цветан Василев и семейството му похарчили близо 78 милиона лева за 16 г."}
{"url": "https://www.24chasa.bg/novini/article/7478255", "text": "Даниела Пенкова от екипа на независимата кандидатка за Европарламента синдикалистката Ваня Григорова уличи в предателство Иво Христов, получил и приел предложението на БСП да се включи в листата й за европейските избори. Тя твърди, че дълги години той е бил върл противник на столетната партия. Иво е заел място в листата на БСП, което всъщност на два пъти е било предложено преди това на Ваня Григорова, но тя отказала на БСП гарантираното място в европарламента, за да не изневери на себе си и хората, които й вярват. Пенкова твърди, че Христов, лично и чрез съпругата си Галя Горанова, започнал да обвинява Ваня Григорова, че тя е \"прокси\" на ГЕРБ.  Кулминацията на разкритията на Даниела Пенкова е това, че Христов зарязал президента Радев без да му мигне окото и без да го предупреди дори, за да отиде в червената евролиста.  Десислава Радева посветила свой статус на \"предателя\" в деня, в който БСП обяви включването му в листата на БСП. И го е изтрила от приятелите си във фейсбук. Това е историята на едно предателство. Но не какво да е предателство, а предателство към една идея. Идеята, която все още успява да поддържа тлеещия огън на надеждата в душите на българите - че е възможно да се появи някаква алтернатива на статуквото, която да измете всички онези политици, които с готовност служат на интересите на капитала и в тази си служба превръщат живота на хората в ад. Никога не е лесно да обозначиш някого като предател, само защото се е отказал от своите предишни убеждения.Няма как да мислим цял живот по един и същи начин - това би било по-скоро симптом на неспособност за проспособяване към новата информация, която получаваме ежедневно. Затова промяната в мисленето е напълно естествен процес. Но предателят е предател не защото е променил идеите си, а защото го е направил с користни цели за своето лично облагодетелстване, изоставяйки бившите си съмишленици, които са разчитали на него. Ползвам един безпогрешен лакмус за предателите - когато \"променят мнението си\", те не само извличат лични ползи за себе си под формата на печалба или власт, но и имат тенденцията да обвиняват в небивали прегрешения бившите си съмишленици. Мисля, че това е психологическа реакция - всеки се нуждае да счита себе си за честен човек. И понеже предателството е пълната противоположност на честността, трябва някак да оправдаеш пред самия себе си за това, което си направил. А какво по-лесно нещо от това да си кажеш, че онези, които до вчера са ти били сподвижници, всъщност са глупави, още непрогледнали като теб, или дори по-лошо - че те, а не ти самият, са предатели? Можех да ви разкажа тази история преди месеци и според мен трябваше да го направя тогава, за да ви помогна да не се подлъгвате по обаянието на един човек, който предаде пред очите ми идеята, в която вярвам, и множество хора от плът и кръв. Става дума за Иво Христов, който получи и прие предложението на БСП да се включи в листата й за европейските избори, въпреки че в продължение на години нямаше по-върл критик от него на въпросната партия. Оправдава се, че БСП с Нинова начело била различна и затова си сменил мнението. Явно е забравил какво е говорил за Нинова. Ще ви кажа един интересен факт от кухнята - мястото, което Иво зае в листата на БСП, всъщност на два пъти беше предложено преди това на Ваня Григорова. БСП е толкова безсилна в идейно отношение, че се нуждаеше да включи в листите си лице, което можеше да бъде безпогрешно разпознато като ляво. Но Ваня е честен човек и отказа гарантираното място в европарламента, за да не изневери на себе си и хората, които й вярват. Лакмусът ми за предателстото на Иво проработи, когато лично и чрез съпругата си Галя Горанова, започна да обвинява Ваня Григорова, че тя е \"прокси\" на Герб. И двамата знаят прекрасно, че това не е вярно, но въпреки това продължават да го повтарят, включително и днес на стената на Галя. Само ще отбележа, че Ваня направи на две стотинки всички твърдения на Герб по време на кампанията, за разлика от всички останали кандидати, включително на БСП. Не разбирам защо Иво и Галя обвиняват Ваня, че се опитва да създаде отдолу една алтернатива на старите партии, след като точно това години наред беше тяхната собствена теза? И в мига, в който екипът ни реши да постави едно ново начало, започнаха да я заливат с кал точно затова, че тя продължава да вярва в тази идея! Накрая ще припомня и как постъпи Иво с президента Радев. Заряза го без да му мигне окото и без да го предупреди дори. Десислава Радева посвети свой статус на \"предателя\" в деня, в който БСП обяви включването му в листата на БСП. И го разкара от приятелите си във фейсбук. Дължа ви извинение, че не ви разказах тази история по-рано. Но не исках \"информацията от кухнята\" да бъде възприета като мръсна предизборна кампания. Сега кампанията свърши и мога да го направя с чиста съвест. Искам да припомня същото и на Галя и Иво. Кампанията свърши! Престанете да бълвате глупости срещу най-честния човек, когото познавам! Човек на светлинни години пред вас по професионални и чисто човешки качества. Пенкова е публикувала и факсимилета, ето ги:", "date": "2019.05.29", "title": "Как Иво Христов предал Румен Радев заради място в червената евролиста"}
{"url": "https://www.24chasa.bg/novini/article/7478298", "text": "Недекларирани 50 000 евро задържаха митническите служители на Капитан Андреево, съобщиха от агенция \"Митници\". Валутата е открита при проверка на лек автомобил с чужда регистрация, влизащ в страната от Турция вчера. В автомобила, управляван от мъж с двойно гражданство - германско и турско, пътувала и съпругата му. Пред митническите органи мъжът декларирал един стек цигари без акцизен бандерол, който е задържан с разписка заради превишаване на нормите за безмитен внос от две кутии. Автомобилът е селектиран за щателна митническа проверка. В хода на проверката, във вътрешния джоб на якето на мъжа, което държала в ръцете си съпругата му, са открити 100 банкноти в купюри по 500 евро. Откритите общо 50 000 евро с левовата равностойност на 97 791 лева са задържани, обясниха от митницата. По случая е образувано бързо производство от разследващ митнически инспектор под надзора на Районна прокуратура Свиленград.", "date": "2019.05.29", "title": "Намериха недекларирани 50 000 евро в лек автомобил на Капитан Андреево"}
{"url": "https://www.24chasa.bg/novini/article/7477771", "text": "Председателят на Народното събрание Цвета Караянчева награждава медици, отличени в рамките на инициативата „Лекарите, на които вярваме”. Инициативата се осъществява от вестник „24 часа“ от 2011 г. Церемонията започна в 15.00 часа в зала 6 на НДК.  Инициативата на в. “24 часа” се роди като опит да прехвърли мост над пропастта от недоверие между пациенти и лекари, което тогава беше достигнало разрушителни мащаби. Номинациите на 550 български лекари, посочени от техни пациенти като добри професионалисти и хора, днес се превръщат в призове “Лекарите, на които вярваме”. Сред тях са имената на 100 нови специалисти, почти всички от последното поколение, което се утвърждава сега в болници, медицински центрове и индивидуални практики. До най-опитните в професията се нареждат техните ученици и последователи, понякога дори следващо поколение лекари в една фамилия. На церемонията са поканени народни представители, министърът на здравеопазването Кирил Ананиев, представители на ръководството на Националната здравно-осигурителна каса, на най-големите болници в страната, на съсловни организации и др.", "date": "2019.05.29", "title": "Награждаваме \"Лекарите, на които вярваме\" (Видео)"}
{"url": "https://www.24chasa.bg/novini/article/7456958", "text": "Помощ за болната си дъщеря търси майка от Радомир, която 20 години се грижи за детето си, приковано на легло заради прогресивна мускулна дистрофия.  \"Аз съм Мария, болна съм от нелечима болест, но имам желание да излязла навън, да дишам чист въздух, да видя слънцето\", казва момичето. Майката Ана й е личен асистент, тя разказва, че Мария е със 100% увреждания на цялото тяло - движи с голяма трудност единствено пръстите на ръцете си и диша с апарат. Без този апарат животът й е невъзможнен, но се нуждае от друг - за отхрачване, и от електрическа инвалидна количка.  \"Вярвам, че има добри хора освен майка ми, но за съжаление, необходимата сума от 20 000 лева е непосилна за нас. Майка получава 300 лв. заплата, а аз 150 лв. пенсия\", допълва девойката.  За майка й Ана е голям проблем, че нямат превоз, за да може да води дъщеря си на рехабилитация, която би облекчила живота на Мария. ", "date": "2019.05.29", "title": "Мария има нужда от помощ, за да може да диша"}
{"url": "https://www.24chasa.bg/novini/article/7478303", "text": "Премиерът Бойко Борисов поздрави Зоран Заев и Еди Рама, след като днес Европейската комисия препоръча начало на преговори за присъединяване към Европейския съюз на Северна Македония и Албания. \"Днес Европейската комисия в Годишния си доклад препоръча начало на преговори за присъединяване към Европейския съюз на Северна Македония и Албания. Поздравявам премиерите Zoran Zaev и Edi Rama. Българското председателство на Съвета на ЕС остава в историята с това, че сложи темата за Западните Балкани на масата\", написа Борисов във фейсбук. Европейската комисия представи днес годишната си оценка за напредъка на държавите от Западните Балкани и Турция по пътя към ЕС. Албания и Северна Македония се възползваха от възможността и предприеха реформи, особено в областите, определени от Съвета на ЕС през юни 2018 г. като ключови. В светлината на постигнатия значителен напредък и изпълнени съответните условия, ЕК препоръчва днес Съветът да започне преговори за присъединяване с Албания и Северна Македония. Северна Македония е кандидат за присъединяване от 2005 г., а Албания от 2014 година.", "date": "2019.05.29", "title": "Борисов поздрави Заев и Рама за решението на ЕК да преговарят за присъединяване в ЕС"}
{"url": "https://www.24chasa.bg/novini/article/7478309", "text": "Бившият британски външен министър Борис Джонсън, който е фаворит да заеме премиерския пост след оттеглянето на Тереза Мей, ще бъде изправен пред съда по обвинение, че е излъгал обществото за Брекзита, предаде Ройтерс. Уестминстърският магистратски съд реши, че Джонсън трябва да отговаря по обвинение, че е извършил три нарушения, докато е заемал държавна длъжност, предаде БТА. Обвиненията са свързани с недостоверни изявления на бившия външен министър, направени във и след кампанията за референдума за Брекзит през 2016 г., на който британците гласуваха с 52 на сто против оставане в ЕС. \"В двата горепосочени периода ответникът е неведнъж е излъгал и подвел британското общество за цената на членството в ЕС, като изрично е заявявал, потвърждавал или намеквал, че цената на членството в ЕС е 350 милиона лири (442 милиона долара) на седмица\", се казва в подадения срещу Джонсън иск. В решението на съда се казва, че обвиненията не са доказани, но Джонсън ще бъде задължен да се изправи пред съда за предварително заседание, след което делото ще бъде предадено на Съда на короната. Засега няма коментар от говорителя на бившия външен министър.", "date": "2019.05.29", "title": "Ще съдят Борис Джонсън заради неверни изявления за Брекзит"}
{"url": "https://www.24chasa.bg/novini/article/7478308", "text": "Специалните полицейски сили на Косово са изгубили секретни документи по време на операция в Северно Косово вчера, предаде ТАСС, цитирана от БТА. Сръбският в. \"Вечерне новости\", позовавайки се на собствени източници, съобщи, че става дума за чанта с документи, съдържащи план за операцията, имената на полицаите, участващи в нея, както и телефони на сътрудници. Освен това в пакета имало и снимки и лични данни на сърби, които трябвало да бъдат арестувани. \"Вечерне новости\" публикува на сайта си фотокопия на някои от секретните документи, които били намерени от местни жители. Вчера сутринта специалните косовски части предприеха операция в Северно Косово, населено предимно със сърби. При операцията се стигна до престрелка между неизвестни лица и специалните полицейски части, при което бяха леко ранени двама сърби. Сръбският президент Александър Вучич съобщи, че специалните части са задържали 28 души - 19 полицаи и 11 цивилни. Руският външен министър Сергей Лавров, който е на посещение в Словения, каза днес, че нарастването на напрежението в Косово е предизвикано от тези, които искат да превърнат Балканите в \"санитарен кордон около Русия\", като привлекат всички страни от региона в НАТО.", "date": "2019.05.29", "title": "Косовската полиция е изгубила секретни документи по време на спецоперация"}
{"url": "https://www.24chasa.bg/novini/article/7478492", "text": "По непотвърдени данни двигателят на управлявания от Румен Иванов делтапланер е отказал и машината е паднала в нива край село Юлиево. 64-годишният Румен Иванов е загинал на място. Екип следователи от Националната следствена служба в София поема разследването на авиокатастрофата край Мъглиж. При нея загина известния пилот Румен Иванов, пише dir.bg. Все още няма официална информация за причините за тежкия инцидент.  \"Пилотът е управлявал мотоделтапланер, като е изпълнявал полет за наторяване на земеделски култури. При аварийно кацане машината се е ударила в дърво и се е сринала\", съобщи директорът на Специализираното звено за разследване на авиационни събития (СЗРАС) към Министерство на транспорта Христо Христов. Сигналът за инцидента е подаден тази сутрин около 9 часа, съобщиха от Окръжната прокуратура в Стара Загора. В момента са провежда оглед на местопроизшествието. Разпитват се и свидетели, като се иззети документи за техническото състояние на делтапланера и други документи от фирма \"Авио дизайн\", чиято собственост е разбилата се машина. Назначени са съдебно медицинска и техническа експертизи. Разследването по делото продължава, като предстои извършването на действия по разследването за установяване на обстоятелства по делото и разкриване на обективната истина – разпити на свидетели имащи информация, относима към предмета на разследване, изготвяне на заключенията на назначените експертизи, допълват от прокуратурата. Румен Иванов е пилот от близо 40 години. Той е един от основателите на делтапланеризма в България и собственик на най-голямата фабрика за производство на делтапланери в страната, които продава по цял свят. Бил е председател на Казанлъшкия клуб по делтапланеризъм още преди 1989 година. Изключително прецизен, инструктор - пилот делтапланерист, който обучава десетки пилоти на година, казват още негови колеги, които все още не могат да приемат тежката загуба. „Той е бил инструктор и е обучил много пилоти. Освен това е бил и производител на леки летателни средства и професионалист в конструирането им. В авиацията и най-големите професионалисти допускат грешки, едни от неумение, а други при прекалено много голямо самочувствие“, посочи обаче Христо Христов. По предварителна и неофициална информация делтапланерът му аварирал, докато Румен Иванов извършвал пръскане на селскостопански масиви с препарати, пише  . \"Румен от дълги години се занимаваше с делтапланеризъм. Той е един от най-опитните в България. Той беше и конструктор и производител на делтапланери, които продаваше по цял свят. Беше и инструктор по летене, създал много свои млади колеги\", пишат от казанлъшката телевизия. ", "date": "2019.05.29", "title": "Отказал двигател причинил авиокатастрофата край Мъглиж?"}
{"url": "https://www.24chasa.bg/novini/article/7478502", "text": "Най-дълго задържалият се на поста си наставник в Първа лига Николай Киров-Белия вече не е старши-треньор на пловдивския \"Ботев\", обяви собственикът на клуба Георги Самуилов на пресконференция. \"Решението е мое и не подлежи на коментар. Освобождавам Николай Киров, Иван Кочев, Тодор Попов, Атанас Николов и Асен Караславов. Ще се обоснова - имаме на практика две нулеви години. И още една нула - от 6 мача имаме 6 загуби. И не на последно място, което е гвоздеят на моето решение - загубата от \"Локомотив\". Всичко, каквото е било необходимо от моя страна, съм го осигурил. Това може да бъде проверено. Изказвам им благодарност. Те са донесли и положителни неща. Имаме спечелена купа, която е факт\", категоричен е Самуилов. \"Никой не излезе да се извини за загубата. Аз се извинявам на всички фенове. Не заслужавахме тази загуба. Много спекулации на тази тема, какво ли не чух. Ние сме мъже и трябва да приемем обстоятелствата. Много ми е болно, но това е решението\", заяви Самуилов. Той не пожела да разкрие дали новият треньор ще е българин или чужденец, но обеща, че до 10 юни отборът ще има такъв.", "date": "2019.05.29", "title": "Уволниха старши-треньора на \"Ботев\" (Пд) Николай Киров (Видео)"}
{"url": "https://www.24chasa.bg/novini/article/7478495", "text": "Група от студенти от Техническия универститет от Щутгард е посетила участъка от Ябланица до пътен възел \"Боаза\" на магистрала \"Хемус\", която в момента се изгражда от \"Хидрострой\". Всички те са бакалаври по инженерство и са в страната ни със свои преподаватели, една от които е българката Лейла Шакър.  Студентите са на посещение в България за три дни и са проявили интерес към обекта от \"Хемус\". Там са наблюдавали организацията на работа, съоръженията и т.н. Малко след посещението им е имало планирани взривни работи, които те са успели да наблюдават. Голямо вълнение е предизвикала и възможността да се изкачат по стълбата на една от асфалтовите бази. Групата е продължила към Гложенския манастир, а утре предстои да направят и обиколки из София. Отсечката от Ябланица до пътен възел \"Боаза\"  се очаква да бъде завършена през март 2020 г.  „Хемус” ще свързва София с Варна и ще дублира първокласните пътища Е70 от Варна до Шумен, Е772 от Шумен до Ябланица и Е83 от Ябланица до София. Към момента в експлоатация са участъците от София до Ябланица и от с. Белокопитово до Варна с обща дължина от около 170 км. Неизградената част започва от гр. Ябланица, Ловешка област, от запад и завършва при с. Белокопитово, Шуменска област, на изток. Тя ще свърже вече изградените участъци в западния и източния й край и няколко големи града – Плевен, Ловеч, Велико Търново, Търговище и Шумен. АМ „Хемус“ ще бъде източно-западната връзка в Северна България и с пристанище Варна, което е ключово място за търговия с Украйна, Русия, Турция и Близкия Изток.", "date": "2019.05.29", "title": "Германски студенти \"инспектираха\" магистрала \"Хемус\""}
{"url": "https://www.24chasa.bg/novini/article/7478534", "text": "Европейският съюз се надява, че властите на Сърбия и Косово ще успеят да проведат среща, за да успокоят напрегната обстановка след инцидентите в северната част на Косово и ще се договорят за нормализация на ситуацията, заяви на брифинг в Брюксел върховният представител по външната политика и сигурността Федерика Могерини, като добави, че ЕС е готов да съдейства с посреднически услуги. \"Убедена съм, че срещата е възможна и постигането на споразумение е възможно, мисля, че може да се създадат благоприятни условия, за да се случи това. Ние сме готови да създадем условия за обсъждането на всички разногласия в спокойна и сигурна обстановка\", посочи Могерини. Тя също подчерта, че за окончателното стабилизиране на ситуацията в отношенията между Белград и Прищина Косово трябва да отмени в най-кратки срокове стопроцентните мита, наложени на сръбските стоки, предаде БТА. Специалните части на Косово във вторник навлязоха в северните общини, като при престрелките двама сърби получиха леки наранявания. Сръбският президент Александър Вучич каза, че косовската полиция е задържала 23 души, сред които и руският гражданин Михаил Красношчеков, сътрудник на мисията на ООН.", "date": "2019.05.29", "title": "Могерини: ЕС ще съдейства зa преговорите между Белград и Прищина"}
{"url": "https://www.24chasa.bg/novini/article/7478553", "text": "Сроковете за доставката на зенитно-ракетни комплекси С-400 на Турция не са променяни, се посочва в публикувано днес съобщение на пресслужбата на руската държавна компания \"Рособоронекспорт\", предаде ТАСС, цитирана от БТА. Няма никакви промени за доставката на руски зенитно-ракетни комплекси С-400 на Турция, проектът се осъществява в съгласуваните от страните срокове, посочиха от компанията. По-рано днес говорителят на Кремъл Дмитрий Песков съобщи, че няма никакви пречки за доставката на С-400 на Турция, като той отбеляза, че системите може да бъдат доставени дори по-рано от планираното. Турският министър на отбраната Хулуси Акар заяви днес, че руски технически персонал ще пристигне в Турция за работа по разполагането на зенитно-ракетните системи С-400. Засягайки въпроса за сроковете за доставката на руските системи в Турция, Акар каза, че те може и да не бъдат доставени през юни, но ще бъдат доставени в следващите месеци.", "date": "2019.05.29", "title": "Русия: Няма промяна в сроковете за доставката на С-400 в Турция"}
{"url": "https://www.24chasa.bg/novini/article/7478549", "text": "Новата игра ще е с название \"Покемон слийп\" и виждането за нея е съблазнително, но засега са известни малко подробности. Компанията \"Покемон\", която е филиал на гиганта \"Нинтендо\", оповести, че през 2020 г. ще лансира мистериозна игра, на която човек ще може да играе, докато спи, предаде Франс прес. \"След Пикачу и други въображаеми персонажи, станали популярни благодарение на играта \"Покемон гоу\", която привлече милиони фенове от излизането си през 2016 г., вече проявяваме интерес към съня на играчите\", заяви президентът на компанията Цунекадзу Ишихара, цитиран от БТА. Японската компания разработи \"Покемон гоу\" съвместно с американската софтуерна компания \"Ниантик\", която е в основата на въпросната апликация за смартфони. \"Този път целта ни е да превърнем съня в развлечение\", поясни Ишихара. Той не даде подробности, но стана ясно, че новата игра ще бъде придружена от създаден от \"Нинтендо\" портативен аксесоар - \"Покемон гоу плъс\". \"Както и \"Покемон гоу\", \"Покемон гоу плъс\", който се носи на китката на ръката, ще даде възможност човек да преследва митични чудовища денем, преди да рухне от умора привечер под бдителното око на \"Покемон слийп\", отбелязаха от компанията.", "date": "2019.05.29", "title": "През 2020 г. пускат игра, на която можем да играем, докато спим"}
{"url": "https://www.24chasa.bg/novini/article/7478588", "text": "\"Хуауей\" (Huawei Technologies Co. Ltd.) е \"дълбоко свързана\" с правителството в Пекин, каза в сряда най-висшият дипломат на Съединените щати пред телевизия Fox Business, съобщи  . Държавният секретар Майк Помпейо заяви, че базираната в Шенжен компания е инструмент на политическата власт и на Комунистическата партия на Китай и я определи като най-голямата опасност за икономиката и сигурността на Съединените щати. Според него гражданите на САЩ трябва да са наясно със системата на най-населената държава, добавяйки, че няма механизъм, който да попречи на китайското правителството да се сдобива с американска интелектуална собственост. \"Те просто действат по различен набор от правила. Това е най-фундаменталното нещо, което мисля, че хората трябва да се опитат да оправят\", заяви държавният секретар и отбеляза, че местните американски компании спазват законите на САЩ. Той подчерта, че нито един президент във Вашингтон не може да дава заповеди на частна фирма. Относно преговорите с Пекин, Майк Помпейо посочи, че САЩ \"могат или не могат\" да постигнат търговска сделка. \"Мнозина ще се запитат дали Китай е готов да сключи сделка с президента Доналд Тръмп,\" каза Помпейо пред Fox Business и добави: \"Това е доста просто: справедливи, реципрочни правила за търговия, които да се прилагат и за двете страни.\" Според държавния секретар Тръмп е готов да позволи на американските компании да се конкурират с китайските фирми, но не и да им позволи (на китайците) да продължават да крадат интелектуалната собственост на Съединените щати или да налагат тарифи на американските стоки. \"Надявам се да има споразумение, което ще работи в полза на всяка една от нашите държави, но ако няма, аз съм силно убеден, че американската икономика ще продължава да расте\", каза Помпейо. \"Не мога да предскажа какво ще направят китайците ... Китай имаха несправедливи търговски отношения със Съединените щати от дълго време, като фокусът на Доналд Тръмп е да се противопостави на това\".", "date": "2019.05.29", "title": "Помпейо: Китай може да се сдобие с US технологии чрез \"Хуауей\""}
{"url": "https://www.24chasa.bg/novini/article/7478568", "text": "Социалдемократът Марчел Чолаку беше избран днес за председател на Камарата на депутатите, след като постът беше овакантен заради влизането в затвора на лидера на Социалдемократическата партия (СДП) Ливиу Драгня, съобщава Медиафакс. За поста се бореха трима души: Марчел Чолаку от СДП, Ралука Туркан - общ кандидат на опозиционните Национално-либерална партия (НЛП), Съюз за спасение на Румъния (ССР) и партия Народно движение (ПНД), и Хунор Келемен от Демократичния съюз на унгарците в Румъния (ДСУР), предаде БТА. Марчел Чолаку спечели вота със 172 гласа, Ралука Туркан получи 100 гласа, а за Келемен гласуваха 20 депутати. Досегашният председател на долната камара на парламента Ливиу Драгня влезе в затвора в понеделник, след като получи ефективна присъда от три години и половина за подстрекаване към злоупотреба със служебно положение.", "date": "2019.05.29", "title": "Марчел Чолаку зае мястото на Драгня като председател на Камарата на депутатите в Румъния"}
