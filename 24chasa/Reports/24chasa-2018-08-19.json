{"url": "https://www.24chasa.bg/novini/article/7015950", "text": "“Упражнението с предсрочни избори го правих два пъти. Не ми отива, ще ми се смеят вече.” Това коментира в неделя премиерът, докато разглеждаше ремонтите на улици и парка “Аязмото” в Стара Загора. Повод за думите на Борисов е поисканото от БСП извънредно заседание на Народното събрание заради срива на Търговския регистър. “За тях, които са на почивка, ще е извънредно заседание. Ние сме си на работа. Целия август ме следите, постоянно съм на обиколки по обекти”, каза министър-председателят. “Търговският регистър се срина поради некачествени дискове. Четохте доста за фирмата с най-ниски цени. Положиха огромни усилия и до сряда ще е абсолютно готов. Има държави, където изборите им пробиха с кибератака и какво ли не. Холандия си махна електронното гласуване. Не ги разбирам какво искат от БСП”, продължи Борисов. “Като виждат какво се строи, а те също обикалят страната, разбират, че няма какво да каже, какво да обещае техният кандидат за кмет, като дойде. Видяхте и в Троян. Като ме няма, говорят едно, а като съм до тях, благодарят на правителството за отпуснатите средства”, обясни си той атаките от страна на социалистите. “От всяко нещо търсят максимална агресия. Не се вижда такава перспектива да вземат те властта, просто това им е тактиката, хейт”, добави по адрес на БСП премиерът. Правителството на ГЕРБ и патриотите успява да постигне рекордно ниска безработица, БВП расте с 4% на фона на срива в Турция и ставащото в Гърция и Румъния, изброи силните страни на управлението си той. “Видяхте за 2-3 месеца със служебно правителство какво се случи с приходите. Заради това е нужна стабилност. Длъжни сме да не допуснем предсрочни избори с патриотите”, заяви Борисов. “Вчера бях в Пловдив на разкопките на 40 градуса, днес тук обикалям на 37. То, моето, не е някаква много приятна работа, дето си мислите”, обобщи премиерът.", "date": "2018.08.19", "title": "Борисов: Ще ми се смеят, ако пак подам оставка"}
{"url": "https://www.24chasa.bg/novini/article/7015848", "text": "60-годишна жена, осъдена на 5 г. затвор заради злоупотреба със служебно положение, длъжностно присвояване в особено големи размери и документна измама с цел имотна облага, е била помилвана от вицепрезидента Илияна Йотова през януари, защото е била тежко и неизлечимо болна. Това става ясно от отчета на Комисията по помилванията към президента за първите 4 месеца на тази година. За периода комисията е разгледала общо 162 молби. По 36 обсдъждането е прекратено поради липса на аргументи, повечето са отхвърлени, 3 са предложени за помилване, но вицепрезидентката се е произнесла само за въпросната жена. Тя е пенсионер по болест, със средно-техническо образование. Освен 5-те години затвор, е била осъдена и на 8 г. лишаване от право да заема длъжност касиер и счетоводител. Престъпленията ѝ са три и са извършени между 1997 и 2012 г. “Извършените от молителката престъпни деяния са тежки и демонстрират незачитане на морални и ценностни граници. Като цяло престъпната дейност е насочена към злоупотреба със служебното положение. Молителката има не само криминални прояви в миналото, но и цялостен затвърден криминален начин на живот и поведение”, пише в мотивите на комисията. Членовете обаче все пак са преценили, че жената може да бъде помилвана, защото \"поради влошеното здравословно състояние, категорично на този етап не може да се изпълни плана на присъдата и да се постигнат целите на наказанието, както по отношение на специалната, така и на генералната превенция\". А възможността тя да извърши ново престъпление била сведена до “абсолютен минимум”. Жената е страдала от злокачествено заболяване, а към датата на разглеждане на молбата ѝ в президентството здравословното ѝ състояние било значително влошено, била “в краен етап от болестта”. За първи път дори молбата за помилване била изпратена от медицинска комисия по Закона за изпълнение на наказанията и задържането под стража. Затова е помилвана за оставащите 2 г. и 11 месеца от присъдата. Здравословното състояние е водещият мотив на тези, които молят президента за помилване. Другата причина, която също често се изтъква, е семейството - молители твърдят, че техни деца или родители имат нужда от грижите им. Най-много са молбите, постъпили от осъдените между 31 и 40 години, като се наблюдава известна тенденция към понижаване на възрастта на молителите.", "date": "2018.08.19", "title": "Йотова помилва болна от рак касиерка, осъдена на 5 г. затвор за измами"}
{"url": "https://www.24chasa.bg/novini/article/7015915", "text": "Сезонните храни на едро отчитат лек спад в цените, показват данни на Държавната комисия по стокови борси и тържища. Индексът на тържищните цени се е понижил до 1,311 пункта за миналата седмица. Зареждането на чушкопека със зелен и червен пипер е по-евтино съответно с 13,5 и 14,4% в сравнение със седмица по-рано. Основните съставки за свежа лятна салата също отчитат спад в цените - краставиците от открити площи и оранжерийните са поевтинели съответно с 13 и 6,9% и килограм се търгува за 1,23 лв. и 1,31 лв. 1,31 лв. струват на едро и доматите от открити площи, като цената им е паднала с 9,9%, в сравнение с предходната седмица. Най-голямо поскъпване се отчита при тиквичките, които повишават цените си с 16,3%. Олиото е с 2,1% по-евтино и бутилка от 1 л се търгува на едро за 1,91 лв. Маргаринът и маслото леко са поскъпнали, съответно с 2,2% и 0,9%.", "date": "2018.08.19", "title": "Сезонните храни поевтиняха"}
{"url": "https://www.24chasa.bg/novini/article/7015909", "text": "Възможно е руският президент Владимир Путин да дойде в Германия през октомври за сватбените тържества на бившия канцлер Герхард Шрьодер, с когото са приятели, пише в. “Билд”. Според изданието бракосъчетанието на Шрьодер и приятелката му Ким Сон Ен, която е корейка, е насрочено за 5 октомври. Тържеството ще е в прочутия хотел “Адлон” в центъра на Берлин. За 74-годишния бивш канцлер това е пети брак. През май двамата се ванчаха и в Сеул. Междувременно стана ясно, че Путин е поднесъл три подаръка на австрийската външна министърка Карин Кнайсъл, която в събота се омъжи за предприемача Волфганг Майлингер. Путин бе специален гост на тържеството и танцува с булката. Първият сватбен подарък на Путин е картина със селски мотиви, защото именно от такова място произхожда съпругът. Вторият подарък е тулски самовар, а третият - старинна преса за масло, разказа пред медиите говорителят на Кремъл Дмитрий Песков. Руският президент заведе на тържеството и казашки хор. Той произнесъл дълъг тост на немски. Путин намерил общи теми със съпруга на Кнайсъл, който също на младини практикувал джудо.  .", "date": "2018.08.19", "title": "Путин канен и на сватбата на Шрьодер"}
{"url": "https://www.24chasa.bg/novini/article/7015913", "text": "Австралийската компания Woodside Energy става съдружник с “Шел” при търсенето и проучването за нефт и природен газ в блока “Хан Кубрат” в Черно море. Газовата компания Woodside ще придобие 30% от проучването, чиито права държи Shell. Това е постигнато след споразумение през юли с Shell International Exploration и Development Italia, показва отчетът за първите 6 месеца на австралийската компания. В края на миналия месец компанията е регистрирала свое дъщерно дружество в Англия и Уелс - Woodside Energy (Bulgaria) Limited. Очаква се през второто тримесечие на 2019-а да започне проучвателният сондаж. “Шел” бе избрана от правителството за победител в търга за търсене и проучване на нефт и газ в блок “Хан Кубрат” (бивш “Силистар”) през септември 2015 г. В договора няма изискване за проучвателен сондаж, но данните от проучванията явно дават надежди. “24 часа” попита в Министерството на енергетиката има ли промяна в разрешението. “Новината е от петък. Следващите стъпки са компаниите да напишат писмо до министъра на енергетиката Теменужка Петкова, а тя да внесе проект за решение за новия акционер в Министерския съвет”, отговориха оттам. Както “24 часа” е писал, в блок “Хан Аспарух” в дълбоките води на Черно море проучват за нефт и газ “Тотал” в консорциум с ОМВ и “Репсол”. На 10 юли управителят на “Тотал Е&П България” Ксавие Фожрас дари на Министерството на енергетиката сондажното длето, използвано при проучвателен сондаж “Плошков-1” в блок “Хан Аспарух”. Тогава вицепрезидентът на компанията за Каспийския регион и Южна Европа Бернар Клеман заяви пред министър Теменужка Петкова, че ще продължат да правят геоложки проучвания в българската територия на Черно море. Но все още не е взела решение за следващ сондаж, казаха от министерството. Предстои обявяването на конкурс за търсене и проучване за блок “Терес” в южните български територии на Черно море. Ще бъде обявен и конкурс за търсене и проучване за нефт и газ в блок “Враца - Запад”.", "date": "2018.08.19", "title": "Австралийци взеха 30% от проучването на  “Хан Кубрат”"}
{"url": "https://www.24chasa.bg/novini/article/7015992", "text": "“Прочетох, че един от тримата убийци на сина ми Стоян Балтов е заловен в Южна Африка, от сайта на “24 часа”. Зарадвах се, но мисля, че това ще е за кратко. Ако Вили Георгиев бъде върнат в България, близките му ще обърнат света наопаки, той да не лежи в затвора.” С тези думи Зарка Димова, майка на убития 19-годишен студент, посрещна новината, че след 4-годишно издирване беглецът Вили Георгиев е арестуван. Балтов бе пребит до смърт с ритници на 5 декември 2008 г. В края на 2014 г. Върховният касационен съд (ВКС) окончателно осъди Вили Георгиев на 18 г. затвор. Същите наказания получиха и 2-ма негови приятели - Светлозар Стоилов и Александър Данаилов. Зад решетките тогава обаче влезе само Данаилов, тъй като Георгиев и Стоилов изчезнаха. На 20 август т.г. съд в южноафриканския град Порт Елизабет ще реши дали да върне Вили Георгиев у нас. Главният прокурор Сотир Цацаров пратил молба за екстрадицията му през 2017 г., след като му докладвали, че убиецът се крие там. “Един младеж на 20 г., Това не става със собствени средства и връзки”, чуди се майката на Балтов и добавя: “Спомням си, че през 2008 г. хванаха убийците на сина ми за няколко часа и после се оказа, че съдебната ни система им дава възможност да избягат”. Зарка, която по професия е учителка в Сливен, благодари на Цацаров, че лично се е ангажирал със залавянето на осъдените. “Трябва, когато Вили се върне в България, да му бъде повдигнато обвинение за бягство от правосъдието”, смята майката. Семейство Балтови не вярват, че другият беглец - Светлозар, се издирва както трябва, въпреки че снимката му е публикувана в сайта на Интерпол. Зарка споделя, че е била обезверена, че някой ден ще хванат бегълците. “Мислехме си, че знаят къде са и не ги търсят като хората. Знаете, че един страдащ човек понякога обвинява хора без вина”, казва почернената жена. Няма момент, в който с мъжа ѝ Стоян да не мислят за мъртвия си син. “През тези 10 г. ни се случваха както лоши, така и хубави неща. В хубавите си казваме: “Защо Стоян не е тук?” и “Какво щеше да бъде, ако е тук?”, откровена е Зарка. На 5 декември 2008 г. Стоян, който учи фармация в Медицинския университет, отишъл в дискотека “Амнезия” с 2-ма познати. Между 1-2 ч в клуба се подвизавали Александър, Светлозар и Данаил с още 5-има младежи. Компанията била агресивна, буйствала и се карала с клиенти на дискотеката. Гардове изпъдили младежите от заведението. Един от компанията на Стоян тръгнал малко преди другите. Застанал да ги изчака в близка градинка. Видял, че Стоян и Станимир излизат от заведението, но като минавали през паркинга на “Амнезия”, ги изгубил от поглед. На излизане от дискотеката младеж от компанията на Вили и Светлозар подхвърлил: Момчетата тръгнали през паркинга на дискотеката и се озовали на една линия със Стоян Балтов и Станимир. Тогава без никаква причина Светлозар ударил Станимир, с юмруци се включил и Александър. Стоян се притекъл на помощ на приятеля си, но двамата биячи се нахвърлили върху него. Отишли и другите момчета от компанията на нападателите. Стоян бил повален на земята от шут в крака. Светлозар и Александър ожесточено започнали да го ритат в главата. С ритници върху Стоян скочил и Вили. Тримата продължили да млатят студента с шутове в главата и шията, въпреки че вече бил в безсъзнание. Един от ритниците бил с ефект на боздуган. Александър и Вили дори получили травми на глезените от силните удари. Стоян издъхнал от травма на главата. Смъртта му е настъпила внезапно заради мозъчен и белодробен оток, казват експертите. През юли 2013 г. градският съд в София осъжда на по 18 г. Александър и Светлозар. Състав с председател съдия Петя Крънчева оправдава Вили. Мотивът - имало доказателства, а и самият той признал, че е нанесъл само един удар в рамото на студента, докато бил повален на земята. Най-сериозната улика срещу Александър е отпечатък върху дясното слепоочие на Стоян, който съвпада с подметката на маратонките, с които подсъдимият е бил в нощта на 5 декември 2008 г. Участието на Александър в побоя се установява и от оток на десния му глезен, заради който след саморазправата той отишъл в “Пирогов”. Докато изчаквал прегледа, казал пред други от компанията: “Леле, какво ги направихме тия, как му скочих на тоя” и “Ще им скачам върху главите”. След първите присъди СГС приема, че тримата няма да се укрият, ако бъдат освободени. Александър е пуснат срещу 6000 лв. гаранция, Светлозар - срещу 1000 лв., а Вили - срещу подписка. Няколко месеца по-късно Софийският апелативен съд прави различен прочит на доказателства и открива доказателства, уличаващи и тримата подсъдими в смъртоносния побой. Така и Вили Георгиев е осъден на 18 г. затвор. ВКС потвърждава присъдите им в края на декември 2014 г. Когато служители на съдебната охрана отиват да търсят осъдените в домовете им, откриват само Александър. “Предполагахме, че само той ще влезе в затвора. Личеше си, че семейството на Вили можеше да позволи след всичко случило се да си живее спокойно”, казва Зарка. Според нея Вили ще остане престъпник за цял живот, защото близките му стоят зад гърба му. “Можеше бащата на Вили да му каже: “Иди в затвора да се научиш!”, но той го измъкна”, казва Зарка. През последните години тя и мъжът ѝ продължили живота си заради подкрепата на по-големия им син Борислав, който ги дарил и с внуци. “Понякога казвам на младежи в тийнейджърска възраст следното правило: ако видите, че двама се бият, бягайте”, споделя жената. Тя и семейството ѝ често ходят при паметната плоча на Стоян, издигната на мястото на убийството му в Студентския град. “Когато отидем, около нея винаги е окосено. Не знам от кого, но е окосено...”, въздиша майката.", "date": "2018.08.19", "title": "Майката на студента Балтов: Зарадвах се, че един от убийците на сина ми е заловен. Дано не е за кратко"}
{"url": "https://www.24chasa.bg/novini/article/7015904", "text": "Трудна среща без кой знае какви резултати. Така завърши тричасовият разговор между германската канцлерка Ангела Меркел и руския президент Путин. Меркел приема за първи път президента от налагането на санкции насам. Предишните им срещи не бяха официални. Двамата разговаряха в замъка Мезеберг, на 70 км от Берлин. В началото на разговорите лидерите дадоха изявления пред журналисти, а след това нямаше пресконференция. Те подчертаха, че Германия и Русия носят еднакво голяма отговорност и трябва да се опитат да намерят решения на някои от конфликтите в света – най-вече тези в Сирия и Украйна. Три са били обсъжданите теми - всяка е отнела около час. За конфликта в Сирия засега няма сближаване. Путин е настоял ЕС да отпусне повече средства за възстановяване от бомбардировките. Меркел обаче е посочила, че трябва да се предотврати хуманитарна катастрофа в Идлиб и да се прекратят боевете там. Германия предлага мирният процес в Сирия след това да се ръководи от ООН, която да организира избори и да сътрудничи за изготвянето на конституция. За ролята в този процес на президента Асад Меркел не е казала нищо. Втората тема е била Украйна. И Меркел, и Путин са посочили, че мирният процес е в задънена улица. Меркел е обсъдила изпращането на сини каски от ООН. Путин не е коментирал предложението, но се е съгласил, че примирие трябва да има, както и пълно прилагане на споразуменията от Минск. Третата тема е била “Северен поток 2”. Двамата са говорили за опасността президентът на САЩ Доналд Тръмп да наложи санкции на фирми, участващи в строежа му. Путин е подчертал, че за Русия този проект има само икономическо значение. Меркел е настояла Украйна да продължи да получава такси за транзит на газ дори и след евентуално построяване на новата тръба. Путин не е отказал, но е посочил, че това все пак трябва да е икономически изгодно и за Русия. Срещу “Северен поток 2” има възражения обаче не само и от американска страна. Полша и балтийските държави също предупреждават, че с построяването му Европа ще стане твърде зависима от руския газ.", "date": "2018.08.19", "title": "Меркел и Путин се споразумяха за  “Северен поток 2” (обзор)"}
{"url": "https://www.24chasa.bg/novini/article/7015807", "text": "Президентът на САЩ Доналд Тръмп сравни разследването на специалния прокурор Робърт Мълър за руска намеса в американските избори с \"маккартизъм от НАЙ-ЛОШИЯ вид\" и повтори, че е разрешил на адвокат от Белия дом да съдейства на следователите, защото няма какво да крие, предаде Франс прес, цитирана от БТА.  \"Изучавайте покойния Джоузеф Маккарти, защото в момента с Мълър и бандата му сме в период, в сравнение с който Джоузеф Маккарти е новобранец. Лъжлив Лов на Вещици\", написа Тръмп в Туитър. През 50-те години в разгара на Студената война САЩ бяха обхванати от параноя срещу комунизма, наречена \"червения страх\". Тогава сенаторът републиканец от Уисконсин Джоузеф Маккарти започна кампания срещу всеки заподозрян в комунизъм или симпатия към комунизма. Спорният сенатор бързо бе дискредитиран. Залпът сутрешни туитове на Тръмп последва вчерашната информация на в. \"Ню Йорк таймс\", че адвокатът от Белия дом Дон Макган е оказал широко съдействие на разследването на Мълър по подозрения в съглашателство между предизборния екип на Тръмп и Русия. \"Разреших на него, както и на всички други, да свидетелства. Не бях длъжен да го правя\", написа Тръмп. \"Нямам нищо за криене и настоях за прозрачност, за да може Ужасният и Лъжлив Лов на Вещици да приключи\", туитна той. \"Маккартизъм от НАЙ-ЛОШИЯ вид\", добави Тръмп. Още вчера президентът заяви в Туитър, броени часове след публикацията на \"Ню Йорк таймс\", че е разрешил на Макган и на други служители на белия дом да окажат пълно съдействие на Мълър. В днешните туитове той отново разкритикува медиите изобщо и \"Ню Йорк таймс\" в частност, видимо подразнен от статията му. \"Ето затова Медиите на Лъжливите Новини са станали Врагове на Народа\", написа Тръмп.", "date": "2018.08.19", "title": "Тръмп сравни разследването на Мълър с епохата на маккартизма"}
{"url": "https://www.24chasa.bg/novini/article/7015810", "text": "Двама души загинаха в централна Македония, когато парапланерите им се сблъскаха във въздуха, съобщиха македонските медии, цитирани от БТА.  Инцидентът станал в петък следобед близо до Крушево. На място загинал 56-годишен украински гражданин, а 54-годишен британец починал близо до болницата. Преди два дни в Черна гора, на плажа Бечичи, при падането на парапланер загинаха двама души, 45-годишен жител на Биело поле и 28-годишна туристка от Египет.", "date": "2018.08.19", "title": "Двама души загинаха в Македония, когато парапланерите им се сблъскаха във въздуха"}
{"url": "https://www.24chasa.bg/novini/article/7015841", "text": "Ако други европейски страни не приемат мигрантите, които са блокирани в Средиземно море на кораб от италианската брегова охрана, те ще бъдат върнати в Либия, заяви италианският вътрешен министър Матео Салвини, цитиран от ДПА. \"Или Европа ще реши да окаже конкретна помощ на Италия, започвайки например със 180-те имигранти на кораба \"Дичоти\", или ще бъдем принудени да направим това, което ще спре завинаги бизнеса на трафикантите. Тоест ще ескортираме обратно до Либия взетите от морето хора\", написа Салвини в Туитър, цитиран от БТА.  ЕС и ООН многократно са заявявали, че връщането на морски мигранти в Либия, където те са подложени на риск от тормоз и изтезания, би било нарушение на международното право. Италианският транспортен министър Данило Тонинели поиска санкции за Малта и я обвини, че не спасява кораби с мигранти в Средиземно море, а оставя това бреме на Италия, предаде Ройтерс. Тонинели заяви в Туитър, че ЕС трябва \"да отвори пристанищата си за солидарността\" и да приема спасени в морето мигранти. В сряда Малта отказа да спаси кораб с мигранти в международни води с аргумента, че той не е в беда. При наближаването на италианския остров Лампедуза мигрантите бяха поети от кораба на италианската брегова охрана \"Дичоти\". \"Сега те са на военен кораб, което на практика означава на италианска земя. Очаквам Италия да поиска помощ от други страни от ЕС, това зависи от нея, но Малта спази международното право\", каза по-рано днес малтийският премиер Джоузеф Мускат. Мускат добави, че група от 120 мигранти, които живеят в нечовешки условия в обори в бивше животновъдно стопанство в малтийско село, ще бъде депортирани в Италия, предаде ДПА. Мигрантите са дошли в Малта законно, но нямали разрешителни за работа на острова. \"Те са пристигнали в Италия, не са могли да намерят работа там и са дошли в Малта. Те пристигнаха със сакове с летищни етикети от италиански райони\", каза Мускат.", "date": "2018.08.19", "title": "Италианският вътрешен министър заплаши да върне в Либия блокирани в морето мигранти"}
{"url": "https://www.24chasa.bg/novini/article/7014915", "text": "Идвате в Италия и сядате в някоя пицария с надеждата да вкусите най-после истинска италианска кухня. Поръчвате си пица “Маргерита” или порция спагети с доматен сос. Наслаждавате им се и си мислите – друго нещо си е да опиташ от най-известните ястия в родината им, а не по софийските улици. Едва ли обаче българският турист си дава сметка в този момент, че независимо дали е в Рим, Флоренция или Палермо, яде италианска кухня, но замесена с българска пот. Това е така, защото сортът домати, който се използва за направата на сосовете върху пицата и пастата, се отглежда в провинция Фоджа в Пулия. Всяка година хиляди български семейства, включително и деца, участват в събирането на реколтата на полето срещу няколко пъти по-ниски надници от тези на италианските работници Така в крайна сметка си хапвате типична средиземноморска кухня с домати, патладжани, портокали и мандарини, но те са набрани от ваши сънародници. Няколко пъти напоследък българските и румънските работници, превиващи гръб на полето под жаркото италианско слънце, бяха сравнени с роби – кога в изследвания на различни асоциации, кога от самия министър на вътрешните работи Матео Салвини. Все още не се е чуло обаче в знак на протест някой да спре да яде доматен сос, произведен от роби, за разлика от защитниците на животните, които отказват да ядат месо. Но ето как точно плодовете на българската пот стигат до масите с карирани покривки в италианската тратория не само на Ботуша, а и из Европа. Мнозина го наричат Триъгълника на робите – става въпрос за триъгълната педя земя, заключена около град Фоджа в южната обаст Пулия. Най-източният край, който мие бреговете си в Адриатика, е част от Саленто, луксозното крайбрежие на Пулия. На няколко километра навътре обаче се намират полетата, на които от ранни зори се потят българи, румънци и африканци – понякога и по 12 часа на ден. Всяка година в Италия се произвеждат 5 млн.т домати върху площ от 70 000 хектара Те се намират в южните провинции Фоджа, Казерта и Потенца и в северните Парма, Пиаченца и Ферара. На север обаче целият труд е механизиран, а на юг – предимно ръчен. Италия произвежда половината продукция от домати в Европа, която завърта 3 млрд. евро годишно. И въпреки това италианският домат е в криза, защото печалбите намаляват. Това е така заради ниските изкупни цени на доматите от търговците, заради което производителите се чудят как да икономисат от разходите си. Днес доматите се отглеждат масово в Капитаната, провинция Фоджа – там са най-големите насаждения. Набрани там, те потеглят след това основно за Кампания, където се намират индустриите по превръщането им в сосове и други продукти. Затова и от средата на юли до септември магистралата Неапол-Бари е задръстена от камиони – в едната посока са пълни с домати, в другата – изпразнени. Според данни на италианския синдикат Уила-Уил в провинция Фоджа работят над 50 000 законно наети берачи в земеделието. Чужденците сред тях са 22 000, или близо 44%. Най-голяма е общността на румънците - 9800, следват ги българите - 3880 После идват работниците от Африка. Всичко това обаче се отнася за легално регистрирани работници. Има и незаконно работещи българи, които идват за малко и си отиват. Повечето от берачите, които са регистрирани в службите за социално осигуряване във Фоджа, работят на практика по-малко от 30 дни в годината. Става въпрос за над 18 000 души, които, след като поработят малко, остават на сухо - само с обещания да бъдат узаконени и да им се плащат осигуровки. Т.е. те влизат в сивия сектор, както отбелязва журналистката Марилу Мастроджовани в разследването си “От България до Фоджа, мафията на лошите лица, която управлява посредниците в земеделието”. Тя цитира и доклад на Националната дирекция “Антимафия”, която от 10 г. следи проникването на българската мафия в икономиката на земеделието, както и контактите ѝ с местната мафия. Българската мафия има здрави корени в зоната на Фоджа и се занимава със снабдяването с евтина работна ръка за земеделските фирми. 30 000 фирми в Италия се обръщат редовно до незаконни посредници. 40% от тях са свързани с мафията. Чуждите работници, включително и българите, са подложени на непрестанен рекет от страна на посредниците. Веднага щом свърши периодът на законното им наемане на работа, берачите стават напълно зависими от посредниците, затова се съгласяват на надница от 2-3 ерво на час за 12-часов работен ден. Тези берачи са на практика като роби, въпреки че директно не са рекетирани от мафията. Според докладите на дирекцията “Антимафия” от последните 10 г. българската мафия в земеделието по подобие на другите мафии има модел с няколко ядра и мрежи - малки групи сътрудничат помежду си, но не се контролират непременно от някой връх или шеф. Те се споразумяват по определени въпроси, както и да не водят война помежду си. Сътрудничат често с италианската мафия и понякога служат като център за услуги. Когато бъде премахнато едно ядро, неговото място се заема веднага от друго. Какви са тарифите? Според Микеланджело Борило от в. “Кориере дела сера” и българи, и африканци плащат едни и същи цени за транспортирането си до полето в Пулия. За всяко пътуване с малкия камион, наподобяващ бус, но без прозорци, работникът плаща по 5 евро. Всеки берач получава 4,5 евро за палет с набрани домати (300 кг), като 0,5 евро отиват за посредника. Берачът успява да напълни по 15 палети с домати. Като се има предвид, че в камионите се натъпкват понякога и по 20 души, това значи, че посредникът успява да спечели от всяко пътуване за себе си общо 250 евро на ден. Понякога успява да направи и два рейса, което значи двойно повече печалба. Според италианския закон всеки работодател би трябвало да осигури храна и спане за работника. Българските берачи, по подобие на другите, живеят в гета и в изолирани постройки на полето. Единствено в Сан Северо има структура, която може да приюти до 250 души. На юг от Фоджа се намира гетото на Борго Медзаноне, което побира до 1500 души. Българско гето има и в Мондрагоне, до Неапол, област Кампания. Според в. “Република” повечето български граждани с ромски произход идват от Сливен и Нова Загора. Много от тях отиват на полето с цялото си семейство, включително и децата, защото няма на кого да ги оставят. Те берат от зелен фасул и грах, до люти чушки. Помодори пелати – така се нарича на италиански методологията на затварянето в консерви или буркани на белени продълговати домати. Те служат за приготвянето на най-различни ястия в италианската кухня – за пица, сосове за паста, манджи със зеленчуци и месо. С други думи, това е основната съставка на средиземноморската кухня. Консерви с белени домати има всяка италианска домакиня в килера си. Без тях не става нито едно типично ястие. Няколко са италианските компании от хранителната промишленост, които продават консерви с този сорт домати. Една консерва струва около 1 евро. В някои от консервите доматите са белени, в други не са. Преди смилането им на сос обаче трябва да се обелят. Според традициите на добрата италианска кухня помодори пелати се приготвят в домашен вариант в разгара на лятото – тогава доматите са най-узрели. Консервите се консумират обаче през цялата година. Най-често се използва сортът “Сан Марцано”, но понякога се приготвят и от други сочни сортове.", "date": "2018.08.19", "title": "Италианска пица - български сос"}
{"url": "https://www.24chasa.bg/novini/article/7015851", "text": "Земетресение с магнитуд 7,2 бе регистрирано в океана, на 124 км север-североизточно от туристическия остров Ломбок в Индонезия, съобщи Геофизическият институт на САЩ, цитиран от Ройтерс. Трусът е бил с много малка дълбочина - един километър. Не е издадено предупреждение за цунами, предаде БТА.  По-рано днес трус със сила 6,3 удари острова, на който при земетресение по-рано този месец загинаха над 430 души.", "date": "2018.08.19", "title": "Земетресение с магнитуд 7,2 удари североизточно от индонезийския остров Ломбок (Видео)"}
{"url": "https://www.24chasa.bg/novini/article/7015925", "text": "Президентът на Афганистан Ашраф Гани обяви днес тримесечно прекратяване на огъня с талибаните, при условие че и те спрат боевете, предадоха Франс прес и Асошиейтед прес, цитирани от  \"Обявявам ново прекратяване на огъня от утре, понеделник, до рождения ден на пророка (21 ноември), при условие че талибаните направят същото\", каза президентът в обръщение по телевизията по случай днешния Ден на независимостта. През юни двете страни обявиха първо прекратяване на огъня за десетина дни за края на рамазана. Първоначално талибаните го приеха, но след това отхвърлиха призива на президента то да бъде удължено, напомня Асошиейтед прес. Днешното, второ спиране на огъня, обявено от президента, последва десет дни, белязани от изключително насилие. На 9 август талибаните предприеха настъпление срещу стратегическия град Газни и афганистанската армия, подкрепяна от американски въздушни удари, успя да ги отблъсне след продължителни ожесточени сражения, напомня АФП. Министърът на отбраната Тарик Шах Бахрами съобщи, че в тези сражения са загинали най-малко 100 войници и между 20 и 30 цивилни.", "date": "2018.08.19", "title": "Президентът на Афганистан Ашраф Гани обяви прекратяване на огъня с талибаните"}
{"url": "https://www.24chasa.bg/novini/article/7015941", "text": "Земетресение с магнитуд 4,8 по Рихтер е регистрирано днес в централна Турция, на 34 км северно от град Османие, предаде ТАСС, цитирана от БТА.  Земетресението е било на дълбочина шест километра. Няма данни за пострадали и щети.                                                                                                                                                                                                                                                                                                                       ", "date": "2018.08.19", "title": "Земетресение с магнитуд 4,8 е регистрирано днес в централна Турция"}
{"url": "https://www.24chasa.bg/novini/article/7015755", "text": "Рускки дипломати спешно посетиха задържаната в САЩ гражданка на Русия Мария Бутина след известието, че е прехвърлена в затвора в Александрия, щата Вирджиния. Това се казва в изявление, разпространено днес от посолството на Руската федерация в САЩ, предаде ТАСС, цитирана от БТА.  \"Ще продължим да настояваме Мария да бъде освободена\", заявява посолството. До петък вечерта Бутина бе държана във вашингтонски затвор, напомня агенцията. Бутина бе арестувана във Вашингтон на 15 юли. Американски съд постанови тя да остане под стража до насроченото за 10 септември заседание по делото срещу нея. Двадесет и девет годишната рускиня е обвинена в заговор с оглед действия в полза на чужда държава на американска територия. Според обвинението се е опитала да проникне в Националната асоциация на притежателите на огнестрелно оръжие и в други американски политически организации - както преди, така и след избирането на Доналд Тръмп за президент. Тя отхвърля обвинението, че е действала като руски агент. Според руската мисия в САЩ се предприемат опити Мария Бутина да бъде \"сломена чрез допълнителни унижения и психологически натиск\". В новия затвор тя ще бъде държана в единична килия, а междувременно са й отнели \"всички вещи, включително книгите, кърпите, маратонките, тоалетните принадлежности\", твърдят дипломатите. \"Очакваме правозащитните организации решително да осъдят действията на властите на САЩ. Необходимо е да бъде спряно това беззаконие\", заявяват руските представители. Те допълват, че във връзка с \"неприемливите методи, използвани спрямо руската гражданка\", ще сезират Държавния департамент във Вашингтон.", "date": "2018.08.19", "title": "Русия: Москва ще настоява и занапред Мария Бутина да бъде освободена"}
{"url": "https://www.24chasa.bg/novini/article/7015764", "text": "Турският външен министър Мевлют Чавушоглу и сръбският му колега Ивица Дачич откриха днес почетно консулство на Сърбия в Анталия, съобщава турският телевизионен канал НТВ, цитиран от БТА.  На пресконференция след откриването Чавушоглу заяви, че с Дачич са обсъдили двустранните отношения и някои регионални въпроси. Двустранните ни отношения са прекрасни, посочи Чавушоглу. Той отбеляза, че благодарение на приятелството между лидерите на двете страни и на усилията на правителствата икономическите връзки също се развиват с всеки изминал ден. Чавушоглу каза, че двустранният търговски обмен доближава 1 милиард долара, като целта е на първи етап той да достигне 3 милиарда долара. Чавушоглу посочи още, че инвестициите на турски бизнесмени в Сърбия непрекъсната растат, а турските туристи, посещаващи Сърбия, са първо място след тези от Босна и Черна гора. Турският външен министър изтъкна, че тристранният механизъм Босна-Сърбия-Турция функционира точно. Той припомни, че Сърбия и Босна са постигнали договореност по проект за изграждане на магистрала от Белград до Сараево и Турция подкрепя осъществяването на този проект.", "date": "2018.08.19", "title": "Външните министри на Турция и Сърбия \nоткриха почетно консулство на Сърбия в Анталия"}
{"url": "https://www.24chasa.bg/novini/article/7015646", "text": "Корнелия Нинова заведе сина си Рафаел на Петрова нива в събота вечер, видяха читатели на \"24 часа\". Соцлидерката бе на честванията на 115 г. от Илинденско-Преображенското въстание. 25-годишният Рафаел е в България във ваканция. Откакто се е прибрал, не се отделя от майка си, разкриха запознати. Той се занимава с финансово инженерство и работи в САЩ. Младежът беше с Нинова и на традиционния червен събор на Бузлуджа в края на юли. Придружава я и на срещите й из страната, при които лидерката на БСП участва в обсъждането на червената \"Визия за България\".", "date": "2018.08.19", "title": "Вижте Нинова и сина й на Петрова нива"}
{"url": "https://www.24chasa.bg/novini/article/7015661", "text": "Неизвестна крепост е открита в района на остров Свети Тома при подводна експедиция от екип на Националния исторически музей. Новината съобщи Петя Димитрова от пресслужбата на Община Созопол. Ръководител на подводните проучвания е проф. д-р Иван Христов. В екипа му участват инж.Кирил Велковски - геофизик към Центъра за подводна археология в Созопол, инж. Тотьо Ангелов - геодезист, водолази от Общинския водолазен център в Созопол с ръководител Тенчо Тенев, предава БТА. Експедицията се финансира от Министерството на културата по предварително спечелен проект. В рамките на подводните проучвания са извършени водолазни спускания под вода от трима водолази и в присъствието на проф. Христов. Открити са две места с фрагментирана керамика. Първата зона, в която са открити силно фрагментирани керамични съдове с най-обща датировка първото хилядолетие пр.Хр. е разположена в югозападното продължение на острова. Там са заснети множество каменни блокове с прави стени и следи от обработка, някои с дължина и широчина един метър. Вероятно се касае за неизвестна до този момент крепостна стена дело на древните траки. От южната страна на острова на дълбочина 9 метра е открита част от късноантична амфора и добре обработени варовикови блокчета, които са били предназначени за древен строеж на острова. Археолозите са категорични, че островът Свети Тома в миналото е бил полуостров. От пресслужбата на Община Созопол информираха, че подводните проучвания са продължение на сухоземните проучвания на острова от месец юни т.г., при които са били локализирани и частично разкопани тракийско ямно светилище, стрктури от късноантичната епоха и средновековен манастир. Екипът, осъществил проучванията, както на сушата така и под вода, подготвя подробна публикация за изследванията. Приключилата експедиция е и добър пример как два културни института под шапката на Министерство на културата си взаимодействат успешно при проучване на подводното културно наследство, каза кметът на Община Созопол Панайот Рейзи.", "date": "2018.08.19", "title": "Откриха под вода неизвестна крепост край остров Свети Тома"}
{"url": "https://www.24chasa.bg/novini/article/7015653", "text": "Хамстер съсипа автомобила на британката Аманда Джонсън, защото се измъкна от клетката по пътя от магазина към дома й и остана да върлува в него, съобщи в. \"Сънди мирър\". Аманда Джонсън искала да зарадва децата си с малкото пухкаво животинче. В магазина тя избрала \"най-активния и забавен\" хамстер. Докато карала към къщи, обаче й се сторило, че нещо докосва крака й. Тя не обърнала внимание, но когато това се повторило, погледнала надолу и видяла хамстера зад педала на съединителя. Той явно успял да излезе от клетката си в багажника. Аманда не можела да спре и шофирала внимателно, предава БТА. Когато пристигнала, преобърнала автомобила, но не успяла да открие новия домашен любимец. Цяла вечер проверявала автомобила през 10 минути, с надежда да примами хамстера. Сутринта установила, че хамстерът е прегризал единия колан. Отишла в сервиз и там й казали, че са пострадали и уплътнения, както и пълнежът на седалките. Тормозът продължил и нищо не можело да подмами хамстера. Аманда се опитала да го изгони от автомобила с прахосмукачка, поставила и осем капана за мишки. След три дни в сервиза й казали, че щетите са толкова големи, че изискват \"часове диагностика и труд\". Хамстерът се заел и с пластмасата и успял да прегризе една от въздушните възглавници. Той още върлува в автомобила.", "date": "2018.08.19", "title": "Хамстер съсипа семеен автомобил"}
{"url": "https://www.24chasa.bg/novini/article/7015663", "text": "Съветничка на лидер на демократите в Конгреса на американския щат Колорадо бе наказана, защото съдействала за окачване на портрет на руския президент Владимир Путин в зала, в която се окачвали портрети на американски президенти, близо до мястото, на което трябвало да бъде поставен портрет на Доналд Тръмп, предаде Асошиейтед прес. Инцидентът станал през юли. Мястото за портрета на Тръмп останало празно, защото не били събрани необходимите 10 000 долара за неговата направа. Прогресивна група, нарекла се Прогрес сега за Колорадо, решила да постави портрет на Путин в галерията с президентските портрети в сградата на Конгреса на Колорадо. Сътрудничката на демократката и председателка на долната камара на местния Конгрес Крисанта Дюран - Кейти Марч, използвала правомощията си и баджа си за сигурност, за да позволи на членове на групата да внесат портрета. Той престоял в галерията за кратко. Сенатор от Демократическата партия го видял и си направил снимка с него, а после я качил в Туитър. Така се стигнало до санкционирането на Марч. Срещу нея били предприети дисциплинарни действия. Портретът бил махнат. На Марч било отнето и правото да влиза в сградата на Конгреса без проверка за сигурност. Тя вече се извини за действията си, предава БТА. От групата Прогрес сега за Колорадо казаха, че портретът на Путин е целял да накара обществеността да осъзнае опасността от руското влияние върху Тръмп. Малко след инцидента била събрана и необходимата сума за нарисуването на портрет на Тръмп.", "date": "2018.08.19", "title": "Санкционираха законодателна съветничка, закачила портрет на Путин, вместо на Тръмп"}
{"url": "https://www.24chasa.bg/novini/article/7015694", "text": "В две отделни операции гръцката полиция залови 247 кг марихуана, внесена от Албания, предаде агенция МИА. В първия случай полицията открила в Неа Селефкиа, край Игуменица, 145 кг марихуана в изоставен автомобил. Установено е, че колата е открадната на 13 юли. Продължава издирването на крадците на колата и наркодилърите, предава БТА. В Компоти край Арта бил спрян автомобил, идващ от зеления граничен пояс. В колата имало 100 пакета със 102 кг марихуана. Арестувана е 52-годишна гъркиня, която управлявала автомобила, а полицията издирва 29-годишен грък, собственик на колата. Въпреки засилените гранични патрули от двете страни на границата и помощта на Фронтекс от гръцката страна, контрабандистите на наркотици продължават дейността си. Според статистиката на гръцката полиция само в този район от началото на годината са заловени няколко тона марихуана, а на цялата територия на Гърция - над седем тона марихуана, внесена от Аллания.", "date": "2018.08.19", "title": "Гръцката полиция залови 247 кг марихуана, внесена от Албания"}
{"url": "https://www.24chasa.bg/novini/article/7015670", "text": "Дрон, наподобяващ полинезийска пирога, плува от средата на юли край Тулон, Южна Франция, оборудван с подводни микрофони, за да регистрира звуците, издавани от кашалотити, съобщи АФП. Целта е да бъде проследено движението им и тези морски животни да бъдат защитени по-добре, предава БТА. Кашалотите прекарват 95 процента от времето си под вода на повече от 1000 м дълбочина в пълна тъмнина. Затова акустичните наблюдения са най-подходящия метод за опознаването им. Дронът \"Сфирна\" се управлява дистаницонно и следва тихо кашалотите. С него работи екип от университета на Тулон. Микрофоните на дрона покриват 10 км площ и 2 км дълбочина. Захранва се от слънчеви панели. Първите анализи на множеството събрани данни през лятото се очакват през септември.", "date": "2018.08.19", "title": "Морски дрон следи китообразните край френското крайбрежие"}
{"url": "https://www.24chasa.bg/novini/article/7015701", "text": "Мостовете в Благоевградска област са за ремонт, но той не е спешен, обясниха от АПИ. „Това не означава, че мостовете са опасни, просто се нуждаят от ремонт, като проблемът е предимно в плочите на съоръженията”, каза специалист на Пътната агенция. Прегледът на съоръженията бе нареден от премиера Бойко Борисов след трагедията с виадукта „Моранди” в Генуа, припомня БГНЕС. По главен път Е-79 от Благоевград до Сандански има девет моста, осем от тях са над река Струма. Те са строени преди 45 години. Има и пет надлеза, по-опасен е този на пътен възел Черниче-Брежани, Община Симитли. На него е ударена хоризонталната носеща греда от страната на Кресненското дефиле, арматурата е оголена. Край Петрич се намира един от най-проблемните мостове, който преди шест години се срути. Това е мостът над река Струма на пътя Сандански-Петрич. Поради разместване на една от носещите колони, една плоча падна в реката. Това стана на 23 май 2012 г., само ден след труса от 5.8 по Рихтер край Перник. Мостът бе ремонтиран в продължение на месеци, а специалистите твърдят, че случаят от 2012 г. няма да се повтори.", "date": "2018.08.19", "title": "Всички мостове в Благоевградско са за ремонт"}
{"url": "https://www.24chasa.bg/novini/article/7015780", "text": "2 милиарда души живеят в бедност по света, а други 75 милиона са в изключителна бедност и се борят за оцеляването си. Това сочи доклад за глобална хуманитарна подкрепа. Погледът върху положението на безпомощните хора, страдащи от глад, суша, сблъсъци и природни бедствия, излезе за Световния ден на хуманитарната помощ, отбелязан всяка година на 19 август. Световният ден на хуманитарната помощ се провежда, за да се подкрепят хората, засегнати от кризи по целия свят. Според доклада за 2018 г. най-малко 201 милиона души в 134 държави са се нуждаели от хуманитарна помощ, за да оцелеят през 2017-а, пише БТА. Според доклада 20,7 милиона души в Йемен са били в нужда, следвани от гражданската война в Сирия, където 13,7 милиона души са се нуждаели от помощ. Приютявайки 3,5 милиона сирийци, Турция е на трето място в списъка с 12,8 милиона души, които се нуждаят от хуманитарна помощ. В списъка са споменати също така Етиопия, Ирак, Нигерия, Демократична република Конго, Южен Судан, Афганистан, Сомалия, Кения, Хаити, Малави, Колумбия, Судан, Чад, Зимбабве, Мали, Украйна, Камерун, Ливан, Пакистан, Бурунди, Йордания, Централна Африка Републиката, Уганда, Нигер, Палестина, Мозамбик, Мадагаскар, Либия, Ангола, Бангладеш, Шри Ланка, Непал и Мианмар. Етиопия, Нигер, Пакистан, Сомалия, Южен Судан и Судан са изправени едновременно пред три вида кризи - конфликти, природни бедствия и принудителни изселвания. 2 милиарда души получават по-малко от 3,2 долара на ден. Междувременно изключително бедните хора, чиято цифра е 753 милиона, оцеляват с по-малко от 1,9 долара дневно. Докладът също така споменава, че броят на насилствено разселените лица по целия свят се е увеличил с 2,9 милиона през 2017 г. в сравнение с цифрата от предходната година, като общият им брой е достигнал 68,5 милиона. В доклада се казва, че 60% от всички помощи са отишли в 10 държави през 2017 г., 14% от които са изпратени в Сирия, която е най-големият получател; Йемен получи 8%. Сирия бе най-големият получател на хуманитарна помощ за пета поредна година. Гърция и Турция бяха сред 10-те най-големи получатели на хуманитарна помощ за първи път поради незаконните мигранти.", "date": "2018.08.19", "title": "2 милиарда души по света живеят в бедност"}
{"url": "https://www.24chasa.bg/novini/article/7015785", "text": "Около 840 моста във Франция имат сериозни конструктивни дефекти и са застрашени от срутване, се казва в поръчан от френското правителство одит, цитиран от Асошиейтед прес. Правителството на президента Еманюел Макрон вече обеща да отпусне още средства за инфраструктура, но е под натиск заради срутването на моста в Италия миналата седмица, в което загинаха 43 души, предаде БТА.  В публикувания днес от в. \"Журнал дю диманш\" одит се казва, че от 12 000 моста, които се поддържат от правителството, една трета се нуждаят от ремонт, а 7 процента, или около 840 моста, са под риск от срутване в близките години и може да бъдат затворени. В одита не са обхванати хиляди други мостове във Франция, които се стопанисват от частни фирми или от местни власти.", "date": "2018.08.19", "title": "Доклад: Около 840 моста във Франция са застрашени от срутване"}
{"url": "https://www.24chasa.bg/novini/article/7015798", "text": "„Господин премиер, не лъжете българските данъкоплатци. Твърдите, че ако държавата се намеси и плати на пострадалите от фалита на застрахователното дружество “Олимпик\", това ще бъде от парите на всеки български данъкоплатец. Това е лъжа“. С тези думи лидерът на БСП Корнелия Нинова се обърна към премиера Борисов във Фейсбук. Тя подчертава, че той или не познава материята, или се опитва да настройва едни българи срещу други. „Средствата в гаранционния фонд не се събират от нашите данъци. Те са вноски от самите застрахователни дружества (включително “Олимпик”) именно като гаранция за такива случаи“, пише още Нинова.", "date": "2018.08.19", "title": "Нинова към Борисов: Не лъжете българските граждани за „Олимпик“"}
{"url": "https://www.24chasa.bg/novini/article/7015801", "text": "Учени от института Националния научен център във Франция и Университета на Саутхемптън във Великобритания прогнозират, че започва период на екстремни горещини, който ще продължи поне до 2022 г., съобщава Би Би Си, цитирана от  Учените са разработили нов математически модел, който да предвижда вариациите на средната глобална температура. Той потвърждава предишни концепции, че парниковият ефект не води до постоянно плавно повишаване на температурите. Вместо това то е на периоди. В началото на XXI век беше отчетен известен застой на глобалното затопляне. Петте най-горещи години в историята обаче са измерени само в периода от 2010 г. досега. Според учените колко гореща е дадена година не играе особен фактор в това колко гореща ще е следващата година. Новият математически модел е приложен на симулации на климата през XX и XXI век. Той показва, че една причина за по-горещите години е по-малкото количество на достатъчно интензивни студени климатични събития. Новите прогнози на учените показват, че през следващите няколко години има по-малка вероятност за подобни събития. Това ще доведе до по-топли години от първоначално очакваното.", "date": "2018.08.19", "title": "Учени: Следващите години ще са необичайно горещи"}
{"url": "https://www.24chasa.bg/novini/article/7015804", "text": "Британска гражданка, която падна снощи в морето от круизен кораб край хърватския град Пула, бе намерена и спасена тази сутрин след девет часа, съобщи хърватското министерство на отбраната, цитирано от хърватския вестник \"24 сата\". Британката била намерена тази сутрин от Крайбрежната стража на град Цавтат, на 1,3 км от мястото, където паднала в морето от круизния кораб \"Норвежън стар\", предаде БТА.  Издирването на британката, която паднала в морето около 23.45 часа, започнало около 6.30 часа и в 9.40 тя била намерена и спасена. В издирването й участвали самолет, лодка на пристанищните власти и три цивилни кораба. Британката била в добро здравословно състояние и върната с кораб в Пула.", "date": "2018.08.19", "title": "Спасиха британка, паднала от круизен кораб край Пула, след 9 часа в морето"}
{"url": "https://www.24chasa.bg/novini/article/7015644", "text": "След трагедията в италианския град Генуа, отнесла живота на над 40 души, в Германия ще заработи нова система за контрол върху техническото състояние на мостовете в страната. Това съобщи транспортният министър Андреас Шойер в публикувано днес интервю за в. \"Билд ам зонтаг\", предаде ТАСС. \"В края на 2018 г. ще представим нов, модернизиран индекс за контрол на мостовете\", заяви той. По думите на Шойер ще се наблегне главно върху проверките на допустимото натоварване и състоянието на носещите мостови конструкции, предава БТА. Същевременно министърът увери автомобилистите, че инцидентът от Генуа няма да се повтори в Германия. \"В сравнение с други страни у нас контролът е най-строг. Нашите граждани могат да бъдат спокойни\", каза той. Според Шойер в сферата на контрола върху мостовете Германия е на второ място след Швейцария. На 14 август сутринта край Генуа рухна голяма част от моста, по който минава скоростната магистрала А10 по евромаршрут Е80. В момента на трагедията по тази отсечка се движеха над 30 леки коли и три камиона. При инцидента загинаха над 40 души, напомня агенцията.", "date": "2018.08.19", "title": "Германия въвежда нова система\nза контрол върху техническото състояние на мостовете"}
{"url": "https://www.24chasa.bg/novini/article/7015647", "text": "Високите курсове на долара и еврото на турските финансови пазари поради спада на турската лира от последните дни се превърнаха в предимство за търговците в Одрин. Клиенти от България и Гърция тези дни буквално заливат магазините и пазарите в граничния град. Високият курс на българския лев спрямо еврото /днес един лев се обменя за 3.50 турски лири/ привлича много българи за пазаруване в Одрин. Особено голям е напливът към пазара Улус, който се урежда всеки петъчен ден. На пазара се предлагат всякакви стоки, от дрехи до хранителни продукти, кухненски предмети, перилни препарати, до плодове и зеленчуци.Много от предлагани стоките са маркови, но тъй като се продават на сергии на открито, са значително по-евтини в сравнение с бутиковите магазини. \"Голям берекет имаме тези дни\", казва Бюлент Реисоглу, председател на задругата на еснафите от пазара Улус. \"Продажбите са много добри. Нашият пазар е най-големият в този район. Предлагат се стоки за всякакви клиенти, затова е и много посещаем. Доволни са и търговците, и клиентите. Всяка седмица идват. Повече са тези от България. Повишаването на курса на българския лев е изгодно за тях. Гърците също идват да пазаруват.\" \"Ние сме от Хасково. Почти всяка седмица идваме да пазаруваме в Одрин, защото е по-евтино в сравнение с България. Тук има стоки за всеки джоб, затова ни е изгодно. Продават ни и срещу левове. Особено сега, когато спадна турската лира, за същите пари купуваме два пъти повече стока. Купуваме си всичко от тук - зеленчуци, плодове, сирене, маслини, перилни препарати и др. Обикновено идваме с децата и с мъжа ми. Отбиваме се и в българските църкви да запалим свещички, хапваме вкусно в многобройните гостилници и след това се прибираме. С напазаруваното оттук изкарваме цяла седмица\", казва Маргарита Динева, 40-годишна майка на две деца. Около един милион българи - 987 597 души са посетили Турция през първите шест месеца на тази година. По посещаемост на туристите от България Одрин е на второ място след Истанбул.", "date": "2018.08.19", "title": "Спадът на турската лира спрямо долара и еврото - златна мина за търговците в Одрин"}
{"url": "https://www.24chasa.bg/novini/article/7015613", "text": "Спасително-издирвателната операция за изчезналите след рухването на моста \"Моранди\" на автомагистрала А10 в италианския град Генуа приключи тази снощи, след като труповете на 3-членното семейство, за което бе съобщено вчера, бяха извадени от автомобила, в който бяха затиснати. Така официално обявеният от префектурата на Генуа брой на жертвите стана 43, предадоха Ройтерс и ДПА. Деветима пострадали остават в болница, като 4-ма от тях са в критично състояние, се казва в съобщението, предава БТА. Макар, че вече е изяснена съдбата на всички, смятани за изчезнали, служителят от спасителния отряд Стефано Занут каза по телевизия Sky TG24: \"Нашата работа продължава, за да имаме пълна сигурност, че никой не е останал затрупан под развалините\". Служителите от отряда вече не смятат, че ще намерят още загинали, но имат за задача да обезопасят терена с руините и да помогнат на следствието да установи причините за трагедията. При първата си пресконференция вчера след рухването на моста шефовете на компанията, която оперира моста и още хиляди километри магистрали в Италия, обявиха, че отпускат половин милиард евро за ликвидиране на последствията от срутването на естакадата и за изграждането на нов мост на мястото на падналия, което според тях може да стане за 8 месеца. Те казаха също така, че създават два фонда за подпомагане на семействата на жертвите и за евакуираните от жилищата, намиращи се под моста, които ще се нуждаят от нови. Те не пожелаха да коментират инициираната от правителството процедура по отнемане на лиценза на компанията, като посочиха, че биха искали първо да научат резултатите от разследването на причините за рухването на моста. Междувременно правителството обяви днес, че ще бъде задействан план, който да модернизира и да направи безопасна застаряващата италианска инфраструктура. В интервю за вестник \"Месаджеро\" Джанкарло Джорджети - заместник началник на канцеларията на премиера Джузепе Конте и член на ръководството на партия \"Лига\", каза, че в плана ще бъдат включени магистрали, мостове, виадукти, а също и държавни училища. \"Това ще бъде рехабилитационна операция без прецедент и с огромни инвестиции в обществената инфраструктура, подчерта той. Джорджети не уточни цялостната стойност на плана, но посочи, че за него няма да важат никакви \"дефицити, ограничения или правила на ЕС\".", "date": "2018.08.19", "title": "Издирвателна операция под моста в Генуа приключи, още разчистват развалините"}
{"url": "https://www.24chasa.bg/novini/article/7015617", "text": "Десетки южнокорейци, мнозина от тях - възрастни хора, се събраха днес в североизточния град Сокчо преди утрешната си първа и дългоочаквана среща със севернокорейски роднини, с които живеят разделени от времето на Корейската война (1950-1953 г.), предаде Франс прес. Тази нова поредица събирания на семейства, разделени от конфликта - първата от три години насам, се вписва в рамките на забележителното разведряване на полуострова от началото на годината, предава БТА. Първите срещи ще се състоят утре в севернокорейската почивна станция на планината Кумган. Корейската война раздели милиони хора един от друг, затвърди и разделянето на самия полуостров, напомня АФП. Деветдесет и две-годишната Ли Кюм-сьом се надява утре да види своя син, с когото е била разделена през войната. По време на бягството си тя изгубила своя съпруг и четиригодишния си син - останала сама с дъщеря си и двете се качили на ферибот, отплавал после на юг. Двете с дъщеря й ще се съберат утре с това някогашно момче - днес мъж на 71 години, който се очаква да пристигне за събирането на семействата заедно със снаха си. \"Не зная какво усещам, дали е радостно или тъжно чувство - казва Ли. - Не зная дали всичко е истинско или сънувам.\" На юг тя се омъжва, ражда и отглежда седем деца. Цял живот обаче се тревожи за сина си, останал на север. \"Къде е живял? С кого? Кой го е отгледал?\" - пита се възрастната жена. Корейската война приключва с примирие - мирен договор няма и технически погледнато, Северът и Югът още са в състояние на война. Съответно всяко общуване между граждани от двете страни е строго забранено. От 2000 г. насам двата лагера са организирали досега 20 поредици събирания на разделени семейства, най-вече в моменти на подобряване на двустранните отношения. Шестдесет и пет години след примирието обаче времето, с което разполагат оцелелите, изтича. В началото за срещи от този род се записват 130 000 кандидати от Южна Корея. Но повечето вече са починали, а мнозинството от доживелитe до наши дни са над 80-годишни. Най-старият сред тях навършва тази година 101.", "date": "2018.08.19", "title": "Десетки южнокорейци очакват среща на разделени семейства от Юга и Севера (Снимки)"}
{"url": "https://www.24chasa.bg/novini/article/7015407", "text": "Един човек е загинал, а 19 са били ранени при 17 катастрофи в страната през изминалото денонощие, съобщиха от МВР. Няма опасност за живота на ранените. В София е имало три тежки и 28 леки пътни произшествия с четирима ранени. От началото на годината в 4157 катастрофи са загинали 357 и са ранени 5263 души, отчита МВР.", "date": "2018.08.19", "title": "1 загинал и 18 ранени при катастрофи в страната за денонощие"}
{"url": "https://www.24chasa.bg/novini/article/7015410", "text": "Продължава борбата с над 70 пожара в австралийския щат Нов Южен Уелс, предаде ДПА. В битката с огнената стихия участват хиляди пожарникари и доброволци. Обстановката се усложнява от вятъра със скорост 60 километра в час. Нареждане за евакуация получиха стотици жители на села западно от Порт Стивънс, на 185 километра северно от Сидни, и от Бембока, на 470 километра южно от Сидни. Три момчета бяха задържани за палене на огън на открито въпреки забраната за това, предава БТА. Рядкост е пожарите да се разразяват през зимния за Австралия месец август. Те са причинени от голямата суша.", "date": "2018.08.19", "title": "Продължава борбата с над 70 пожара в Нов\nЮжен Уелс (Снимки)"}
{"url": "https://www.24chasa.bg/novini/article/7015446", "text": "Мостът „Моранди” в Генуа се срути, защото беше с абсурдна структура. Той е от бетон, което значи, че в основата на проектирането му е заложена философска грешка от структурен тип. Бруклинският мост е от метал, Айфеловата кула е от метал. Те са изградени в края на XIX в. и още се държат. Така твърди в интервю пред италианския всекидневник „Либеро” италиански инженер, който обаче иска да остане анонимен, защото не е изключено да бъде викнат за експерт от правителството след трагедията в Генуа. Според инженера през 60-те години на миналия век мостовете в Италия се правели предимно от цимент, защото желязото било много скъпo – струвало 100 италиански лири килото, а тогава Америка отливала по-голяма част от металите. Според инженера основната структурна грешка в изграждането на бетонните мостове идва от факта, че бетонът е устойчив само на компресия (свиване), докато стоманата е устойчива на тяга (теглеща, движеща сила). Това значи, че при бетонния мост караш да работи “на тяга” един материал, който няма такива свойства. „Бетонните тиранти на моста съдържат кабели от предварително напрегнат материал. Да, така вдигаш на крака един мост, но колко ще издържи? Противоречи на всички мерки за сигурност, защото е подложен на земетресения, на силата на вятъра», казва експертът. «Всички мостове от 60-те години ще паднат». Според италианския експерт с годините кабелите във вътрешността на бетонните пилони се отпускат – те са направени от преплетени железни жици. Когато са налице микрофрактури в бетона - не само заради трафика на тежки транспортни средства, увеличен с 300% от 60-те години досега, но и заради корозията от солта от морския климат, се стига до окисляване, от което се чупят отделни жици. После като по верига се пречупват и другите, и така пилонът колабира. Чия е вината при срутването на един мост? „Проектът може да е направен добре и реализиран зле, или пък обратното”. Според инженера, ако бъде реализиран един лош мост, той може да се контролира със сензорни съоръжения. „ Когато обаче направиш един мост бетон, той не може да се контролира дори със сензори. Един мост от бетон е като да имаш болно сърце – трябва да го замениш, да го бутнеш, а вместо това се предпочит извършването на поддръжка, която е и по-скъпа.” Според експерта единствено стоманените мостове са по-леки и прозрачни и поведението им се вижда веднага. Освен това те изискват половината от времето за реализация, в сравнение с бетонните.", "date": "2018.08.19", "title": "Италиански експерт: Всички бетонни мостове ще паднат, няма смисъл от поддръжка"}
{"url": "https://www.24chasa.bg/novini/article/7015456", "text": "Планински спасители от Добринище са открили две жени, изгубили се в Пирин късно снощи, съобщи за БТА Цветан Пчелин, ръководител на отряда на ПСС в Добринище. Сигналът е получен в 20.30 часа и веднага е сформиран екип от четирима спасители, които са успели да открият двете жени около 22.30 часа между хижите \"Безбог\" и \"Гоце Делчев\". Около 24.00 часа двете жени заедно със спасителите са пристигнали в Добринище. Жените са търсели пряк път движейки се по серпентини, но не са се ориентирали добре и въпреки, че са имали в себе си мобилни терефони, не са успели да подадат точни координати за местонахождението си.", "date": "2018.08.19", "title": "Две жени се изгубили в Пирин късно снощи, спасиха ги"}
{"url": "https://www.24chasa.bg/novini/article/7015462", "text": "Етичната комисия на Българския лекарски съюз се самосезира по случая, съобщава NOVA. Близките на починалата родилка в Сливен искат независима медицинска експертиза и разследване по случая. Според тях до фаталния край се е стигнало заради травми, причинени от медицинския екип при раждането. Официално становище от болницата все още няма. 33-годишната Ренета Томова е починала на 17 август, ден след раждането на първото си дете Близките ѝ очакват да бъде направена аутопсия, която ще покаже причините за смъртта й. Пред   те заявиха, че ще искат заключение и от лекар извън болницата, защото смятат, че истината ще бъде скрита. Ренета постъпила в болницата след нормална бременност, разказват близките й. Пред родилната зала обаче изживели истински кошмар Те твърдят, че жената имала синини по тялото и счупени ребра. Часове след раждането състоянието ѝ се влошило. Според директора на сливенската болница д-р Соня Михайлова жената е приета в реанимация, където починала. Лекарката, водила раждането не е на работа, а в родилното твърдят, че в почивните дни проверки няма. Според семейството на починалата родилка от болницата не са ги потърсили, не са им казали какво точно е станало, а лекарката, водила раждането не им вдига телефона. Прокуратурата започна разследване за лекарска грешка.", "date": "2018.08.19", "title": "Етичната комисия на Българския лекарски съюз се самосезира по случая с родилката (Обновена)"}
{"url": "https://www.24chasa.bg/novini/article/7015465", "text": "Китайската полиция е арестувала трима заподозрени, за които се твърди, че са откраднали 600 милиона юана ($87 млн.) чрез хакване на притежатели на биткойни и други криптовалути, предаде АФП, цитирайки държавни медии. Полицията в северния град Сиан започнала разследването през март след жалба на мъж с фамилия Чжан, че хакери са поели контрола на компютъра му и задигнали 100 млн. юана ($15 млн.) в криптовалута, предава  . Сумата била в биткойни и други валути, посочва агенция Синхуа. Прехвърлянето на валутата оставило виртуална следа и полицията стигнала до заподозрян с фамилия Чжоу в централната провинция Хунан. Неговата комуникация разкрила още двама заподозрени. Смята се, че тримата успели да откраднат общо около 600 млн. юана от физически лица и компании чрез хакване на компютрите им, пише „Шанси дейли“ Вестникът посочва, че разследването продължава, като правозащитните органи на три провинции работят заедно от миналата седмица за задържането на заподозрените.", "date": "2018.08.19", "title": "Арести в Китай за кражба на $87 млн. в\nкриптовалути"}
{"url": "https://www.24chasa.bg/novini/article/7015482", "text": "МВР съобщава за интензивен трафик тази сутрин на повечето големи и гранични пунктове. Натоварено е движението на МПС на ГКПП \"Калотина\" на изхода за леки автомобили на ГКПП \"Кулата\" и ГКПП \"Маказа\" на изхода за леки автомобили, на ГКПП \"Kапитан Андреево\" и \"Лесово\" трафикът е интензивен на изход от товарни автомобили и на вход от леки автомобили, предава БТА. На българо-румънската граница трафикът е интензивен на влизане за леки автомобили на всички гранични контролно-пропускателни пунктове. На българо-македонската граница трафикът е нормален на всички гранични контролно-пропускателни пунктове.", "date": "2018.08.19", "title": "Интензивен трафик по граничните пунктове"}
{"url": "https://www.24chasa.bg/novini/article/7015491", "text": "Турският президент и лидер на Партията на справедливостта и развитието Реджеп Тайип Ердоган определи членовете на новия Централен изпълнителен съвет на партията, съобщава Анадолската агенция. В състава на 16-членния Централен изпълнителен съвет има девет нови имена, предава БТА Бившият министър на културата и туризма Нуман Куртулмуш е назначен за заместник-председател на партията, а бившият министър за ЕС Йомер Челик е определен за говорител на формацията. Вчера новият 50-членен Централен управителен съвет на партията се събра на заседание след края на редовния 6-и конгрес на формацията, за да определи състава на новия Централен изпълнителен съвет. На вчерашния конгрес Ердоган бе преизбран единодушно за лидер на Партията на справедливостта и развитието. Ердоган бе единствен кандидат за поста. На конгреса бе избран и нов 50-членен Централен управителен съвет на партията, като в състава му има 29 нови имена.", "date": "2018.08.19", "title": "Ердоган определи членовете на новия съвет\nна партията си"}
{"url": "https://www.24chasa.bg/novini/article/7015497", "text": "Земетресение с магнитуд 4,9 по Рихтер е регистрирано тази сутрин в 08.46 часа в Егейско море край турския курорт Датча /окръг Мугла, Югозападна Турция/, предаде в.\"Миллиет\", като се позовава на съобщение на Дирекцията за управление при бедствия и извънредни ситуации. Земетресението е било на дълбочина 28,49 километра, предава БТА. То е усетено слабо в Датча, но няма съобщения за пострадали и щети.", "date": "2018.08.19", "title": "Силно земетресение в Егейско море край турски курорт"}
{"url": "https://www.24chasa.bg/novini/article/7015515", "text": "Самолет C-27J „Спартан“ от транспортна авиогрупа Враждебна на Военновъздушните сили изпълни успешно транспортна задача от София до Горна Оряховица и обратно вчера, 18 август 2018 г. На борда на самолета се намираше екип от медицински специалисти на Военномедицинска академия със задача, свързана с донорска ситуация във Велико Търново. Това съобщиха от министерството на отбраната. Полетите бяха изпълнени при спазване на мерките за безопасност и изискванията на документите, регламентиращи летателната дейност с военни въздухоплавателни средства на Република България.", "date": "2018.08.19", "title": "Самолет „Спартан“ на ВВС транспортира медицински екип за донорска ситуация"}
{"url": "https://www.24chasa.bg/novini/article/7015528", "text": "Венецуелските власти вече няма да облагат храните и лекарствата с данък върху добавената стойност (ДДС). Това заяви днес министърът на комуникациите и информацията Хорхе Родригес, предаде ТАСС. Ще бъде премахнат ДДС \"върху всички стоки за масово потребление, например храните, лекарствата и стоките за селското стопанство\", цитира изявлението телевизия \"Глобовисьон\", предава БТА. По-рано тази седмица властите в Боливарската република заявиха, че вдигат ДДС от 12 на 16 процента. Освен това според Родригес от септември в страната ще действа система, включваща преки субсидии за бензина. Президентът Николас Мадуро заяви в понеделник, че бензинът във Венецуела ще се продава вече по пазарни цени, за да бъде спряна контрабандата на гориво за Колумбия. Венецуелският бензин в момента се смята едва ли не за най-евтиния в света, пояснява агенцията. На 20 август властите на страната смятат да деноминират националната валута, като премахнат пет нули от банкнотите, и да обвържат новата валута, наречена суверенен боливар, с венецуелската криптовалута патро. Стойността на едно петро е приравнена към цената на един барел петрол, какъвто се добива във Венецуела. Президентският план предвижда 34-кратно увеличаване на минималната заплата. Новата минимална заплата ще бъде 1800 суверенни боливара или 0,5 петро - 60 пъти повече от сегашната. Според прогнозите на Международния валутен фонд хиперинфлацията във Венецуела за тази година може да достигне 1 000 000 процента. В страната има недостиг на хранителни продукти, медикаменти и други основни продукти.", "date": "2018.08.19", "title": "Венецуела премахва ДДС върху храните и лекарствата"}
{"url": "https://www.24chasa.bg/novini/article/7015536", "text": "Близо 12 часа полицаи и барети били нащрек в софийското село Лесново, за да накарат заподозрян в убийство да се предаде.  Вчера в 19:20 часа на телефон 112 бил получен сигнал за свада между двама съседи, в която единият бил прострелян. На място пристигналите полицаи установили, че главни действащи лица са 60-годишен мъж и друг на 32 години, който бил намерен мъртъв.  Междувременно, се оказало, че соченият за убиец бил агресивен и въоръжен. По нареждане на главния секретар на МВР Младен Маринов, къщата на 62-годишния мъж, освен от полицаи, е била обградена и от барети.  В 6:20 днес мъжът е бил задържан без да е оказвал съпротива, обясни зам.-шефът на Областната дирекция на МВР София Юрий Николов. Основната версия за убийството, която се разследва е спор за велосипед. Досега срещу 62-годишния мъж не са били подавани сигнали, няма данни и той да е психично болен, каза прокурор Ралица Данкова. Разследващите установили, че оръжието с което е убит младият мъж е пистолет неазконно озовал се у 62-годишния. От прокуратурата отказаха да уточнят вида на пистолета и с колко изстрели е убит младия мъж.  По време на залавянето на сочения за убиец всички негови съседи били евакуирани. В дома му засега не са открити други оръжия. ", "date": "2018.08.19", "title": "12 часа заподозреният в убийство от Лесново държал нащрек полицаи и барети"}
{"url": "https://www.24chasa.bg/novini/article/7015555", "text": "Иранският външен министър Мохамад Джавад Зариф заяви днес, че САЩ са сформирали в Държавния департамент група за действие, която да подготви държавен преврат в неговата страна. Първият дипломат на Иран написа това днес в Туитър, предаде ТАСС. \"Преди 65 години САЩ свалиха избраното от народа демократично правителство на Мосадък, възстановиха диктатурата и подчиниха иранците за следващите 25 години. Сега група за действие (в Държавния департамент) планира да направи същото чрез натиск, дезинформация и демагогия. Тя няма да успее\", се казва в текста, предава БТА. Преди два дни бе съобщено, че държавният секретар на САЩ Майк Помпейо е формирал група за координиране на американската политика спрямо Иран. За неин ръководител беше назначен Брайън Хук, който ще стане специален представител на САЩ за Иран. По думите на Помпейо групата ще организира взаимодействието на САЩ със страни, споделящи американските оценки за \"иранската заплаха\". Хук заяви пред журналисти, че е \"чисто съвпадение\" огласяването на тази новина в дните около годишнината от операцията на американски и британски тайни служби с цел сваляне на правителството на премиера-реформатор Мохамед Мосадък през 1953 г.", "date": "2018.08.19", "title": "Ирански министър обвини САЩ, че подготвят преврат в Ислямската република"}
{"url": "https://www.24chasa.bg/novini/article/7015560", "text": "Овладян е пожарът край Карлово, съобщи за БТА заместник-кметът Антон Минев. Все още екипите са на мястото охраняват терена и дежурят за възникването на тлеещи огнища. Пожарът бе низов като са горяли предимно борови иглички и ниски храсти за добро дърветата не са засегнати. Заради труднодостъпния и пресечен терен екипите са гасили на ръка. На терен са били 70- 80 човека - екипи на пожарната, на служители на Горско стопанство - Карлово, Военни от 61-ва Стрямска механизирана бригада - Карлово , както и специализираният модул за наземно гасене на пожари от Пловдив. Огънят е обхванал около 100 декара гора в труднодостъпна местност.", "date": "2018.08.19", "title": "Пожарът край Карлово е овладян"}
{"url": "https://www.24chasa.bg/novini/article/7015573", "text": "Иранските власти предлагат да се премахнат печатите за влизане и излизане от страната в паспортите на чуждестранните туристи. Мярката е насочена срещу американските санкции, които може да разколебаят желаещите да посетят Ислямската република. Това заяви днес вицепрезидентът на Иран Али Мунесан, ръководител на Организацията по въпросите на културното наследство, занаятите и туризма, съобщи ТАСС. \"Полицията и външното министерство на Иран вече одобриха тази инициатива. Сега очакваме одобрение от правителството\", заяви висшият служител, цитиран по агенция ИРНА. Броят на туристите, посетили Иран през първото тримесечие от годината, е нараснал с 38 на сто. Съществено е намалял обаче броят на пристигащите европейци, което е ощетило хотелите с по четири и пет звезди. Държавата \"подготвя цял пакет мерки в подкрепа на хотелите и с цел насочване на туристическия поток към тях\", отбеляза Мунесан, предава БТА. Първият дял от санкциите на САЩ отново влезе в сила на 7 август; ограниченията обхванаха автомобилостроенето в Иран, покупко-продажбата на злато и някои други метали. Останалите санкции ще бъдат задействани от 5 ноември - те ще засегнат енергийния сектор на Иран, сделките с петрол и транзакциите с централната банка на страната, напомня ТАСС.", "date": "2018.08.19", "title": "Иран премахва печатите в паспортите на туристите за влизане и излизане от страната"}
{"url": "https://www.24chasa.bg/novini/article/7015577", "text": "Ще положим всички усилия да помогнем, доколкото ни позволява законът, на клиентите на кипърската застрахователна компания, която е в ликвидация. Това каза министър-председателят Бойко Борисов, който посети ремонтни дейности в Стара Загора. Още утре премиерът ще свика среща с финансовия министър Владислав Горанов и ръководството на Комисията за финансов надзор, за да обсъдят ситуацията и да предложат на българските евродепутати да направят законови предложения в европейското законодателство. Това съобщиха от правителствената информационна служба. „Така или иначе това би било опасен инцидент – ние ще им помогнем с юристи и с каквото можем доколкото позволява законът. Когато стане нещо, искаме държавата да помогне. Само че държавата е на данъкоплатеца и когато кажем, че държавата трябва да помогне, това означава, че всеки от нас отделяме от данъците си за тази сфера“, добави още Бойко Борисов. По темата за срива на търговския регистър премиерът Борисов заяви, че са положени всички усилия и системата ще работи напълно до сряда. „Виждате има държави, където изборите им пробиха с кибератаки. Тук за всяко нещо се вдига огромна олелия. Да, не е приятно, но пък всички работят активно, за да обезопасим системата“, каза още министър-председателят. Бойко Борисов припомни, че държават работи добре в борбата с контрабандата и корупцията и с тези средства се реконструират много обекти по градовете в страната. „Такова мащабно строителство и реконструкция в сферите на здравеопазването, образователната инфраструктурата, археологията, културата не е имало. За спорта да не говорим, защото направихме много“, подчерта още премиерът. „Във всеки град стават много хубави неща, защото оперативните програми работят. Там където не могат да се оправят, додаваме от бюджета, особено в малките общини, така че да им се направят улиците, водоснабдяването, осветлението“, каза в заключение министър-председателят.", "date": "2018.08.19", "title": "Борисов: Ще положим всички усилия да помогнем на клиентите на \"Олимпик\""}
{"url": "https://www.24chasa.bg/novini/article/7012186", "text": "Температурите навън предразполагат към обилно потене. Лято е и все по-често се разминаваме с хора, които ни карат да размишляваме по въпросите на къпането. Но не онова Ивановденско обредно къпане или пък това на Бабинден, което е задължително за младите булки. Става дума за редовното, задължително и пълноценно вземане на душ или вана. Защото оставаме с впечатлението, че за някои отделни наши съграждани срещата с вода е мил детски за приемане на светото кръщение. И са убедени, че с това са изпълнили дълга си към световната хигиена за дълги години напред. Колко често трябва да се къпем по принцип е въпрос, който няма точно фиксиран отговор. Освен това ще открием, че всеки смята за редно именно това, което той самият следва като практика. Поне веднъж на ден, особено през лятото, е разумният минимум, около който се групират мненията на повечето браншови съюзи на дерматолози, теляци и обикновени хигиенисти. Хубаво е също така процесът на миене да се комбинира със стик или дезодорант против изпотяване и да се избягват дрехите, изработени предимно от синтетични полиамидни влакна. Защото запарват. Ако не си махате окосмяването под мищниците, при некъпане ще забележите (ако въобще гледате там) процес на кристализация около отделните влакънца, съчетан с особен задушлив мирис. Това, уверяваме ви, не е полезно нито за вас, нито за околните. Освен ако не живеете под въздействието на някои руски филмови класики, където отривистото с водката. Но все пак по-добре е за целта да си набавите кисели краставички. Като споменахме дезодоранта, имайте предвид, че това е наистина едно революционно изобретение. По своята същност той представлява синтетичен душ в алуминиев флакон, но неговата задача съвсем не е да измести къпането! Ако не сте се измили преди това, колкото и да се пръскате, аерозолът не ще да е способен да се пребори с телесните ви феромони. Дори да прибегнете до ароматизатор за стая. Запомнете, големината на флакона няма значение. Нищо не може да замени доброто, старо, класическо къпане. Всяко лято срещаме такива хора, които по една или друга причина отлагат влизането в банята. Някои по принцип смятат, че къпането не е безвредна процедура и може да причини на човешкия организъм лоши неща като хипотермия, увеличена кислородна консумация и от там респираторен дистрес. Тези хора ние ще успокоим, че дори да използват неподгрята вода няма да умрат от студ. Това дори е полезно за кожата. Всичко ще е наред, особено ако прибавят и шампоан, сапун или друго почистващо средство.  Има и хора, мразещи сапуна. Съвсем сериозно. Ей така, без причина. Идва им отвътре. Вероятно е генетично заложен подсъзнателен страх от времената, на животни. Дъждът е отмивал сместа от стопената животинска мазнина и дървесна пепел заедно с глина от почвата. Тази каша се стичала в река Тибър, където жените откривали, че това прави прането по-лесно. Така според римската легенда по нелицеприятен на пръв поглед начин са били открити перилните препарати. А от името на планината се родило названието на сапуна. Уверяваме ви, че козметичната индустрия днес е достигнала такива висоти, че когато ползвате сапун, не обричате никое животно на ритуална екзекуция. Ако вярвате на подобни псевдонаучни изследвания и наистина вие сте неспасяем мърляч. И нямате никакво по-сериозно оправдание за това, че мразите да се къпете. Вероятно също така сте заградили подотговор (С) в теста, който сме ви предложили в самото начало на този материал. Има малко истински извинителни причини човек да не се къпе и една от тях е кожното заболяване, наречено розов лишей или  . Появява се като алергична реакция на организма към някои вещества, употребявани при фабричната обработка на дрехите. Тогава къпането е противопоказно, защото всяко обливане на кожата с вода, води до усложнения, придружени с поредица от сърбежи, които само правят положението по-лошо.  поне веднъж на ден е, ако се намирате някъде по средата на платото Тибести в Чад. Като призната за една от най-безводните територии на планетата тази земя прави живота на местните номадски племена изключително труден. Дори и в пустинята обаче хората намират начин да поддържат хигиена. По липса на вода някои ревностни мюсюлмани извършват ритуални измивания с пясък по пет пъти на ден преди молитва. Но ако в градския транспорт в България се натъкнете на някого, на когото му личи, че не се е къпал отдавна и той почне да ви се оправдава, че ей сега си идва от Чад, където отново е имало сушава година, усъмнете се. В краен случай само Таско Ерменков, който е убеден, че водата в София е отровна може да бъде извинен това лято. За всички останали обаче правилата за лична хигиена важат с пълна пара. Плюс шампоан!", "date": "2018.08.19", "title": "Колко често да се къпем"}
{"url": "https://www.24chasa.bg/novini/article/7015284", "text": "Тайфунът „Румбия\", 18-ят за тази година, достигна Шанхай в петък, причинявайки наводнения по пътя си заради проливните дъждове. Властите на провинция Анхуей съобщават, че близо 165 хиляди души са директно засегнати от бедствието, а 2200 са били евакуирани в до събота. 17 000 хектара с насаждения са опустошени в провинцията, а икономическите загуби се оценяват на близо 13.6 милиона долара, съобщава  Няма данни за жертви. Китайската национална обсерватория повиши степента на тревога спрямо тайфуна и предупреди за бури и проливни дъждове в някои райони. Националният метеорологичен център също обяви оранжев код за бури в провинции Хънан, Хъбей, Шандун, Анхуей и Дзянсу в събота и неделя. В някои от тези провинции се очаква валежите да достигнат 350 мм в рамките на 24 часа, според службата.", "date": "2018.08.19", "title": "Тайфунът „Румбия\" причини тежки щети в Китай"}
{"url": "https://www.24chasa.bg/novini/article/7015274", "text": "Нов трус с магнитуд 6,3 разтърси индонезийския остров Ломбок тази сутрин, предадоха Ройтерс и Асошиейтед прес, като се позоваха на американския Геофизичен институт. Трусът е бил предшестван минути по-рано от друг с магнитуд 5,4. Епицентърът е бил на в подножието на вулкана Ринджани в североизточния край на Ломбок, на 64 километра от главния град на острова - Матарам, който е с население от 319 000 души, допълва ТАСС. Трусът е на дълбочина около 7-8 километра. За жертви не се съобщава, но има първи данни за повредени сгради - жилища и джамии, в община Сембалун. На много места са съборени паркирани мотоциклети - най-масовото превозно средство в Индонезия. Съобщава се и за нови земни свличания по склоновете на активния вулкан Ринджани, висок 3726 м. На първи снимки оттам се виждат големи облаци прах около вулкана. Властите все още очакват по-подробна информация от района на труса. Няма предупреждение за цунами. На 5 август на Ломбок стана земетресение с магнитуд 6,9 на дълбочина 10 километра и на 49 километра североизточно от Матарам. Загинаха 460 души. Оттогава вторичните трусове не престават. Днешният обаче бе един от най-силните и предизвика паника сред населението и туристите на острова. Ломбок се намира само на 20-ина километра източно от остров Бали - най-популярната туристическа дестинация в Индонезия, и през последните години там туристическата индустрия се развива с но-бавни темпове. Освен с морето и екзотичните си плажове, Ломбок привлича и с високите си и красиви вулкани. Най-високият - Ринджани, бе затворен след 29 юли, когато бе първото силно земетресение от сегашната \"сесия\", и тогава на вулкана бяха блокирани стотици туристи катерачи, а 16 души загинаха, което наложи спасителна операция. Щетите от труса на 5 август се изчисляват на над 5 трилиона рупии (342 млн. долара). Над 350 000 души напуснаха домовете си, за да намерят подслон в организирани от властите палаткови лагери или набързо сглобени бараки на открито поле. Жителите обаче се оплакват, че помощта пристига бавно, особено в някои от най-засегнатите райони на острова. Служителка в един от големите търговски центрове в Матарам каза пред Ройтерс,че днешният трус е бил усетен много силно и осветлението в мола е угаснало. Мощно земетресение с магнитуд 8,2 бе регистрирано днес в Тихия океан близо до Тонга и до Фиджи, предаде Ройтерс, като се позова на американския Геофизичен институт. Не се очаква трусът да предизвика цунами, защото е станал на голяма дълбочина. Епицентърът е бил на 270 километра източно от град Левука на остров Овалау, който е част от архипелага Фиджи, и на 443 километра западно от град Нейафу на Тонга. Трусът е бил на дълбочина 559,57 километра. Земетресение с такъв магнитуд би било катастрофално, ако беше станало на по-малка дълбочина.", "date": "2018.08.19", "title": "Силни земетресения в Индонезия и до Фиджи (Обновена)"}
{"url": "https://www.24chasa.bg/novini/article/7015276", "text": "Разговорите на руския президент Владимир Путин и германския канцлер Ангела Меркел приключиха, предаде ТАСС. Срещата продължи повече от три часа. Преди началото й двамата лидери направиха кратки изявления за медиите. Те казаха, че имат намерение да обсъдят такива въпроси като ситуацията в Сирия, уреждането на украинския конфликт, ситуацията с договора за иранската ядрена програма, двустранни въпроси, в това число и проекта за газопровод Северен поток 2, предава БТА. От руска страна в преговорите взе участие и сътрудникът на президента Юрий Ушаков, както и говорителят на Кремъл Дмитрий Песков. Срещата се състоя в извънградската резиденция на германското правителство Мезеберг, на 70 километра северно от Берлин. Ще говорим за възможността за установяване на мисия на ООН, която да играе роля в мирния процес в Украйна, каза преди началото на срещата Меркел, предаде ДПА. Тя увери, че Германия е готова да поеме отговорност в тази насока. Относно Северен поток 2 Меркел се постара да разсее безпокойствата, че този газопровод ще е в ущърб на Украйна, като каза, че тази страна трябва да остане доставчик на руски газ за Европа след разширяването на Северен поток. \"Украйна трябва да продължи да играе роля в транзита на газ за Европа, след като бъде въведен в експлоатация Северен поток 2\", заяви тя. Путин пък каза, че мироопазваща мисия на ООН може да помогне за връщането на мира в източните райони на Украйна. Пред репортерите Путин призова и за увеличаване на хуманитарната помощ за Сирия като част от усилията за улесняване на завръщането на бежанците в тяхната родина. Той описа притока на сирийски бежанци в Европа като потенциално \"огромно бреме\". За последно Путин и Меркел се срещнаха в Сочи преди четири месеца за разговори, които се фокусираха върху украинската криза в момент, в който започна строителството на Северен поток 2, припомня ДПА. Настоящата среща дава възможност на двамата лидери да укрепят връзките пред политиката на американския президент Доналд Тръмп, в това число митата върху вноса от ЕС и разширените американски санкции срещу Русия, допълва агенцията. Преговорите на президента на Русия Владимир Путин с германския канцлер Ангела Меркел, продължили около три часа в събота вечерта, са били полезни и обстоятелствени. Това съобщи говорителят на Кремъл Дмитрий Песков след приключване на срещата, предаде ТАСС. Той каза, че Путин и Меркел са се съгласили, че политизирането на темата за Северен поток 2 е неправилно. \"На срещата се обсъждаха такива крупни проекти като Северен поток 2. Беше подчертан изключително търговският характер и конкурентното преимущество на този проект. И Путин, и Меркел се съгласиха, че е абсолютно неправилно по какъвто и да е начин да се политизира този проект,\" заяви Песков. Той каза, че двамата лидери са засегнали и въпроса за възможни санкции от САЩ срещу компании, участващи в реализацията на Северен поток 2. Песков каза, че е необходимо да се вземат мерки, за да бъде предпазен проектът от възможни неконкурентни и незаконни нападки от страна на трети страни. За Сирия Песков каза, че Путин и Меркел са се договорили да продължат диалога във формат Русия-Германия-Франция-Турция. Диалогът в този формат ще бъде продължен на експертно ниво. На въпрос дали ще има и среща на върха в такъв формат, Песков каза, че засега това не е съгласувано, но той не изключи възможността за такава среща. Песков каза, че Путин е призовал ЕС да положи усилия за връщане на сирийските бежанци у дома. По въпроса за Украйна Песков каза, че Путин и Меркел са изразили съжаление заради това, че прилагането на минските договорености не напредва. Говорителят допълни, че е било изразено и безпокойство във връзка с неясните перспективи за удължаване на изтичащия закон за особения статут на Донбас, който се явява доста важен елемент от минските договорености. По думите му Путин и Меркел са говорили и за перспективите за удължаване на газовия транзит през територията на Украйна. Песков каза, че Путин ще продължи диалога с бизнеса в Германия. Двамата лидери са обсъдили двустранните отношения и са изразили удовлетворение от растящата динамика на съвместния стокооборот, каза Песков. Путин е потвърдил заинтересоваността на Русия от разширяването на присъствието на германски компании на руския пазар.", "date": "2018.08.19", "title": "Срещата на Меркел и Путин продължи 3 часа"}
{"url": "https://www.24chasa.bg/novini/article/7015279", "text": "Китай ще предостави на здравните си служители по-високи заплати, по-добри осигуровки и по-добри условия на труд, стана ясно от указанията, публикувани съвместно от Държавната здравна комисия и Държавната администрация за традиционна китайска медицина по-рано тази седмица. В документа се посочва, че тези мерки целят да осигурят на медицинските работници по-добро удовлетворение от работата, с което да се подобри и качеството на здравните услуги в страната, съобщава  . Някои от другите мерки включват гарантиране на правото на медицинските служители да ползват отпуски и грижи спрямо тяхното физическо и психическо здраве. Съответните ведомства на всички нива в страната трябва да положат координирани усилия за защитата на правата и интересите на медицинските работници се подчертава още в директивата. Указанията излязоха в навечерието на Деня на здравните работници в Китай, който се отбелязва на 19 август.", "date": "2018.08.19", "title": "Китай ще подкрепи и защити по-добре здравните си служители"}
{"url": "https://www.24chasa.bg/novini/article/7015286", "text": "В Италия застаряващи къщи също може да рухнат, пише френският в. \"Фигаро\". По време на строителния бум в страната през 60-те години на миналия век специалисти от сектора са използвали некачествени материали. Много сгради, построени през тази епоха, може сега да рухнат. Опасност за това създава бетон с лошо качество, съставен от вода и пясък и от минимална доза цимент. Той е бил произвеждан от строителни предприятия, контролирани от мафията ндрангета, казват експерти. В областта Калабрия мафията контролира строителния сектор от 60-те години насам, казва Николас Гратери, оглавяващ за звено за борба с мафията в Южна Италия. Според него бетонът с лошо качество е три пъти по-малко устойчив в сравнение с изискванията на стандартите. Според Маурицио Карта, преподавател по урбанизация в университета в Палермо, в Италия се строи в уязвими зони в близост до реки, в сеизмични зони, в близост до стръмни скали, което също създава рискове, предава БТА. Националната статистическа агенция на Италия пък смята, че два милиона жилища в страната са нестабилни. Това са обезпокояващи данни за зона, в която стават силни земетресения. Според италианския Национален изследователски център материалите, използвани в строителството през 50-те и 60-ти години, трябва да бъдат подсилени. Трайността им на живот не прехвърля 60 години и казано с други думи техният срок на годност приближава към края си. Вчера в Генуа бяха погребани 19 от жертвите на рухването на моста Моранди, предадоха Франс прес и Асошиейтед прес. На церемонията присъстваха водещи италиански политици. Тя се проведе в залата на експозиционния парк в Генуа. На нея освен католическата проповед имаше и молитва, произнесена от имам в памет на двамата албанци мюсюлмани, загинали при рухването на моста. В момент, в който крайната десница е на власт и се множат случаите на физическо и на вербално насилие срещу чужденци и мюсюлмани, на церемонията отекна четирикратното повторение на \"Аллах е велик\", произнесено от имама. След церемонията италианският президент Серджо Матарела каза, че рухването на моста е неприемлива трагедия и се ангажира да има бързо разследване и то да доведе до осъждане на отговорните лица. Президентът поиска гаранции, че пътищата в страната са безопасни.", "date": "2018.08.19", "title": "\"Фигаро\": Застаряващи къщи заплашват да рухнат като моста в Италия"}
{"url": "https://www.24chasa.bg/novini/article/7015291", "text": "Гана потъна в скръб след вестта за коничната на нейния велик син, бившия генерален секретар на ООН Кофи Анан, предадоха Ройтерс и Франс прес. Президентът на африканската страна Нана Акуфо-Адо отбеляза заслугите му за международния мир и сигурност и го нарече бележит международен дипломат, донесъл огромна гордост на своята родина, като обяви едноседмичен траур в Гана от понеделник. Националните знамена в страната и в нейните дипломатически мисии в чужбина ще бъдат спуснати наполовина, предава БТА. Анан почина на 18 август в болница в швейцарската столица Берн на 80-годишна възраст след кратко боледуване. Причината за смъртта не се уточнява. За нея съобщи семейството му в Туитър. По-късно новината бе потвърдена и от фондацията, носеща неговото име, със седалище в Женева. Президентът на Франция Еманюел Макрон бе сред първите, които отдадоха почит на бившия генерален секретар на ООН и носител на Нобелова награда за мир. \"Ние няма никога да забравим неговия спокоен и решителен подход, нито силата, с която водеше своите битки\", писа той в Туитър. \"Опечалена съм от новината за кончината на Кофи Анан. Той е велик лидер и реформатор на ООН, дал огромен принос за това, че светът, който оставя, е по-добър от онзи, в който той се е родил\", писа също в Туитър британската премиерка Тереза Мей. Генералният секретар на НАТО Йенс Столтенберг пък отбеляза, че Анан е показал, че \"можеш да бъдеш едновременно велик хуманист и силен лидер\". \"ООН и светът изгубиха един от своите гиганти\", подчерта той. \"Старейшините\" - елитна група от бивши лидери, основана от Нелсън Мандела, изрази шок и дълбока покруса от смъртта на своя колега и председател Кофи Анан. В изявлението на групата се подчертава, че той е бил \"глас с огромен авторитет и мъдрост и в публичен, и в частен аспект\". \"Неговите тихи съвети как най-добре да бъдат преодолявани надигащи се кризи са постоянно необходими във всички краища на планетата и особено в Африка, каза заместник-председателката на \"Старейшините\" - Гру Харлем Брунтланд. Руският президент Владимир Путин изпрати съболезнователна телеграма до сегашния генерален секретар на ООН Антониу Гутериш във връзка с кончината на неговия предшественик, в която се отбелязва неговият \"огромен принос за реализацията на целите и задачите на световната организация и за укрепването на нейния миротворчески потенциал\". \"Имах щастието лично да общувам с Кофи Анан. Искрено се възхищавах от неговата мъдрост и мъжество, от способността му да приема добре балансирани решения даже в най-сложни, критични ситуации\", подчертава Путин, цитиран от ТАСС. Германският канцлер Ангела Меркел каза, че е опечалена от новината за кончината на Кофи Анан. \"Със своите идеи, искренни убеждения и не на последно място със своята харизма Кофи Анан въодушевляваше мен и много други хора\", припомни Меркел. \"Сега, когато, както никога, възниква необходимостта от съвместно търсене на решение на глобалните проблеми, гласът на Кофи Анан ще ни липсва много\", добави тя. Бившият американски президент Барак Обама и неговата съпруга Мишел също изразиха съболезнования заради кончината на Кофи Анан и припомниха, че той никога не е преставал да се стреми да направи света по-добър, да мотивира и вдъхновява бъдещите поколения лидери да направят така, че светът да стане по-добър.", "date": "2018.08.19", "title": "Светът скърби за починалия бивш генерален секретар на ООН Кофи Анан"}
{"url": "https://www.24chasa.bg/novini/article/7015293", "text": "Управителят на Гръцката централна банка Янис Стурнарас предупреди страната да не се отмята от поетите ангажименти към кредиторите, след като излезе от последния от трите последователни спасителни плана, защото в противен случай пазарите ще я изоставят, предаде Ройтерс. Пред в. \"Катимерини\" Стурнарас каза, че всяко отстъпление по отношение на ангажиментите може да постави Гърция пред големи рискове във време, в което тя може да е особено уязвима на финансовите проблеми в съседна Турция, Италия и на други места, предава БТА. Атина излиза от спасителния план утре и разчита на пазарите след това да рефинансират нейния дълг след почти девет години на дългова криза, която доведе до свиване на икономиката й с четвърт и принуди властите да въведат мъчителни мерки за строги икономии. От разразяването на дълговата криза през 2010 г. четири последователни правителства се опитаха да спасят страната от дефолт, разчитайки на най-големите спасителни планове в икономическата история. Над 260 милиарда евро бяха отпуснати на Гърция от нейните партньори от еврозоната и от Международния валутен фонд. Атина се върна на борсите през юли 2017 г. с продажбата за 3 милиарда евро на облигации, което бе важно събитие в нейното завръщане към икономическо здраве. Атина пое ангажимент след излизането от спасителния план да постигне цел за първичен бюджетен излишък от 3,5 от БВП до 2022 г. и 2,2 процента до 2060 г.", "date": "2018.08.19", "title": "Банкер номер 1 на Гърция: Да не се отмятаме от ангажиментите си към кредиторите"}
{"url": "https://www.24chasa.bg/novini/article/7015298", "text": "Лидерът на талибаните в Афганистан каза, че не може да има мир в страната, докато продължава чуждата \"окупация\", предаде Асошиейтед прес. Той повтори защитаваната от талибаните позиция, че 17-годишната война в Афганистан може да приключи чрез директни разговори със САЩ, предава БТА. В послание по повод мюсюлманския празник Айд ал Адха Маулви Хайбатула Ахунзада каза, че талибаните продължават да се придържат към ислямските цели - суверенитет на Афганистан и край на войната. Талибаните в последните години се съживиха и успяха да превземат окръзи в страната. Те редовно извършват широкомащабни атаки.", "date": "2018.08.19", "title": "Лидерът на талибаните в Афганистан: Не може да има мир, докато продължава чуждата окупация"}
{"url": "https://www.24chasa.bg/novini/article/7015319", "text": "Над 50 декара горски масиви са обхванати от пожара, започнал снощи над Карлово. Гори борова гора. Служители на лесничейството се опитват да локализират огнището. Директорът на държавното лесничейство Златю Кличев съобщи за  , че противопожарните екипи излизат отново в опит да загасят пожара, но духа силен вятър от запад. \"Имаме много силен западен вятър, както и по посока на пожара. Много сложно ще гасим. 30 горски служители работим. От Пожарната чакаме всеки момент да дойдат и да поемем нагоре\", каза Златю Кличев от Държавното лесничейство. Той увери, че няма опасност за населението. Оперативен щаб ръководи овладяването на огъня в гората над Карлово, където от снощи бушува пожар, каза за \"Хоризонт\" кметът на града Емил Кабаиванов. Поискано е съдействие от сухопътните войски в града, ако се наложи да се включат още хора в овладяването на огъня. Теренът е изключително труден за достъп, а духашият западен вятър усложнява обстановката, обясни Кабаиванов. \"40 човека правеха просеки, за да ограничат пожара. Днес от 7 часа сутринта те са отново на място. Днес ще се работи здраво, за да може пожарът да бъде окончателно ограничен и потушен. Дано само вятърът да не се засили. Засега за града няма опасност. Теренът е много труден, планински, и техника не може да стигне до пожара. Армията се налага да се ползва, защото тя е организирана и обучена как се действа в такива ситуации. Имаше сутринта лек дим, много слаб, но няма непосредствена опасност за хора с белодробни заболявания или, пък, не дай си боже да са засегнати имоти\", обясни кметът на Карлово Емил Кабаиванов. Очаквайте подробности.", "date": "2018.08.19", "title": "Пожарът, обхванал горски масиви над Карлово, се разраства (Видео)"}
{"url": "https://www.24chasa.bg/novini/article/7015315", "text": "Полицията задържа мъжа, който снощи застреля свой съсед в село Лесново. Това съобщи пред   главният секретар на МВР главен комисар Младен Маринов. При акцията няма пострадали служители. Инцидентът в близкото до София село е станал около 19 ч, когато 60-годишен мъж е прострелял смъртоносно свой 25-годишен съселянин. Откраднато колело е вероятната причина за жестокото убийство, научи   от неофициални източници.", "date": "2018.08.19", "title": "Задържаха мъжа, застрелял съсед в Лесново. Убийството заради спор за колело?"}
{"url": "https://www.24chasa.bg/novini/article/7015300", "text": "Високопоставен член на италианската мафия ндрангета бе арестуван, след като се укриваше три години в Германия, предаде ДПА. Двадесет и осем годишният Луиджи Абруцезе бе задържан в частен дом в град Касано ало Йонио в Калабрия. В момента на ареста у него били открити две огнестрелни оръжия, муниции и фалшиви документи за самоличност. Смята се, че той е създал мрежа за трафик на наркотици. Мрежата е внасяла кокаин от Колумбия, хероин от Афганистан и марихуана от Албания. Абруцезе има задочна присъда от 20 години затвор за трафик на дрога, предава БТА. Ндрангета има силно присъствие в Европа, Северна Америка и Австралия и е смятана за най-активната организирана престъпна група в Германия.", "date": "2018.08.19", "title": "Арестуваха високопоставен член на калабрийската мафия"}
{"url": "https://www.24chasa.bg/novini/article/7015313", "text": "Президентът на САЩ Доналд Тръмп заяви, че е разрешил на адвоката на Белия дом Дон Макган и на други членове на персонала на президентството да \"сътрудничат изцяло\" на разследването относно подозренията за съглашателство между неговата предизборна кампания и Русия, предаде Франс прес. \"Позволих на адвоката на Белия дом Дон Макган и на всички други членове на персонала на Белия дом да сътрудничат изцяло на специалния прокурор\", написа в Туитър Тръмп, визирайки прокурора Робърт Мълър, предава БТА. \"Освен това предадохме незабавно над един милион страници документи. Това е най-прозрачното нещо в историята. Няма съглашателство, няма възпрепятстване. Лов на вещици\", написа Тръмп. Според в. \"Ню Йорк таймс\" Макган е бил разпитван поне три пъти за общо 30 часа. Той бил предоставил документи, свързани с това дали Тръмп е възпрепятствал правосъдието.", "date": "2018.08.19", "title": "Тръмп разрешил на адвоката на Белия дом да сътрудничи на Робърт Мълър"}
{"url": "https://www.24chasa.bg/novini/article/7015321", "text": "Най-малко 14 души бяха ранени и откарани в болници, след като подпори на входа на курортен комплекс , в който концерт трябваше да изнесе групата \"Бекстрийт бойс\", рухнаха и затиснаха зрители, предаде Асошиейтед прес. Инцидентът станал в американския щат Оклахома. Концертът трябвало да се проведе в комплекса Уин Стар, но започнала гръмотевична буря. Организаторите започнали да евакуират зрителите. Бурният вятър обаче повалил подпорите на входа на комплекса и цялата конструкция рухнала върху зрителите, предава БТА. За концерта на \"Бекстрийт бойс\" били продадени около 12 000 билета.", "date": "2018.08.19", "title": "Конструкция падна върху фенове на концерт на \"Бекстрийт бойс\", 14 са ранени"}
{"url": "https://www.24chasa.bg/novini/article/7015326", "text": "Роденият в Судан британски гражданин Салих Хатер бе обвинен в убийство днес заради инцидента, при който той се вряза с кола в пешеходци и колоездачи край британския парламент в Лондон по-рано тази седмица, предадоха световните агенции. Хатер ще се яви отново в съда в понеделник. Разследването на инцидента се води от контратерористичното подразделение на Скотланд ярд, предава БТА. Предвид методологията, символичното място на атаката и предполагаемото взимане на прицел на цивилни и на полицейски офицери, кралската прокуратура разглежда този случай като тероризъм, се казва в изявление на лондонската полиция. Британски медии писаха че Хатер е бил психически сломен от лични събития през последните месеци, в това число смъртта на брат му и на баща му в две отделни катастрофи и изключването му от университета в Ковънтри, където учел за счетоводител.", "date": "2018.08.19", "title": "Обвинение в убийство за мъжа, който се вряза с кола в пешеходци в Лондон"}
{"url": "https://www.24chasa.bg/novini/article/7015328", "text": "Бившият президент на САЩ Барак Обама може да е сред знаменитостите, които ще бъдат поканени за погребението на Кралицата на соул музиката Арета Франклин, пише в. \"Детройт фрий прес\", цитиран от Франс прес. В петък бе съобщено, че погребението на Франклин ще бъде на 31 август в големият петдесятен Храм на великата божия милост в родния град на Франклин Детройт. Преди това на 28 и на 29 август тленните останки на певицата ще бъдат изложени за поклонение от 9 до 21 ч. в музея на Чарлз Райт, посветен на историята на американските цветнокожи. Арета Франклин ще бъде погребана в гробището на Детройт, в което са погребани нейният баща и трима от нейните братя и сестри, предава БТА. Очаква се на церемонията в храма на 31 август да присъстват подбрани гости - роднини, близки и знаменитости, сред които именно може да е Барак Обама. В храма могат да се поберат до 4000 души. Там през 2005 г. бе заупокойната литургия за Роза Паркс, жената, която през 1955 г., се опълчи в щата Алабама на забраната цветнокожи да сядат отпред в автобусите и се превърна по този начин в икона на борбата за граждански права за американските цветнокожи. В очакване на поклонението и опелото фенове на Арета продължават да й отдават почит в баптистката църква в Детройт, в която е бил пастор нейният баща. Тя се намира в квартал на града, известен с не особено добра репутация. Феновете на Арета се събират и пред музея Мотаун, разположен в бившето звукозаписно студио на едноименната музикална компания, която обяви, че ще излъчва музиката на певицата през целия уикенд в нейна памет.", "date": "2018.08.19", "title": "Обама може да е сред поканените на погребението на Арета Франклин"}
{"url": "https://www.24chasa.bg/novini/article/7015330", "text": "В Саудитска Арабия днес започва годишното мюсюлманско поклонение - хаджът, за което в ултраконсервативното кралство пристигнаха над 1,6 милиона вярващи мюсюлмани от цял свят, предаде Асошиейтед прес. Хаджът е един от петте стълба на исляма и е задължителен поне веднъж в живота за мюсюлманите в добро физическо здраве и с финансови възможности. Той позволява на поклонниците да се почувстват по-близо до техния бог, изправени пред множеството предизвикателства на мюсюлманския свят. Сред тях са екстремистката заплаха в Близкия изток след поражението на Ислямска държава в Ирак и Сирия и участта на мюсюлманското малцинство рохинги в Мианма, предава БТА. Поклонниците са облечени в еднакви памучни роби, които са символ на равенството и смирението пред Аллах. Жените са с широки дрехи, с покрити коси и без грим, в знак на смирение и духовна чистота. Мюсюлманите вярват, че хаджът проследява пътя на пророка Мохамед и пророците Ибрахим и Исмаил. След като пристигнат, поклонниците започват да обикалят Кааба - кубовидният \"Божи дом\" в Мека - най-голямата светиня на исляма. След молитвите в Мека те се отправят към хълма Арафат, където пророкът Мохамед произнесъл последната си проповед. Хаджът в никакъв случай не е лесно начинание, отбелязва Асошиейтед прес. Температурата в Мека и Мина е около 42 градуса по Целзий. Поклонниците изминават пеша между 5 и 15 км на ден. Дългото чакане и струпванията на хора понякога подлагат на изпитание и най-търпеливите. За Саудитска Арабия хаджът е най-сериозното логистично предизвикателство. Династията Ал Сауд опира отчасти легитимността си на управлението на най-свещените места за исляма. Официалната титла на крал Салман е \"пазител на двете свещени джамии\" в Мека и Медина. Кралството харчи милиарди долари от петролните си приходи за мерки за сигурност, особено в Мина, където са ставали едни от най-смъртоносните блъсканици при поклонението, напомня АП. Най-много жертви даде блъсканицата в Мина на 24 септември 2015 г., когато загинаха най-малко 2426 души.", "date": "2018.08.19", "title": "В Саудитска Арабия днес започва хаджът - годишното мюсюлманско поклонение"}
{"url": "https://www.24chasa.bg/novini/article/7015332", "text": "Днес най-после настъпи известно облекчение от незапомнените наводнения в южния индийски щат Керала, където през последните 10 дни загинаха най-малко 324 души - повечето от тях при земни свличания, предадоха Ройтерс и ТАСС. За първи път от 8 август насам, когато започнаха пороите, днес почти не вали, което дава глътка въздух на хиляди семейства, изолирани на незалети от водата малки късчета земя. Властите обаче се опасяват от епидемии в набързо организираните спасителни лагери за бягащите от потопа, в които са евакуирани около 2 млн. души, предава БТА. Мусонните валежи започнаха още преди три месеца, но от 8 август насам над щата се изсипва непрестанен порой и се стигна до най-големите от един век наводнения. Индийската метеорологична служба предсказва за днес силни валежи само на 1-2 места в щата. На някои места нивото на водата, заляла огромни пощи, започва леко да спада. В спасителните операции активно участва армията, опитвайки се да достигне до хиляди хора, блокирани на високи места или върху покривите на домовете им. Те отчаяно се нуждаят от вода и питейна вода. Усилията днес са съсредоточени върху град Ченганур на река Памба, където се предполага, че около 5000 души са във воден капан. Снощи главният министър на щата Пинараи Виджаян каза, че няма недостиг на храна, защото търговците са натрупали запаси в очакване на предстоящ местен фестивал, но проблемът е в транспортирането й. Той добави също, че премиерът на страната Нарендра Моди, който посети районите на бедствието вчера, обяви извънредна финансова помощ за щата от 5 млрд. рупии. (72 млн. долара). Местните власти бяха поискали 20 млрд. (286 млн. долара).", "date": "2018.08.19", "title": "За първи път от 8 август не вали в наводнена Индия"}
{"url": "https://www.24chasa.bg/novini/article/7015346", "text": "По-стар и почти осем пъти по-дълъг от \"брат\" си в Генуа, мостът Моранди в Маракайбо във Венецуела поражда безпокойство след трагедията в Италия, още повече, че неотдавна там имаше пожар в електрическата мрежа, предаде Франс прес. Дълъг 8678 метра срещу 1182 метра за моста в Генуа, виадуктът в Маракайбо, кръстен на генерал Рафаел Урданета е проектиран от Рикардо Моранди. Той бе открит през 1962 г., тоест пет години преди откриването на частично рухналия мост в Генуа. Мостът Моранди в Маракайбо е единствената пътна артерия, която прекосява езерото Маракайбо. Той бе затворен в края на миналата седмица заради пожар в електрическо табло, намиращо се на един от двата му края. На това място минава мрежата, която захранва с ток втория по големина град във Венецуела. Близо 4 милиона души на зоната останаха без ток и бяха на практика изолирани от останалата част от страната заради пожара на моста. Според правителството става дума за саботаж, предава БТА. Освен това към средата на седмицата достъпът до моста беше все още ограничен заради ремонтни дейности. Освен тези проблеми мостът, който към момента на построяването си беше най-дългият в света, сега поражда безпокойство. Според Марсело Монот, бивш президент на Инженерния център в Сулия, пилоните на моста не са били инспектирани от повече от две десетилетия. Освен това системата за претегляне на камионите не работи от години. Алтернатива на моста Маракайбо - мостът Нигале се строи вече от години, но само 17 процента от него са били реализирани за 12 години. Този недовършен обект е част от проектите на Одебрехт, бразилския гигант в центъра на корупционен скандал, засегнал целия регион. Компанията призна, че е плащала подкупи в продължение на години, за да получи договори за поръчки из цяла Латинска Америка. В резултат на пожара на моста Маракайбо експерти от университета на Сулия, от Инженерния център и от Строителната камара подготвят доклад за състоянието на виадукта, който ще бъде предаден на правителството. През април 1964 г. части от моста Маракайбо рухнаха след сблъсък на танкер в един от пилоните му. При този инцидент загинаха 7 души.", "date": "2018.08.19", "title": "Във Венецуела друг мост Моранди поражда безпокойство"}
{"url": "https://www.24chasa.bg/novini/article/7015357", "text": "Петдесет години след като са участвали в смазването на Пражката пролет под командването на Москва бивши български военни си спомнят за събитията в репортаж на Франс прес. Те казват, че не съжаляват и смятат, че просто са изпълнявали задълженията си. \"Това беше политическо решение, беше немислимо да оставим Чехословакия да си отиде. Като военни ние изпълнихме нашето задължение, без да стреляме по цивилни\", уверява полковникът от запаса Любчо Банов, който днес е на 80 години. През август 1968 г. той е командвал рота, която е била натоварена със задачата да защитава цивилното и военното летище Ружине в Прага, предава БТА. \"Ако разположени там от Варшавския пакт ние сме били агресори в Чехословакия, то какво са в наши дни нашите военни, участващи в мисии на НАТО в Ирак или Афганистан\", казва бившият офицер. Пенчо Вълков, предприемач от Дряново, който е служил под командването на Банов, пази на гърдите си следа от одраскване от заблуден куршум по време на неочаквана стрелба от къща до летището. \"Скрих се, нямах право да отвръщам на стрелбата\", спомня си той. Тогава е бил новобранец на 18 години и казва, че до последно не е знаел, че ще бъде пратен в Чехословакия. Неговият пехотен взвод, обикновено базиран на българо-турската граница, първо преминал през обучение за патрулиране и водене на боеве в населено място, преди да бъде прехвърлен със самолет в Украйна, по онова време съветска република на 28 юли 1968 г. Според Господин Чонков, който по онова време е бил командир на взвод, самолетът е летял ниско, на 200-300 мета, за да не бъде засечен от турските радари. Военните били изненадани, че са се озовали в Калмия, в Ивано-Франковската област в западната част на Украйна. Подобно отклонение било необходимо, защото Румъния се разграничила от съюзниците си от Варшавския пакт във връзка с потушаването на Пражката пролет и не разрешила прелитането на самолети над нейна територия. Въоръжени с Калашников, българските военни научили целта на мисията си в момента, в който се качили в самолета за Прага сутринта на 21 август 1968 г. \"Един командир ни обясни, че чехословашките братя ни викат на помощ и че това е по-лошо от война, защото можело да се очакват изстрели отвсякъде\", разказва Вълков. Разположени на летището в Ружине на българските военни не им трябвало много време, за да разберат, че не са добре дошли. Чонков си спомня как младежи са протестирали пред входа на летището с плакати на руски, на които пишело \"Ходете си у дома!\". \"За първи път виждахме граждански протест\", разказва той. Банов си спомня, че българите никога не са стреляли по чехи. Вълков си спомня, че не е искал да го пращат там, а е изпълнявал заповед и не е изстрелял и един куршум. Чонков пък си спомня, че пропагандата ги е била опиянила и че те са били убедени, че не се борят срещу обикновени хора, а срещу хора, които искали да откъснат Чехословакия от социалистическата общност. Споменът за тази намеса остава ярък. Преди 10 години, за 40-ата годишнина от интервенцията в Прага Чонков събрал десетина от бившите си братя по оръжие и им подарил тениска с рисунка на Калашников, от който се подава българска роза. При завръщането си българките военни са дефилирали като герои и получили тридневен отпуск и възможност да се запишат в университет, без да се явяват на изпит - рядка привилегия по онова време.", "date": "2018.08.19", "title": "Българи, участвали в потушаването на\nПражката пролет: Не бяхме агресори"}
{"url": "https://www.24chasa.bg/novini/article/7015281", "text": "Първият съд в Китай специализиращ в делата, свързани с интернет, е разгледал близо 11 хиляди случая от откриването си преди една година до днес, информират властите. Интернет съдът в град Ханджоу заработи официално на 18 август миналата година. Идеята зад създаването му е справяне с нарастващия брой онлайн диспути в страната, която разполага с близо 800 милиона интернет потребители до края на 2017 г., съобщава  . Съдът се занимава главно с граждански дела, свързани със спорове по договори в областта на онлайн пазаруването, услугите, дребните кредити, интелектуални права и др. Органът е разрешил 9600 дела, като средната продължителност на всяко е била 38 дни, с 50% по-кратка от тази в традиционните съдилища. След Ханджоу, подобни съдилища ще бъдат открити скоро и в Пекин и Гуанджоу.", "date": "2018.08.19", "title": "Първият интернет съд на Китай е разгледал над 10 хиляди дела"}
{"url": "https://www.24chasa.bg/novini/article/7015351", "text": "Местен предприемач купи бившето Сержантско училище в Горна Оряховица и ще развива нова индустриална зона. Продажбата на пустеещия от десетилетия терен приключи успешно в края на миналия месец, след като над две години НАП се опитва да продаде имота, за да осребри задълженията на собственика му ДП \"Транспортно строителство и възстановяване\". Параметри на сделката не се посочват, но първоначалната цена при последния търг бе 839 000 лева. \"На това място ще се оформи една нова индустриална зона, която ще привлича инвеститори в Горна Оряховица. Вече има интерес от производствени компании\", коментира инж. Евгени Иванов, който представлява новите собственици и движи процедурите по преструктуриране на имота в Горна Оряховица. Бившето Сержантско училище е с площ от 62 дка и 21 сгради. Заради крупни задължения данъчните обявиха за продан активите в Горна Оряховица като първоначалната оценка бе 1 864 524 лв. Сделката вече е факт, а в общинската хазна са влезли 83 000 лева от данъка върху придобиване на имоти, научи \"24 часа\". Общината е и в списъка на кредиторите на държавната фирма, заради неплатени данък сгради и такса смет. Тя многократно отправя искания да го получи, но без резултат. Имотът е изключително атрактивен с локацията си - в близост до града, главен път и летището. Има изградени комуникации. Новите собственици вече са започнали почистване на терена. Предстои оценка на сградите и разчистване на тези, които са в процес на рушене. След това ще започнат и процедури по преструктуриране на имота и обособяването му на по-малки парцели. \"Надяваме се на съдействието на общината, за да бъдат извървени тези стъпки по-бързо\", коментира инж.Иванов.", "date": "2018.08.19", "title": "Бившето Сержантско училище в Горна Оряховица става индустриален парк"}
{"url": "https://www.24chasa.bg/novini/article/7015390", "text": "Пожарът, обхванал десетки декари борова гора над Карлово, е почти локализиран, съобщи за   директорът на държавното лесничейство Златю Кличев. Според него потушаването на пожара ще отнеме няколко дни. Кличев каза, че площта на обхванатия и огън район е към 80 декара, а не 40 декара, както бе съобщено по-рано. „Вятърът утихна и можем да атакуваме пожара от всички страни. Може би 80-90 декара са засегнати. Заради вятъра нямаше начин да разберем къде пуши, къде гори. Сега вече картината е по-друга. Необходими са ни няколко дни. Със сигурност няма да приключим днес“, заяви Кличев. Той увери, че няма опасност за населението. До ранните часове на 19 август над целия град се стелеше дим от акцията за овладяване на пожара в Стара Планина. Към 11 часа ситуацията вече изглежда овладяна и само малък стълб дим се извисява от Балкана, видя репортер на \"24 часа\". Модулното формирование от състава на 61-ва механизирана бригада - Карлово беше задействано в 11.00 ч. днес, 19 август 2018 г., за да окаже помощ в гасенето на пожара, съобщиха от Министерството на отбраната. На труднодостъпен терен действат 44 военнослужещи с 5 броя техника. Действията на модулното формирование се ръководят от майор Марин Цаловски. В готовност са още 20 военнослужещи, които ще се включат при необходимост в овладяването на пожара.", "date": "2018.08.19", "title": "Пожарът над Карлово е почти локализиран, засегнати са 80-90 декара (Снимки, видео)"}
{"url": "https://www.24chasa.bg/novini/article/7015576", "text": "Учени откриха доказателства за железни и титаниеви пари в атмосферата на най-горещата известна екзопланета KELT-9b, съобщиха в. \"Мейл он сънди\" и Ен Би Си. Температурата на повърхността на KELT-9b може да достигне 4327 градуса Целзий. Заради горещината в атмосферата има железни и титаниеви пари, които обикновено се наблюдават само при звездите, предава БТА. Размерът на планетата е три пъти колкото на Юпитер, но плътността й е едва наполовина от неговата. Това дава възможност да се образуват металните пари. Невероятно високите температури се дължат на факта, че планетата е 30 пъти по-близо до звездата си, отколкото е Земята до Слънцето. Заради тази близост екзопланетата обикаля звездата си за 36 часа. Самата звезда KELT е с температура около 10 000 градуса Целзий. Планетата е свързана със звездата си с огромни гравитационни сили и едната й страна е непрекъснато обърната към нея - както Луната към Земята. Дневната страна е под непрекъснато много силно облъчване и не могат да се образуват молекули като вода, въглероден двуокис и метан. Ако температурите паднат достатъчно, металните атоми в атмосферата могат да се свържат и да образуват частици, които да слязат във вътрешността на планетата. Точно както от облаците на Земята падат капки течна вода, дъждът на нощната страна на KELT-9b ще е от железни капки, нещо като валяща лава. Учените от университета на Берн и университета на Женева са наблюдавали планетата, докато се е движела пред звездата си, със спектрографа HARPS-North в Ла Палма, Майорка. Те са анализирали излъчваната светлина преди и след преминаването на планетата пред звездата и от \"химическите подписи\" са определили компонентите на атмосферата й. Звездата KELT е на 650 светлинни години от Земята в съзвездието Лебед.", "date": "2018.08.19", "title": "Най-горещата известна екзопланета е с метално небе и дъжд като лава"}
{"url": "https://www.24chasa.bg/novini/article/7015600", "text": "Мексиканските власти разследват смъртта на 113 застрашени морски костенурки, които бяха намерени мъртви на тихоокеанското крайбрежие на щата Чиапас, съобщи Асошиейтед прес. Агенцията за опазване на околната среда съобщи, че са намерени 102 костенурки от уязвимия вид маслинова ридлея, шест ястребоклюни костенурки, които са критично застрашени и пет галапагоски зелени костенурки в резервата Плаяс де Пуерто Ариста от 24 юли до 13 август, предава БТА. Мъртвите костенурки са открити в различни зони на резервата по 30 км от брега. Властите изследват водата и правят аутопсии, за да определят причините за смъртта на костенурките. Възможно е те да са се задушили, да са се закачили на риболовни куки или да са станали жертва на цъфтеж на вредни водорасли.", "date": "2018.08.19", "title": "Разследват смъртта на повече от 100 застрашени морски костенурки в Мексико"}
{"url": "https://www.24chasa.bg/novini/article/7015623", "text": "Израел затвори днес граничния пункт Ерец в северната част на ивицата Газа заради продължаващите палестински демонстрации по протежение на границата. Това заяви официален източник, без да уточни за колко време ще бъде затворен пунктът, предаде Франс прес. ГКПП Ерец, единственият проход за движение на хора между Израел и Газа, ще остане обаче отворен за \"хуманитарни случаи и болни\", посочи говорителка на службата, координираща действията на еврейската държава в палестинските територии. Бюрото по гражданските въпроси на Палестинската автономна власт в Газа потвърди, че пунктът е затворен, освен за болни и жители на Газа, които се завръщат в палестинския анклав, предава БТА. Двама палестинци бяха застреляни в петък от израелски войници в ивицата Газа по време на демонстрации и сблъсъци по границата - в разгара на дипломатически усилия, насочени към постигане на трайно примирие в района. Миналата седмица Израел отвори отново в знак на мирни намерения пункта Керем Шалом - единствения за превоз на стоки между Израел и Газа. Египет пък заяви, че по изключение ще остави днес отворен пункта Рафах на границата с Газа с оглед мюсюлманския празник Айд ал Адха. Протестите, организирани от месеци всеки петък край оградата, разделяща Израел и Газа в рамките на т. нар. Марш на завръщането, редовно прерастват в сблъсъци и безредици, напомня ТАСС. Демонстрантите настояват палестинците, прогонени или напуснали земите си при създаването на Израел през 1948 г., да имат правото да се върнат там. Междувременно от началото на май двете страни веднъж-дваж месечно си разменят масирани удари. Радикалите изстрелват всеки път десетки ракети и стотици снаряди по южните израелски градове, а в отговор армията на еврейската държава обстрелва десетки военни обекти на територията на палестинския анклав.", "date": "2018.08.19", "title": "Израел затвори граничен пункт заради палестинските демонстрации по ивицата Газа"}
{"url": "https://www.24chasa.bg/novini/article/7015625", "text": "Германската федерална прокуратура заяви, че приема сериозно твърдението на жена от близкоизточното малцинство язиди, че е видяла бившия си похитител от \"Ислямска държава\" в Германия, но е нужна повече информация за идентифицирането му, предаде Асошиейтед прес. Говорителката на прокуратурата Франке Кьолер заяви, че показанията на жената пред властите не са били достатъчно точни, а когато бил направен опит за получаване на допълнителна информация се установило, че язидката е напуснала страната, предава БТА 19-годишната Ашуак Хаджи Хами заяви за АП, че е била бита и изнасилвана в Ирак от боец на ИД, известен като Абу Хумам, но чието истинско име според нея е Мохамед Рашид. След като избягала от Ирак тя твърди, че го е срещнала в Германия през 2016 г. и отново през февруари тази година в югозападния град Швебиш Гмюнд. Тя съобщила за това в полицията, но от страх за сигурността си се върнала в Ирак през юни. Интервюто на Хами с АП е направено в бежански лагер близо до Шехан в Иракски Кюрдистан. Случаят с Хами излезе на първи страници тази седмица след разкритията й пред иракско-кюрдския новинарски сайт basnews, че се е върнала в Ирак, защото се е страхувала, че похитителят й може да я нападне и в Германия. Някои коментари в чуждестранни медии намекнаха, че германските власти не са били склонни да реагират на сигналите на язидката, отбелязва АП. Кьолер заяви, че прокуратурата иска да разговаря отново с жената, ако тя се върне в Германия, и отхвърли намеците, че германските власти не са проявили интерес към случая. Тя заяви, че макар и този случай да е труден за разследване, ще бъдат взети мерки, ако се даде допълнителна информация. За целта Хами трябва да се върне в Германия, което тя има законна възможност да направи, подчерта Кьолер. \"Нашите правомощия свършват на германската граница\", отбеляза тя.", "date": "2018.08.19", "title": "Язидка твърди, че е срещнала\nпохитителя си от \"Ислямска държава\" в Германия"}
{"url": "https://www.24chasa.bg/novini/article/7015635", "text": "Египтянин, който през 2016 г. отвлече и принуди самолет на египетските авиолионии Иджипт еър да кацне в кипърския град Ларнака, за да протестира, според твърденията му, срещу подкрепяното от армията египетско правителство, е екстрадиран в Египет, след като се е отказал от съдебната битка срещу екстрадиране, предаде Асошиейтед прес, като се позовава на кипърските власти. Сеиф Еддин Мустафа е бил транспортиран със самолет в Египет късно снощи и е бил прехвърлен в египетски затвор, предава БТА. Кипърският министър на правосъдието Йонас Николау е посочил пред АП, че до екстрадицията се е стигнало, след като Мустафа се е отказал от тригодишната съдбена битка, която водеше, за да избегне екстрадиране. Мустафа се противопоставяше на екстрадиция с аргумента, че може да бъде подложен на изтезание или изправен пред несправедлив процес в Египет. Дорос Поликару от неправителствената организация КИСА за подкрепа на мигранти, която е помогала на Мустафа, е заявил пред АП, че 62-годишният египтянин е решил сам да се върне в родината си и да бъде съден там, въпреки опасения, че може да бъде изтезаван. Поликару уточни, че Мустафа е казал, че иска \"да поеме риска\" да бъде подложен на малтретиране от египетските власти, защото не може повече да понася условията, при които е поставен в затвора в Кипър. Поликару уточни, че Мустафа се е оплакал, че е бил държан в \"изолация\" и е бил подложен на \"психологическо напрежение\", тъй като властите са го държали настрана от другите затворници. На 29 март Сеиф Еддин Мустафа принуди пътнически самолет Еърбъс А320 със 72 пътници и екипаж на египетските авиолинии Иджипт еър да кацне на летището в Ларнака, като твърдеше, че има колан с експлозиви. Пътниците и екипажът бяха освободени невредими, а Мустафа бе арестуван.", "date": "2018.08.19", "title": "Кипър екстрадира в Египет похитителя на самолет на \"Иджипт еър\""}
{"url": "https://www.24chasa.bg/novini/article/7015639", "text": "Областен център в северната афганистанска провинция Фаряб падна в ръцете на бунтовниците талибани днес, потвърдиха местни държавни служители, цитирани от ДПА. Това става броени дни, след като екстремистите щурмуваха друг областен център в същата провинция. Поредното поражение на правителствените сили породи страхове, че още 8 от 14-те областни центрове в провинцията, два от които вече са под контрола на талибаните, са уязвими и могат също да бъдат превзети, предава БТА. Между 40 и 60 бойци на Афганистанските сили за сигурност и служители в областната управа в град Балчарах са се предали на талибаните, съобщиха Абдул Ахад Елбек и Ак Мохамад Нури - членове на местния провинциален съвет. Според двамата правителствените сили в областния център се предали без бой, но посочиха различни версии как е станало това. Според Елбек полицаите, войниците и местните правителствени чиновници са се предали, след като месеци наред са били обкръжени от талибаните и не са получили помощ от правителствения гарнизон, разположен в провинциалната столица Маймана. Нури обаче каза, че 60-те души са се предали на талибаните след посредничество на местните племенни вождове и след изтеглянето на един армейски батальон от района. Американският вестник \"Ню Йорк таймс\", цитирайки официални представители на САЩ, съобщи в края на юли, че Вашингтон иска афганистанските войски да се изтеглят от слабо населени райони в страната, за да защитят правителствените сили от по-нататъшни талибански атаки в тези изолирани зони и за да могат по-добре да бъдат защитавани големите градове. Според Нури тази политика, срещу която се обявяват някои официални лица в Кабул, изглежда е започнала да се прилага в рядко населената провинция Фаряб. Друг областен център там - Гормач, се оказа в ръцете на талибаните във вторник, след като малка военна база - единствен правителствен опорен пункт в района, бе превзет от тях с щурм, при който бяха убити десетки войници и още толкова бяха пленени.", "date": "2018.08.19", "title": "Талибаните завзеха втори областен център в северната афганистанска провинция Фаряб"}
{"url": "https://www.24chasa.bg/novini/article/7015634", "text": "53-годишен мъж от района на Велико Търново, изпаднал в мозъчна смърт, стана донор и даде шанс за живот на тежко болен пациент, научи \"24 часа\". Той бил приет на 16 август в реаниманията на Великотърновската болница с мозъчен кръвоизлив в следствие на нелекувана хипертония. Пациентът бил в тежко състояние, в кома и въпреки усилията на медиците на следващия ден изпаднал в мозъчна смърт. Близките му дали съгласие да дарят органите. За трансплантация бил годен обаче само черният му дроб, тъй като сърцето и бъбреците му били увредени. В събота следобед екип на ВМА е пристигнал с военен самолет на летището в Горна Оряховица. Експлантацията е извършена в областната болница във Велико Търново, след което военният Спартан е транспортирал медиците и органа до столицата. Трансплантацията е била късно в събота. Това е първата реализирана донорска ситуация в МОБАЛ\"Д-р Стефан Черкезов\" за т.г. от 9 случая на мозъчна смърт, съобщи координаторът по донорство д-р Сибила Маринова.", "date": "2018.08.19", "title": "53-годишен пациент на болницата\nвъв Велико Търново стана донор"}
