{"url": "https://www.24chasa.bg/novini/article/7617286", "text": "Вашингтон има план, който ще спомогне за подновяването на диалога между Белград и Прищина и ще накара Косово да отмени стопроцентовите мита върху сръбските стоки, предава сръбската информационна агенция Tanjug, цитирана от \"Фокус\". Съгласно плана, полученото споразумение ще бъде ратифицирано от сръбския парламент най-късно до юни следващата година, като опозицията също ще участва в дебата и гласуването, за да даде пълна легитимност на сделката, се посочва в доклада на Държавния департамент. На срещата си с държавния секретар на САЩ Майк Помпео, сръбският президент Александър Вучич поиска Прищина да отмени митата и САЩ да вземат балансирана позиция за разрешаване на кризата в Косово. Той също така поиска защита за сърбите и сръбските манастири в страната. Според неназован дипломатически източник, Помпео е казал, че САЩ нямат нищо общо с косовските мита и че не подкрепят мярката, и е обещал, че Вашингтон ще направи всичко, за да гарантира, че Прищина ще отмени митата възможно най-скоро. Вучич заяви, че Белград е готов да се върне към преговорите, но и че, за да се случи това, тарифите трябва да бъдат отменени.", "date": "2019.08.21", "title": "САЩ имат план как да накарат Прищина да оттегли митата срещу Сърбия"}
{"url": "https://www.24chasa.bg/novini/article/7617098", "text": "Изпращането на писмо по електронна поща оставя следи. Може ли по тях да се установи кой е авторът?  Изпращането на онлайн кореспонденция винаги оставя дигитални следи, така че въпрос на време е разследващите органи да стигнат до лицето, което е изпратило тези мейли, категоричен е експертът по киберсигурност Любомир Тулев. Той обясни още, че   е изпратено от мейл провайдер, базиран в Швейцария, който е известен с добра степен на криптиране на кореспонденция и максимална доза на защита на потребителите. За да се регистрираш, е необходимо само предпочитано име и алтернативна пощенска кутия, никаква друга информация. Това означава, че човекът или групата зад това деяние, със сигурност са хора, които търсят анонимност, търсят как да не бъдат проследени, обясни още експертът по  . По-скоро тук говорим за криминално деяние, не за компютърно престъпление, допълни Тулев.", "date": "2019.08.21", "title": "Мейлът с фалшивия сигнал за бомба изпратен от провайдър, базиран в Швейцария"}
{"url": "https://www.24chasa.bg/novini/article/7617122", "text": "Ако Великобритания напусне Европейския съюз, както е предвидено на 31 октомври, холандците ще й помахат приятелски за сбогом с гигантско парти от другата страна на Северно море, предават ДПА и Асошиейтед прес, цитирани от БТА. Във Фейсбук се организира инициативата \"Нека да проследим Брекзит от плажа\". Партито ще се състои в Вайк ан Зее и е привлякло вниманието на 56 хиляди потребители, като 7600 са заявили твърдо участие. \"Това ще бъде едно симпатично сбогуване с приятел, който тръгва на вълнуваща, но не особено благоразумна авантюра\", заявява инициаторът на партито Рон Тукук. На изпроводяк ще се сервират специалитети от цяла Европа - холандски чипсове, френско и германско вино, с които да се замези докато \"Великобритания се изправя пред закриването си\". Организаторите търсят състав, който да свири подходяща музика за събитието. Потребителите подсказват и най-удачните евъргрийни за случая от рода на \"Go Your Own Way\" На \"Флийтуд Мак\", I Want to Break Free\" на \"Куин\", \"Hello\" на Адел и др. Британският премиер Борис Джонсън твърдо обеща да спази крайния срок 31 октомври за Брекзита, независимо от това дали ще бъде постигната или не сделка за напускането на ЕС.", "date": "2019.08.21", "title": "Холандците ще помахат за сбогом на британците на Брекзита"}
{"url": "https://www.24chasa.bg/novini/article/7617128", "text": "Кратка стачка на летището в Прищина стана причина за отменянето на няколко полета и отлагането на други в разгара на туристическия сезон, предаде Асошиейтед прес, цитирана от БТА. Около 500 от общо 720 служители обявиха днес 6-часова стачка с искане за по-високи заплати. Башким Латифи от техния профсъюз каза, че това е третата краткотрайна стачка тази седмица. Прищинското летище, чийто оператор е турската компания Лимак, е единственото международно летище в Косово и през него минават около 1,7 милиона пътници годишно.", "date": "2019.08.21", "title": "Няколко полета бяха отменени заради стачка на летището в Прищина"}
{"url": "https://www.24chasa.bg/novini/article/7617134", "text": "Гръцкото консервативното правителство на новия премиер Кириакос Мицотакис спря високите пенсии, които лявата СИРИЗА е отпускала на висши държавни служители. Бедните гръцки пенсионери са шокирани от липсата на социална справедливост. „Златни пенсии са изплащани по време на СИРИЗА“, информираха на първа страница гръцките медии и поясняват, че рогът на изобилието е бил предназначен само за избрани хора - адвокати, директори на държавни компании и журналисти. Данни за тези случаи изнесе новият министър на труда Янис Вруцис. „Когато поех поста, заварих шокиращи данни. Заварих изчислени пенсии в размер от 10 хиляди евро до 20 и дори до 24 хиляди евро на месец! Поисках обяснения. Защото това означава, че на човек за десет години трябва да се изплатят 3 милиона евро“, каза той, цитиран от  Повече от година предишното правителство е било запознато със случая, но не реагирало, а дори подготвило документите за нова партида „златни пенсионери“. Със заповед на министър Вруцис, след гласуване в парламента, се спира изплащането на тези пенсии, преизчисляват се, като се поставя таван от не повече от 4 хиляди евро пенсия на месец в редки случаи на осигуровки в изключително големи размери. Обикновените гръцки пенсионери, чиито пенсии по време на кризата бяха орязани точно 12 пъти, са шокирани след разкритията и го нарекоха „трагедия“: „Това е трагично. Дават 174 евро пенсия на бедна вдовица и в същото време да плащат такива огромни суми на избрани лица“ Премахва се и задължителната досега атестация на предишния работодател за причините за напускане на служителя.", "date": "2019.08.21", "title": "Новото гръцко правителство спря \"златни пенсии\" за избрани хора"}
{"url": "https://www.24chasa.bg/novini/article/7617143", "text": "Москва и Берлин се договориха да улеснят изпълнението на големи съвместни инвестиционни проекти, включително изграждането на газопровода \"Северен поток 2\", предава ТАСС, цитирана от \"Фокус\". Това беше обявено от руския външен министър Сергей Лавров на съвместна пресконференция, след разговори с германския външен министър Хайко Маас. \"Когато разглеждахме търговските и икономическите въпроси, ние изразихме интерес да задълбочим инвестиционното сътрудничество и да помогнем на нашите компании да изпълняват мащабни проекти, включително„ Северен поток-2\", отбеляза Лавров. \"Ние приветстваме желанието на немския бизнес да работи активно с Руската федерация, което беше потвърдено по време на неотдавнашния Петербургски международен икономически форум, където германският бизнес беше един от най-представените\", добави той.", "date": "2019.08.21", "title": "Външните министри на Русия и Германия се договориха за \"Северен поток 2\""}
{"url": "https://www.24chasa.bg/novini/article/7617161", "text": "Американският президент Доналд Тръмп заяви, че изказването на датската министър-председателка Мете Фредериксен за Гренландия е било неуместно и неприятно, предаде Ройтерс. Фредериксен каза, че идеята на Тръмп да купи полуавтономния датски остров е абсурдна, припомня Ройтерс, цитирана от БТА. Тръмп обяви вчера, че отменя планираната си за следващия месец визита в Дания. Американският президент потвърди в неделя пред журналисти, че наскоро наистина е обмислял възможността да купи Гренландия, а икономическият съветник на Белия дом Лари Къдлоу заяви, че Гренландия има стратегическо местоположение и е богата на ценни ресурси. Тръмп изтъкна, че думите на Фредериксен не са били приятни и че тя е можела просто да каже \"не\", отбелязва Франс прес. Тръмп заяви днес, че правителството му ще се опита да попълни празнините в законодателството за огнестрелните оръжия, предаде Ройтерс. Изявлението на Тръмп е в отговор на критики от представители на Демократическата партия, че правителството не взима достатъчно мерки за контрола на огнестрелните оръжия. Американският президент заяви, че сериозно обмисля на родени в САЩ деца на незаконни имигранти да не се дава американско гражданство. Тръмп изтъкна, че борбата срещу екстремистите от \"Ислямска държава\" трябва да бъде продължена от други държави като Русия, Пакистан и Иран. Президентът на САЩ предупреди, че ако Европа не приеме задържаните като затворници бойци от \"Ислямска държава\", той ще ги изпрати в страните, от които произхождат, като например Германия и Франция.", "date": "2019.08.21", "title": "Тръмп за изявлението, че Гренландия не е за продан: Абсурдно и неуместно"}
{"url": "https://www.24chasa.bg/novini/article/7617179", "text": "Бившият гръцки външен министър Никос Кодзиас почива във вилата си на остров Алонисос и пише книга, посветена на Преспанското споразумение, предаде агенция МИА, цитирана от БТА. Според гръцките медии Кодзиас е на Алонисос от началото на лятото и ще остане там до септември. Във вилата си той е изолиран от света и работи по новата си книга, която се очаква да бъде завършена до края на годината. Информационният портал Нюзбист коментира, че партия СИРИЗА се страхува да не би книгата да разкрие каква роля са играли някои личности или да извади на бял свят събития, които са можели \"да поставят под въпрос националната сигурност\". Остава загадка дали ще бъде публикувано и писмото с оставката на Кодзиас до тогавашния премиер Алексис Ципрас. Според портала има вероятност книгата да бъде публикувана първо на английски, а после на гръцки език. Кодзиас сподели идеята да напише книга за Преспанското споразумение в интервю за МИА в края на миналата година. Тогава бившият външен министър каза, че има намерение да напише осем книги, свързани с външната политика на Гърция. \"Един том, поне така планирам, ще бъде посветен на Бившата югославска република Македония, тоест на Северна Македония. От БЮРМ до Северна Македония. Защото, знаете, първата автосаркастична шега, която казах след моята оставка, беше, че исках да сменя името на бившата и станах аз бивш\", каза Кодзиас в интервюто. Преспанското споразумение, което реши дългогодишния спор за името на бившата югославска република, беше подписано на 17 юни 2018 г. от външните министри на Гърция и тогавашна Република Македония Никос Кодзиас и Никола Димитров.", "date": "2019.08.21", "title": "Кодзиас пише на остров книга за \nспоразумението от Преспа"}
{"url": "https://www.24chasa.bg/novini/article/7617170", "text": "Протестиращи посрещнаха до канцлерството в Берлин британския премиер Борис Джонсън с викове \"Спрете Брекзит!\", предаде Ройтерс. Джонсън пристигна в Берлин тази вечер за разговори с канцлерката Ангела Меркел. Джонсън не отговори на журналистически въпрос дали се надява на споразумение с ЕС за Брекзит.                                                                                                                                                                                                                                                                                                                                                                                                                                                                                                                                                                                                                                              ", "date": "2019.08.21", "title": "Посрещнаха Борис Джонсън в Берлин със скандирания \"Спрете Брекзит!\" (Снимки)"}
{"url": "https://www.24chasa.bg/novini/article/7617180", "text": "Мъжът, който изкърти перките на столичната улица “Граф Игнатиев”, е с повдигнато обвинение за повреждане на чужда собственост по хулигански подбуди. Гневът на Александър Рогачев срещу ограничителите избухна във вторник, след като съпругата му се спъна в един от тях. От удара жената получила охлузвания по челюстта и веднага е откарана в болница. Ядосан от случилото се, съпругът на жената откъртил три перки с крик, като две от тях метнал на трамвайните релси. Не съм ги чупил, защото те са залепени”, разказва гневният Александър Рогачев пред bTV. Обясни, че целта му била да предизвика гражданско неподчинение. “Някой да обърне внимание. Всеки ден някой пада и се пребива тук”, казва още 62-годишният столичанин. Няколко часа след инцидента Александър е задържан в Първо районно управление, а след разпита е пуснат. Повдигнато му е обвинение за повреждане на собственост. Това е поредният инцидент с перките. Заради зачестилите злополуки със спънали се в тях хора общината взе решение да ги премахне. Сред пострадалите бе и сътрудничката на Стефан Данаилов. През април общинският експертен съвет по устройство на територията избра ограничителен елемент тип “болард” от лят чугун да смени перките Решението бе взето, след като главният архитект Здравко Здравков, общински съветници, експерти и представители на СДВР отидоха на място да проверят дали колчета (т.нар. боларди) или “габърчета” ще са по-добрият вариант за улицата. Чугунените колчета бяха поръчани и вече са пристигнали първите партиди. Очаква се подмяната на ограничителите да започне до края на седмицата, съобщиха от “Московска” 33. Това е трети опит за избор на ограничители - първо бяха големите перки, наречени от софиянци акулски. Те бяха разрязани на призми, за да няма инциденти. Но пешеходци пострадаха и при спъване в тях. ", "date": "2019.08.21", "title": "Задържаха мъж, откъртил перките на \"Графа\", след като жена му се пребила (Обзор)"}
{"url": "https://www.24chasa.bg/novini/article/7617222", "text": "Продажбите на жилища в САЩ са се увеличили с 2,5 на сто през юли благодарение на ниските ипотечни лихви, предаде Асошиейтед прес, цитиран от БТА. Националната асоциация на брокерите на недвижими имоти съобщи, че миналия месец са продадени 5,42 милиона жилища на годишна основа, след сезонни корекции. Средната лихва по 30-годишните ипотечни заеми е спаднала до 3,60 на сто - най-ниското равнище от близо три години. По-евтините заеми са помогнали на продажбите да се увеличат с 0,6 процента спрямо миналата година, слагайки край на 16 последователни месеца спад на годишните продажби. Все още обаче е възможно продажбите да бъдат ограничени от недостатъчното предлагане и покачването на цените на жилищата, което е по-бързо от увеличението на доходите. Предложенията за продажби са намалели с 1,6 на сто през последните 12 месеца до 1,89 милиона, което дава по-малък избор на купувачите. Средната продажна цена е нараснала с 4,3 процента спрямо юли миналата година до 280 800 долара.", "date": "2019.08.21", "title": "Продажбите на жилища в САЩ са скочили с 2,5% благодарение на ниските лихви"}
{"url": "https://www.24chasa.bg/novini/article/7617231", "text": "Палеонтолози от лондонския природонаучен музей са разкрили при разкопки в Мароко най-древните от някога намираните досега останки от представителите на подотряда на стегозаврите, съобщава ТАСС, цитирана от БТА. Агенцията цитира информация на телевизия \"Скай нюз\". По думите на палеонтолозите откритите фрагменти от древния гущер принадлежат към неизвестен досега род стегозаври. При фосила били открити характерни особености, отличаващи новата находка от най-близките й роднини. Те не били налични при нито един вид от известните досега стегозаври, твърди ръководителката на екипа Сюзан Мейдмънт. Възрастта на откритите прешлени и фрагменти в Атласките планини в Мароко се оценява на 168 милиона години, която съответства на средата на Юрския период. А стегозаврите са живели доста по-късно - преди около 158-150 милиона години. Новата находка получи видовото название Adratklit boulahfa.", "date": "2019.08.21", "title": "Британски палеонтолози откриха в Мароко нов род стегозаври"}
{"url": "https://www.24chasa.bg/novini/article/7617236", "text": "Падна част от тавана на Клиниката по алергология в столичната Александровска болница. При инцидента няма пострадали. Според директора на болницата причината за срутването е възрастта на сградата. Тя е построена преди повече от 100 години, информира  Причината за срутването на тавана в Клиниката по алергология вероятно е спукана греда. Това довело до отлепване на мазилката. Въпреки че покривът е ремонтиран, вследствие на валежи, върху тавана на лекарския кабинет има и мокро петно. Инцидентът е станал в събота, като в момента на срутването на тавана в лекарския кабинет не е имало хора. Към момента преминаването е забранено. Лекарите вече са преместени в друг кабинет. Опасност за живота и здравето на пациентите няма, категоричен е директорът на болницата. В момента се правят огледи от инженери, които да оценят актуалното състояние на сградата. \"Ние сме предприели необходимите действия от доста време назад. Направени са укрепителни ремонти на сградата, в размер на около 230 000 лв, от които около 130 000 лв са отпуснати като целеви средства от министерство на здравеопазването за укрепване на сградата\", заяви доц. д-р Костадин Ангелов, изпълнителен директор на УМБАЛ \"Александровска\". До три месеца се предвижда преместване на Клиниката по алергология на територията на друга клиника с необходимия капацитет от лекарски кабинети и стаи за пациенти. Тя е една от трите сгради в най-лошо състояние на територията на Александровска болница.", "date": "2019.08.21", "title": "Падна част от таван в Александровска болница"}
{"url": "https://www.24chasa.bg/novini/article/7617243", "text": "Астронавтите от НАСА Ник Хейг и Андрю Морган, които днес излязоха от Международната космическа станция /МКС/ в открития космос, включиха кабелите за електрозахранване към новия модул за скачване към американския отсек \"Хармъни\", съобщиха световните агенции, цитирани от БТА. Работата на Хейг и Морган по време на \"космическата им разходка\" продължи 2 часа и 15 минути. Веднага след включването на кабелите Центърът за управление на полетите в град Хюстън извърши тестове на стиковъчните куки, осъществяващи контакт на модула за скачване с преходния шлюз. Астронавтката от НАСА Кристина Кук, която контролираше хода на работата от борда на МКС съобщи, че стиковъчните куки работят нормално. Новият модул за скачване International Docking Adapter беше доставен на МКС от товарния кораб \"Дракон\". С помощта на дистанционния манипулатор \"Канадарм\" той беше позициониран на преходната шлюзова камера. Този възел ще даде възможност за скачването с американския сегмент на МКС на търговските космически кораби на \"Боинг Си-ес-ти \"Старлайнер\" и на пилотирания \"Дракон\" на компанията \"Спейс екс\".", "date": "2019.08.21", "title": "Астронавти на НАСА включиха електрозахранването на нов модул за скачване на МКС"}
{"url": "https://www.24chasa.bg/novini/article/7617250", "text": "Русия ще разработва ракети със среден и малък обсег, заяви президентът на страната Владимир Путин по време на срещата с финландския си колега Саули Ниинистьо, пише електронното издание на вестник „Московский комсомолец“. При това Русия няма да разполага оръжия от този вид, преди това да бъде направено от САЩ. Москва съжалява, че Вашингтон, в нарушение на Договора за ликвидация на ракетите със среден и малък обсег (ДРСМО), е започнал изптания на забранените ракети. По неговите думи, САЩ са излезли от Договора специално с целта да започнат изпитания на новото оръжие, съобщава \"Фокус\". При това Путин изпитва тревога от това, че САЩ могат да изстрелват ракетите си от територията на Полша и Румъния, като за това е нужно само промяна на софтуера. Москва възнамерява да води диалог с Вашингтон за стратегическата стабилност, но ще обезпечи собствената си сигурност, увери Путин. Като цяло, Русия ще реагира огледално на заплахите, свързани с разработката на ракети от САЩ.", "date": "2019.08.21", "title": "Путин: Русия ще разработи ракети със среден и малък обсег"}
{"url": "https://www.24chasa.bg/novini/article/7617268", "text": "Гърция няма да окаже съдействие на иранския танкер \"Адриан Дария 1\", който бе задържан в Гибралтар, а сега плава през Средиземно море. Това обяви заместник-външният министър Митиадис Варвициотис, цитиран от \"Ройтерс\" и телевизия ANT1. По думите му Атина е изпратила \"ясно послание\", че в никакъв случай не би искала да \"улесни трафика на този петрол до Сирия\". Плавателният съд бе задържан преди седмици в Гибралтар заради нарушаване на санкциите срещу Сирия. По-късно, след като Техеран задържан плаващия под британски флаг танкер \"Стена имперо\", съд на острова нареди \"Адриан Дария 1\" да бъде освободен, въпреки обжалването на САЩ, информира  Така не е известно какво ще се случи с кораба \"Адриан Дария 1\" - доскоро носещ името \"Грейс 1\" - чиято зададена дестинация към момента е пристанището на Каламата. Очаква се танкерът да пристигне 26 август. Вашингтон предупреди пристанищата в Средиземно море тази седмица да не оказват никакво съдействие на танкера. За САЩ е необходимо той да бъде задържан отново заради връзки с Революционната гвардия на Иран, която се смята от американските власти за терористична организация. Гвардията обаче не е обозначена по подобен начин от Европа. Според Варвициотис Гърция няма нужната пристанищна инфраструктура, за да приюти \"толкова голям кораб\" (дълъг 330 м), но не може да изключи възможността той да опита да акостира в териториалните води на страната. Същевременно иранското правителство не е влизало в контакт с гръцките власти по темата.", "date": "2019.08.21", "title": "Гърция обяви, че няма да помогне на иранския танкер да достигне до Сирия"}
{"url": "https://www.24chasa.bg/novini/article/7617018", "text": "Германският канцлер Ангела Меркел заяви, че ще обсъди как Брекзит да протече възможно най-гладко с британския премиер Борис Джонсън на днешната им среща в Берлин, предаде Ройтерс, цитирана от БТА. \"Днес ще разговарям с британския премиер, който ще пристигне на посещение у нас, за това как Брекзит да бъде възможно най-безпроблемен, тъй като ние трябва да се борим за икономическия си растеж\", каза Меркел на пресконференция, посветена на въздушния транспорт. Меркел изтъкна, че Великобритания ще изгуби правата си на европейския пазар на въздушния транспорт при излизане от ЕС и след Брекзит ще има нужда от постигане на ново споразумение в тази сфера. Тъй като преговорите ще отнемат време, най-добре би било да се създадат ясни правила за преходния период, за да не се стига до затруднения, каза Меркел. \"Ще напуснем Европейския съюз на 31 октомври и ще превърнем тази страна в най-доброто място за живот в света\", написа днес в Туитър Борис Джонсън, цитиран от Франс прес. Очаква се Джонсън да пристигне в Берлин днес около 16 ч. по Гринуич.", "date": "2019.08.21", "title": "Меркел и Джонсън ще обсъдят как Брекзит да протече възможно най-гладко"}
{"url": "https://www.24chasa.bg/novini/article/7615484", "text": "“Те са като щъркелите - идват всяка пролет, а наесен си заминават”, казва кметът на кърджалийското с. Широко поле Шукри Мехмед. 42 семейства, които в различни периоди и по различни причини са заминали за Турция, прекарват по-голямата част от времето си в домовете си в родното си село. В повечето от случаите става въпрос за пенсионери, които се завръщат. Тук живеят средно между 9 и 10 месеца в годината. Често нашите изселници В домовете си в Турция прекарват само зимите. “По-лесно е през студените месеци да бъдеш в града. В Турция жилището ми е газифицирано и нямам проблем с отоплението”, казва 73-годишния Абтурахим Исмаил от град Гебзе. Той обаче обмисля тази зима да остане заедно със съпругата си Зейнеб в къщата им в Широко поле. Дори се е снабдил с дърва за отопление. “През лятото на 1989 г. синът ми беше донаборник и нямаше как да тръгнем за Турция. Заминах през 1994 година. Първо отидоха децата, а после и съпругата ми. Останах сам и заради това взех решението”, обяснява мъжът. Преди да замине, е имал дребен бизнес, но това не го спряло. Първите 3 месеца в Гебзе бил безработен, а след това започнал във фурна. Разнасял хляб по магазините. “Най-трудно ми беше да свикна с мисленето на местните хора. Те са много по-различни от нас. Не може да сметне две по две, а се имат на голямо”, твърди Аптурахим. Той успява да събере пари и и с тях превозва пътници. През 2006 година се пенсионира. Продава автобусите и купува с парите 2 апартамента. След това решава да стегне родната си къща в Широко поле. “Родният край винаги те тегли, човек никога не може да го забрави. Може да имаш дворци, но винаги искаш да се завърнеш на мястото, където си роден. Като се прибера тук, първо обикалям местата, където съм играл като дете, където съм работил. Спомените се редят като мъниста от броеница, идват един след друг. Всяка чешма, всяко дърво тук ме връщат назад във времето”, твърди мъжът. Той допълва, че не може да замени за нищо спокойствието в Широко поле. “Гебзе е промишлен център. Вече се съедини с Истанбул. Не се живее лесно. Има голям трафик, животът е напрегнат”, казва Абдулрахим. Той признава, че вече не смее да се качи на автомобил в Турция. В България шофира спокойно, често пали колата и отива в Кърджали, за да се види на кафе с приятели. “Не ми липсва нищо, напротив, много по-доволен съм. В село има магазин и в него продават всичко, което може да ти потрябва. Тук харча цялата си пенсия от 2000 лири”, разказва мъжът. Той и съпругата му се занимават и със земеделие. Отглеждат зеленчуци и овошки в двора на къщата си. Жена ми е много привързана към земята. Ако я оставиш, ще спи на нивата, толкова обича да се занимава със земеделие”, казва пенсионерът и допълва, че доматите в оранжерията в двора им узряват още на 24 май. Докато производството на зеленчуци е ангажимент на Зейнеб, царството на Абдулрахим са овошните дръвчета и асмата. Навремето бил бригадир в стопанството в село Орешница и е отговарял за отглеждането на черешови градини. “Още при първите ми завръщания в България донесох нови сортове овошки от Турция. Оказа се неуспешен експеримент. Цъфтяха много рано и студът ги попарваше. После насадих местни сортове и проблемът се разреши”, казва Абдулрахим. Най-голямата радост за семейството пенсионери настъпва, когато в Широко поле дойдат внуците им от Турция. Тази година те са им гостували 70 дни. “Всяко дете мечтае за такава ваканция. Тук са напълно свободни, цял ден играят навън. Няма автомобили, всички на село се познават. И ние сме спокойни, и те също. Когато дойдоха да ги вземат, по-малкото внуче плачеше и не искаше да тръгва”, казва мъжът. Незабравими са ваканциите и за внуците на 64-годишния пенсионер Фахри Садула. Той също прекарва между 9 и 10 месеца от годината в Широко поле. Единствено през зимните месеци живее в Истанбул. “Със семейството ми Направихме го две години по-късно с изселнически визи. Тук бях киномеханик и останах без работа, след като закриха кината”, разказва Фахри.  Освен че останал без работа, той и забраната да говори майчиния си език. Заминава за Турция и първоначално работи на бензиностанция. След това започва като работник-поддръжка в хотел. Пенсионирал се е преди 11 години. “Не бях продал родната си къща. Върнах се и я ремонтирах. Оттогава идвам всяка година. В Истанбул вече не може да се живее. Тук е много по-спокойно, няма престъпления, хората се познават и са много по-честни”, казва Фахри. Той също преживява с пенсията си. Помага си, като обработва двора на къщата си. “Доматът, който сам си отгледал и откъснал, има съвсем друг вкус, не е като тези от магазина. Същото е с млякото, което вземам от комшиите”, казва Фахри. Тази година той е завъдил кокошки. Договорил се със съседите си да им остави фураж и те да ги гледат през зимата, когато замине за Истанбул. Обезценяването на турската лира сериозно удари икономиката в Кърджалийска област. Причината е, че много от търговците на дребно в района разчитат на оборота, правен от живеещите с месеци по родните си места пенсионери от Турция. Докато след деноминацията през 2009 г. лирата се търгуваше 1:1 спрямо българския лев, сега стойността ѝ е 3 пъти по-ниска. Според търговци пенсионерите от Турция, живеещи в района, харчат средно между 500 и 2000 лири на месец. Обезценяването на турската валута е накарало изселниците ни да свият потреблението, което се отразява сериозно на оборотите и печалбата в магазините. Още по-сериозен е отливът от кафенета и заведения за хранене, които допреди няколко години се пълнеха с наши изселници. Въпреки обезценяването на лирата турските пенсионери си остават основните клиенти за магазините в малките села.", "date": "2019.08.21", "title": "30 години след “голямата  екскурзия” наши изселници се завръщат от Турция"}
{"url": "https://www.24chasa.bg/novini/article/7617027", "text": "На 22 август, четвъртък, президентът Румен Радев ще изпълни поетия ангажимент към Асоциацията на планинските водачи в България за оборудване на новоизградения заслон до седловината Кончето в Пирин планина. Заедно с планински водачи, спасители и доброволци, президентът ще участва в поход, с който ще бъдат доставени материали за заслона. Походът ще завърши пред хижа „Вихрен“ след 17.00 часа, съобщиха от прессекретариата на президентството. Асоциацията на планинските водачи в България беше отличена от националния конкурс „Доброволческа инициатива“ за 2018 година под патронажа на президента за проекта „Обновяване на заслон „Кончето“ в Пирин планина. Новоизграденият заслон „Кончето“ ще повиши сигурността на хилядите туристи, катерачи, планински водачи и природолюбители във високите части на Пирин планина.", "date": "2019.08.21", "title": "Радев ще участва утре в похода за оборудване на заслона до Кончето в Пирин"}
{"url": "https://www.24chasa.bg/novini/article/7617040", "text": "Американският държавен секретар Майк Помпейо изрази недоволство от серията ракетни тестове на Северна Корея, но заяви, че иска да възобнови преговорите за разоръжаване с Пхенян, съобщава AFP. В интервю за американски медии, Помпейо отбеляза шестте теста на балистични ракети с малък обсег на действие, които Северна Корея е провела през последните седмици. Мнението на секретаря изглежда леко се разминава с това на президента на САЩ Доналд Тръмп, който определи тестовете като незначителни. Помпейо изрази желание Пхенян да прекрати тестовете и добави, че се надява лидерът на страната Ким Чен Ун да възобнови преговорите. \"Не се върнахме обратно към преговорите толкова бързо, колкото ни се изкаше\", отбеляза той, цитиран от \"Фокус\". \"Бяхме ясни през цялото време. Знаем, че ще има спънки по пътя\". Той каза, че специалният представител на Държавния департамент в преговорите със Северна Корея, Стивън Бийгън е в Азия тази седмица. \"Надяваме се Ким да преговаря, и да постигне по-добър резултат. Ще бъде по-добре за хората от Северна Корея. Ще бъде по-добре за света\", добави Помпейо.", "date": "2019.08.21", "title": "Майк Помпейо се надява Северна Корея да не тества повече ракети"}
{"url": "https://www.24chasa.bg/novini/article/7617036", "text": "Икономиката на Румъния отбелязва \"надхвърлящо очакванията развитие\" с растеж на брутния вътрешен продукт от 4,8 процента спрямо същия период на миналата година, заяви премиерът Виорика Дънчила, цитирана от Аджерпрес и БТА. \"Продължават да идват добри новини в икономическата област. Публикуваните неотдавна цифри от Националния статистически институт и Евростат показват, че икономиката на Румъния отчита развитие отвъд очакванията. През първото тримесечие на тази година нашата страна е отчела растеж на БВП от 4,8 процента спрямо същия период на миналата година. Така Румъния е постигнала втория по големина икономически растеж в ЕС\", заяви Дънчила. Тя добави, че второто тримесечие на 2019 г. е пето поред тримесечие, в което страната отбелязва прогресивен икономически растеж с над един процент спрямо предходното тримесечие. \"Това е резултатът от мерките за подкрепа на бизнес средата и за даване на тласък на инвестициите, които предприехме в управленската програма\", отбеляза Дънчила. Тя добави, че през първите шест месеца на тази година преките чуждестранни инвестиции са нараснали с 30 процента спрямо същия период на предишната година. \"Също така от началото на годината до момента са регистрирани над 53 000 работни места. По този начин в момента в румънската икономика има над 6,4 милиона активни работни места\", уточни румънският премиер.", "date": "2019.08.21", "title": "Дънчила: Румъния е постигнала втория по големина икономически растеж в ЕС"}
{"url": "https://www.24chasa.bg/novini/article/7617048", "text": "Спешна помощ - Сливен отказа да оповести резултатите от проверката на лекарския екип, транспортирал момиченцето от село Сотиря, предаде  . След убийството родините обвиниха лекаря Недко Димитров, че не е направил нужното, за да помогне на детето. Майката и бабата на 7-годишното момиченце разказаха, че докторът не е оказал никаква помощ и се е качил при шофьора на линейката, вместо при детето на път за болницата. Лекарят обясни това с афекта на бабата, която му попречила да се доближи до момиченцето. Именно проверка трябваше да установи има ли нарушение. Оказа се, че заключението от проверката няма да бъде публично. Заради претенциите на близките към лекаря, който според тях не е действал адекватно, в понеделник започна вътрешна проверка. Лекарят е написал доклад с писмен разказ за случилото се. Въз основа на това ръководството на спешния център трябваше да се произнесе дали е нарушил стандартите за спешност. Това обаче остана в тайна от медиите. Семейството решава да съди лекаря от спешния център заради интервю, в което той обвини бабата, че му е попречила да помогне на момиченцето. Във фаталния ден шофьор на автобус от Сливен към Сотиря вижда линейката на път за селото. Разказва, че била без сигнализация. Днес резултатите от проверката ще бъдат изпратени до Министерството на здравеопазването.", "date": "2019.08.21", "title": "Отказват да оповестят нарушил ли е правилата лекарят, който транспортира детето от Сотиря"}
{"url": "https://www.24chasa.bg/novini/article/7617053", "text": "Земетресение с магнитуд 3,9 по Рихтер бе регистрирано днес в окръг Тунджели, Източна Турция, предаде турската телевизия СиЕнЕн-Тюрк, като се позовава на правителствената Дирекция за управление при бедствия и извънредни ситуации (АФАД). Епицентърът на труса, станал в 16.50 ч., е бил в района на град Пюлюмюр, предаде БТА. Земетресението е било на дълбочина 13,73 километра. Няма информация за ранени и за нанесени материални щети.", "date": "2019.08.21", "title": "Земетресение с магнитуд 3,9 е регистрирано в Източна Турция"}
{"url": "https://www.24chasa.bg/novini/article/7617061", "text": "Премиерката на Дания Мете Фредериксен заяви днес, че е разочарована и изненадана от решението на американския президент Доналд Тръмп да отмени посещението си в кралството, след като тя категорично отхвърли идеята САЩ да купят Гренландия, предадоха световните медии, цитирани от БТА. Пред репортери Фредериксен каза, че е очаквала посещението на Тръмп, насрочено за 2-3 септември и че САЩ са един от най-близките съюзници на Дания. По думите й поканата към американците за \"тясно стратегическо сътрудничество в Арктика е още в сила\". Според нея Арктика е по-важна от всякога и това изисква задълбочаване на сътрудничеството между САЩ, Гренландия, Фарьорските острови и Дания. Преди това Тръмп обяви в Туитър, че няма да посети Дания. Социалдемократката Мете Фредериксен, която преди два месеца стана втората жена премиер на северната държава, изрази мнение, че отношенията между Копенхаген и Вашингтон не са в криза. Тя напълно подкрепя позицията на властите в полуавтономната датска територия Гренландия, че тя не е за продан.", "date": "2019.08.21", "title": "Премиерката на Дания - разочарована и изненадана от отменената визита на Тръмп"}
{"url": "https://www.24chasa.bg/novini/article/7617084", "text": "Бразилският президент Жаир Болсонаро заяви днес, без да предостави доказателства, че неправителствени организации може би са замесени в  , за да го злепоставят, след като спря финансирането им, предаде Ройтерс. Според Болсонаро \"всичко сочи\", че НПО отиват в Амазония, за да подпалват гората. Попитан дали може да подкрепи твърденията си с някакви доказателства, той отговори уклончиво. \"Престъпността съществува\", заяви Болсонаро на страницата си във Фейсбук и добави: \"На тези хора им липсват парите\", предава БТА. Болсонаро е отдавнашен скептик към предупрежденията на еколозите. Той твърди, че иска да развие Амазония и откакто встъпи в длъжност заявява на други страни, загрижени да спрат обезлесяването, да не му се бъркат в работата. По-късно бразилският президент разкритикува Парижкото споразумение за климата и заяви, че ако беше толкова добро, САЩ нямаше да го напуснат. Но той добави, че засега Бразилия ще остане страна по споразумението.", "date": "2019.08.21", "title": "Жаир Болсонаро: Всичко сочи, че НПО-та отиват в Амазония, за да подпалват гората"}
{"url": "https://www.24chasa.bg/novini/article/7617083", "text": "С постоянна мярка „задържане под стража” са двамата извършители на кражбата на сумата от 320 лв. от метална кутия, монтирана на телескоп, собственост на Община Бургас, която бе извършена на 7 август в близост до Морското казино. Задържаните са 45-годишни мъже, съобщиха от пресцентъра на МВР в бургас. Вторият задържан е без постоянен адрес, хванат е снощи в резултат на оперативно- издирвателните действия, предприети от полицейските служители на Първо Районно управление – Бургас. Двамата са счупили ключалката на металната кутия и използвали техническо средство, взели са кутията заедно с парите в нея - 320 лева, нанасяйки значима щета. Спрямо втория извършител вече е определена мярка за неотклонение „задържане под стража“, като в хода на проведеното до настоящия момент разследване по досъдебното производство, са събрани достатъчно доказателства за съпричастността на двамата мъже към извършеното умишлено престъпление.", "date": "2019.08.21", "title": "Задържаха мъжете, разбили телескопа в Бургас и отмъкнали 320 лева (Видео)"}
{"url": "https://www.24chasa.bg/novini/article/7617092", "text": "Франция смята, че Брекзит без сделка в момента е най-вероятният сценарий, след като британският премиер Борис Джонсън поиска от Европейския съюз предоговаряне на споразумението за напускане и отпадане на предпазната клауза за ирландската граница, каза днес служител на Елисейския дворец, цитиран от Ройтерс и БТА. Джонсън заяви вчера, че предпазната клауза - механизъм, целящ да запази ирландската граница отворена след като Великобритания напусне ЕС, е антидемократична и поиска тя да отпадне от блокираното споразумение за Брекзит. \"Сценарият, който сега става все по-вероятен, е за излизане без сделка\", каза френският служител. \"Ако Великобритания преценява, че наличието на предпазна клауза е напълно изключено, това е нейно право, но в този случай се ограничава възможността за постигане на споразумение\", добави той. Твърдият привърженик на Брекзит Джонсън, встъпил в длъжност преди месец, се надява заплахата от хаотично напускане да убеди европейските лидери, че ЕС трябва в последната минута да направи промени в сделката за излизане от блока, така че да изпълни исканията му, отбелязва Ройтерс.", "date": "2019.08.21", "title": "Франция: Брекзит без сделка в момента е най-вероятният сценарий"}
{"url": "https://www.24chasa.bg/novini/article/7617195", "text": "Началникът на Националната служба за охрана ген. Данчо Дяков сам е поискал да бъде освободен от поста си. В рапорта си за напускане до президента Румен Радев и премиера Бойко Борисов той е изтъкнал лични причини за молбата си. Това стана ясно в сряда, след като Министерският съвет даде съгласие ген. Дяков да бъде освободен като началник на службата за охрана. Той ще напусне поста си от 30 август, ако бъде уважена напълно молбата му. Точната дата обаче ще стане ясна, след като президентът Радев издаде указ за уволнението на генерала. Преди това генералът, чиято кариера е минала предимно във Военната полиция, бе военен съветник на Румен Радев. Дяков оглави НСО след оставка на предишния началник Ангел Антонов. Неговият официален мотив бе, че е назначен от правителството за генерален консул на България в Санкт Петербург, Русия. Напускането на Антонов обаче бе предшествано от скандал със злоупотреби в службата и прокурорска проверка дали бившият шеф на НСО не е ловувал в стопанисваното от държавните охранители ловно стопанство “Кричим”, докато се е водел в командировка. Антонов не се ползваше и с доверието на Румен Радев. За разлика от предшественика си ген. Дяков е имал отлични взаимоотношения както с премиера Бойко Борисов, така и с президента, твърдят източници на “24 часа”. При неговото управление на НСО единствените скандали са две пътни нарушения на шофьорите на съпругата на президента Десислава Радева. При единия водачът от НСО бе глобен с 30 лв., защото влезе в насрещното движение, за да остави президентшата при моделиерката ѝ в центъра на столицата. за охрана на хора, които са извън предвидения от закона кръг охранявани лица - президент, премиер, шеф на парламента и пр. Така той планираше да оздрави службата, която миналата година дължеше над 1 млн. лв. като обезщетения при пенсиониране на негови бивши служители. Според данни на службата тя осигурява охрана на 47 души извън този кръг. Плановете на Дяков бяха обявени при негово изслушване в парламента. Единственият, който се прости с гарда и шофьора от НСО обаче, бе омбудсманката Мая Манолова. Привилегията ѝ бе отнета със Закона за бюджета за 2019 г.", "date": "2019.08.21", "title": "Шефът на НСО сам поиска да го освободят (Oбзор)"}
{"url": "https://www.24chasa.bg/novini/article/7616998", "text": "Прокуратурата в Скопие поиска задържане в ареста на ръководителката на Специалната прокуратура Катица Янева по подозрения в злоупотреба със служебно положение и пълномощия във връзка със случая \"Рекет\", свързан с изнудване на заподозрян в Специалната прокуратура, предаде агенция МИА. Главният прокурор Любомир Йовески съобщи днес на пресконференция, че според събраните досега доказателства има основания за включване и на Катица Янева в разследването по делото Рекет в качеството на заподозряна за злоупотреба със служебно положение с цел придобиване на материална изгода, предава БТА. Йовески каза, че има доказателства, че Янева е взела около 290 хиляди денара /около 4800 евро/, в замяна на облекчаване на положението на заподозрян по делото Империя. Прокурорът уточни, че Янева е първо е ходатайствала заподозреният да бъде освободен от ареста и поставен под домашен арест, да му се върне паспортът и да му се даде статут на защитен свидетел вместо заподозрян. По делото \"Рекет\" досега бяха обвинени Боян Йовановски, известен като Боки 13, и Зоран Милевски за вземане на милион и половина евро от обвиняемия в Специалната прокуратура Йордан Камчев, за да бъде освободен от ареста. Предстои Янева да бъде изправена пред съда, който да разгледа искането за задържането й в ареста.", "date": "2019.08.21", "title": "Прокуратурата в Скопие поиска задържане в ареста на Катица Янева"}
{"url": "https://www.24chasa.bg/novini/article/7616765", "text": "Президентът Доналд Тръмп заяви, че всеки евреин, който гласува за демократите, показва \"или пълна неинформираност, или голяма нелоялност\", предаде Асошиейтед прес. Коментарът на Тръмп е свързан с враждебното му отношение към две депутатки от Конгреса - Илхан Омар от Минесота и Рашида Талиб от Мичиган. Президентът е отявлен привърженик на Израел, а двете депутатки открито критикуват отношението на Израел към палестинците. Миналата седмица след призив на Тръмп   После от хуманитарни съображения на Талиб бе позволено да посети баба си на Западния бряг, но в крайна сметка Талиб отхвърли тази възможност, припомня БТА. Според редица проучвания повечето евреи в САЩ се самоопределят като привърженици на Демократическата партия. При анкета на АП от 2018 г. за електоралните нагласи 72 процента от еврейските гласоподаватели са подкрепили кандидати за Конгреса от Демократическата партия, а 74 процента от тях не одобряват начина на управление на Тръмп. Изследване на института Пю от април показва, че 42 процента от американските евреи смятат, че Тръмп отдава твърде голямо предпочитание на израелците, 6 процента смятат, че той дава твърде голямо предимство на палестинците, а 47 процента са на мнение, че той е намерил правилния баланс.", "date": "2019.08.21", "title": "Тръмп: Всеки евреин, който гласува за демократите, е неинформиран или нелоялен"}
{"url": "https://www.24chasa.bg/novini/article/7616768", "text": "Следователите и служителите на Окръжен следствен отдел при Окръжна прокуратура-град Бургас изразяват подкрепата си относно предложението на членовете на прокурорската колегия на Висшия съдебен съвет за главен прокурор на РБ, както и безпокойството си по повод поредния опит за оказване на натиск върху членовете на ВСС при вземане на това стратегическо решение.  Ето и цялото им писмо, изпратено до ПК на ВСС:", "date": "2019.08.21", "title": "Окръжната прокуратура в Бургас подкрепи Иван Гешев"}
{"url": "https://www.24chasa.bg/novini/article/7616764", "text": "На-малко 201 човека загинали и 63 са изчезнали в наводненията в Китай през юли и август, сочат правителствени данни, цитирани от Асошиейтед прес и БТА. Последните смъртни случаи са в планински район в западната провинция Съчуан, където тази сутрин 8 души загинаха, 23-ма се водят безследно изчезнали. От началото на този месец тайфунът Лекима е причинил смъртта на 39 души. През юли водната стихия е погубила 154 души, а 31 са изчезнали. Над 1,3 милиона човека е трябвало да потърсят временно убежище.", "date": "2019.08.21", "title": "Над 260 са загинали или изчезнали при наводненията в Китай през юли и август"}
{"url": "https://www.24chasa.bg/novini/article/7616706", "text": "Силен дъжд от градушка уби хиляди патици, пеликани и корморани, намиращи се близо до езеро в Монтана. Департаментът за риба, дива природа и паркове в Монтана съобщи в изявление, че силна буря от градушка е ударила Голямото езеро, близо до малкото село Молт (САЩ). В допълнение към унищожените култури, счупените прозорци и броните на леките коли, биолозите съобщават и за смъртта на повече от 11 000 птици, предаде БГНЕС. „Биолозите от отдел за риба, дива природа и паркове в Монтана, които тази седмица отидоха до езерото, събраха мъртвите патици и взеха птиците със счупени крила, счупени черепи, вътрешни наранявания и други травми\", се казва в публикуваното съобщение от 16 август. Местен жител съобщи, че по време на бурята, градушка с размер на бейзболна топка е падали от небето. Местните метеорологични доклади за времето показват, че ветровете са били със скорост около 70 км / ч. Според биологът Джъстин Пог, от 20-30% от птиците в това езеро с площ 1600 хектара са убити от градушката. Сред животните, които по време на наблюдаването му все още са били живи: патици, пеликани и корморани, забелязал признаци на нараняване. Според него много от тях няма да преживеят тези травми. Биологът е на мнение, че засега това не е отрицателен знак. „Езерото все още е пълно и покрито с все още живи птици, които са в добро здраве. Животът продължава “, каза той.", "date": "2019.08.21", "title": "Повече от 11 000 птици убити от градушка в САЩ (Видео)"}
{"url": "https://www.24chasa.bg/novini/article/7616698", "text": "Над 526 кг нарязан тютюн и 20 760 къса цигари без акцизен бандерол са иззели служители на областната дирекция в Плевен в хода на полицейска операция. В абонатно помещение към вход на жилищна кооперация, където бил установен 40-годишен, те намерили 31 черни полиетиленови чувала, съдържащи нарязана жълто-кафява листна маса, с общо тегло около 308 кг, и 20100 къса цигари без бандерол. От търговки обекти в село Бреница са иззети 660 къса контрабандни цигари. В стопанска постройка в село Комарево била открита инсталация за запарване и нарязване на тютюн /казани, газови бутилки, горелки, машина за рязане на тютюн/, нарязана жълто кафява листна маса, наподобяваща по вид, цвят и мирис на тютюн, тютюн на листа и електронна везна. Установеното количество нарязана листна маса и тютюн на листа е около 218 кг. В момент на рязане на тютюн са установени петима мъже – на 18, 16, 26, 27 и 24 години, всички от село Буковлък. Задържани са с полицейска мярка за 24 часа. По случаите са образувани две досъдебни производства и преписка за престъпления по чл.234 от НК. Работата продължава.", "date": "2019.08.21", "title": "Над 526 кг тютюн и 20 760 къса цигари без бандерол са иззети в Плевен"}
{"url": "https://www.24chasa.bg/novini/article/7616725", "text": "Решението на Великобритания да отсъства от повечето срещи на Европейския съюз е в съответствие с настоящия й статут на страна членка, заяви днес говорителка на Европейската комисия (ЕК), цитирана от Ройтерс и БТА. \"В писмото (от Лондон) се казва, че Обединеното кралство остава вярно на задължението си за искрено сътрудничество и няма да пречи на правенето на бизнес в ЕС през това време\", каза говорителката на брифинг в Брюксел. По думите й ЕК смята че \"това ще бъде в унисон със задълженията на Обединеното кралство като страна членка\". Тя добави, че останалите 27 членове на съюза продължават да са единодушни в позицията си за Брекзита.", "date": "2019.08.21", "title": "ЕК: Решението на Лондон да не участва в повечето срещи на ЕС няма да пречи на бизнеса"}
{"url": "https://www.24chasa.bg/novini/article/7616733", "text": "От \"Левски\" излязоха с официална позиция по повод  , в която се казва:", "date": "2019.08.21", "title": "\"Левски\": Извършителите и подбудителите на варварския акт да бъдат открити"}
{"url": "https://www.24chasa.bg/novini/article/7616741", "text": "Съпрузи са загинали при катастрофа край златаришкото село Росно, съобщиха от пресцентъра на ОД на МВР във Велико Търново. Произшествието станало около обяд. По първоначална информация е катастрофирал лек автомобил ВАЗ, управляван от 86-годишен мъж. На място е загинала 80-годишната му съпруга, а водачът е починал, след като бил транспортиран в болница. Причините за произшествието се изясняват.", "date": "2019.08.21", "title": "Възрастна двойка загина при катастрофа край златаришкото село Росно"}
{"url": "https://www.24chasa.bg/novini/article/7616734", "text": "Връщането на Русия в групата на седемте най-развити индустриални страни в света Г-7 зависи от напредъка в мирните преговори за Украйна, каза в отговор на коментарите на американския президент Доналд Тръмп, че Москва трябва да бъде допусната в този формат френски дипломатически източник, цитиран от Ройтерс и БТА. \"Взехме предвид, че американците искат (Русия) да се върне следващата година. Украйна е от ключово значение. Съществуват условия, които са благоприятни за определен напредък\", каза днес източникът, имайки предвид изказванията на новия украински президент. Русия бе изключена от Г-7 заради анексията на Крим през 2014 г. Всички страни членки на групата са въвели санкции срещу нея. Връщането в организацията би легитимирало тези санкции, заяви Константин Косачов, председател на комисията по външни отношения в горната камара на руския парламент. \"За Русия това би било неприемливо\", написа Косачов на своята страница във Фейсбук, предаде ДПА. \"Докато срещу Русия действат санкциите на страните от Г-7, хипотетичното й връщане в този формат при сегашните обстоятелства би означавало изрично признаване на неравенството между правата и възможностите на участниците му\", заяви парламентаристът. Русия трябва да получи реални предложения за връщане в групата, за да стане това факт, каза говорителката на руското министерство на външните работи Мария Захарова. \"Трудно е да се разбере какъв е смисълът на всичко това сега\", заяви тя, коментирайки призива на Тръмп за връщане на Русия в Г-7.", "date": "2019.08.21", "title": "Франция иска да има напредък за Украйна\nпреди Русия да се върне в Г-7"}
{"url": "https://www.24chasa.bg/novini/article/7616112", "text": "Вторият най-голяма верига магазини за търговия на дребно „Costco Wholesale\" ще отвори първия си магазин в континентален Китай на 27 август в Шанхай, съобщава \" \". Членството за семейства и корпоративни клиенти ще струва 299 юана (около 42 долара). С над 700 магазина по целия свят, Costco е известен с ниските си цени и разнообразие от стоки. Годишните приходи на компанията за миналата година надвишиха 140 милиарда долара. Тя обаче ще застане в директна конкуренция с вериги като Walmart и Sam's Club, които вече разполагат с 26 магазина в Китай, включително два в Шанхай.", "date": "2019.08.21", "title": "Costco отваря първия си магазин в континентален Китай"}
{"url": "https://www.24chasa.bg/novini/article/7616756", "text": "Делото срещу бизнесмена Николай Банев, съпругата му Евгения и майка му Мария тръгва в края на септември. Прокуратурата е приключила разследването срещу тримата и е внесла обвинителния акт в Специализирания наказателен съд, предаде  . Тримата са обвинени за участие в организирана престъпна група за данъчни престъпления и пране на пари. Обвиненията завариха семейството в Ница. След неколкомесечен престой във френски арест те бяха екстрадирани в България. В момента под стража е само Николай Банев, а съпругата му Евгения е на свобода срещу „подписка“ по здравословни причини.", "date": "2019.08.21", "title": "Делото срещу Баневи тръгва в края на септември"}
{"url": "https://www.24chasa.bg/novini/article/7616797", "text": "Астронавтите от НАСА Ник Хейг и Андрю Морган излязоха в открития космос от Международната космическа станция /МКС/ за монтажа на новия модул за скачване на американския сегмент \"Хармъни\", съобщиха световните агенции. Операцията се предава на живо от орбиталната станция и от Центъра за космически полети \"Джонсън\" в гр.Хюстън, щата Тексас в сайта на НАСА, предава БТА. Новият модул за скачване International Docking Adapter беше доставен на МКС от товарния кораб \"Дракон\". С помощта на дистанционния манипулатор \"Канадарм\" той беше позициониран на преходната шлюзова камера. По време на извънбордовата работа астронавтите ще свържат модула за скачване с кабели за енергозахранване и свръзка. Този възел ще даде възможност за скачването с американския сегмент на МКС на търговските космически кораби на \"Боинг Си-ес-ти \"Старлайнер\" и на пилотирания \"Дракон\" на компанията \"Спейс екс\".", "date": "2019.08.21", "title": "Астронавтите от НАСА излязоха в открития космос за монтажа на нов модул (Видео)"}
{"url": "https://www.24chasa.bg/novini/article/7616807", "text": "Ирландският върховен съд днес блокира стачката на пилотите на \"Райънер\" (Ryanair), предвидена за утре и вдругиден в Дъблин, удовлетворявайки искане на превозвача, предадоха световните агенции. Авиокомпанията сезира съда, за да получи нареждане срещу синдиката Форса (Forsa), от който е част Асоциацията на ирландските пилоти (IALPA), да предотврати 48-часовата стачката на летците в четвъртък и петък, уточнява Ройтерс. Вчера \"Райънер\" заяви пред Върховния съд, че Форса не е допуснала процесът по посредничество да бъде завършен преди да бъде обявена стачката, която според компанията би нарушила споразумение между нея и синдиката от миналата година, пише БТА. \"Райънер\" приветства съдебното решение и призова пилотите да се върнат към преговори и да изгладят всички разногласия без да бъде нарушено разписанието. Авиопревозвачът очаква днес и решение на британското правосъдие за друга стачка на пилотите във Великобритания, насрочена също за 22 и 23 август, допълва Франс прес. Решението на ирландския съд съвпадна с днешното начало на петдневна стачка на стюардите и стюардесите на компанията в Португалия. Тя бе първата от вълна от планирани протести в Ирландия, Великобритания и Испания. \"Райънер\" е най-голямата нискобюджетна авиокомпания в Европа, обслужваща над 1100 направления между 160 летища в 27 европейски страни и Мароко, припомня ТАСС.", "date": "2019.08.21", "title": "Съдът в Ирландия забрани стачката на пилотите в \"Райънер\""}
{"url": "https://www.24chasa.bg/novini/article/7616824", "text": "Задържаха двама братя, извършили насилие над майка си, съобщиха от полицията. Образувано е бързо производство срещу двама жители на град Дряново. Братята - на 50 и на 52 години, на 19 август, не са изпълнили заповед за защита от домашно насилие, издадена от Районен съд-Дряново. Те са били задължени да се въздържат от извършване на домашно насилие спрямо майка си. Двамата мъже са задържани за срок до 24 часа. След окомплектоване, материалите ще бъдат изпратени на Районна прокуратура.", "date": "2019.08.21", "title": "Задържаха двама братя, насилвали майка си в Габровско"}
{"url": "https://www.24chasa.bg/novini/article/7616839", "text": "717 нарушения на скоростните режими са установени на територията на област Монтана по време на специализираната полицейска операция за контрол на скоростта, проведена от 12 до 18 август по линия на Европейската мрежа на службите на Пътна полиция – TISPOL. Най-големият брой нарушения са установени от мобилна камера – 335, със стационарни камери са регистрирани 303 и 78 - с мобилни система за видеоконтрол на нарушенията на правилата за движение, монтирани в патрулните автомобили. През нощта са установени 21 нарушения от стационарни камери.", "date": "2019.08.21", "title": "717 нарушения на скоростта са установени при операция в Монтана"}
{"url": "https://www.24chasa.bg/novini/article/7616831", "text": "По-слабото търсене на мрамор от Китай, използван за прибавяне на нотка пищност в хотели, офиси и луксозни жилища, се отразява негативно на най-големия производител на ценния материал, съобщава Bloomberg. Доставките от Турция, където се намират над една трета от световните залежи на мрамор, са под натиск, тъй като инвестициите в имоти във втората по големина икономика в света се забавят, информира  Пристанище Акдениз в южния турски град Анталия е било засегнато най-силно. Обемът на товарите на пристанището, където се намират над 500 мраморни кариери, е намалял наполовина през първите шест месеца на тази година, а броят на контейнеровозите, използвани за транспортиране на материала, се е понижил с близо 20%. Свиването на доставките на мрамор показва обхватните последици от забавянето в Китай, чиято икономика расте с най-бавния си темп от началото на воденето на статистика през 1992 г. А цените на бетона, които са показателни за търсенето в строителството, продължават да намаляват. Базираният в Истанбул Global Ports Holding, който управлява пристанище Акдениз, отбелязва, че китайските вносители трябва да се справят с липсата на подкрепа от държавата. „Малките вносители в Китай не са подкрепяни от правителството от гледна точка на необходимото финансиране“, казва главният изпълнителен директор на компанията Емре Саин. Черният мрамор, добиван в района на Анталия, се продава за около 50 долара на квадратен метър. Турция съставляваше 38% от износа на мрамор през 2018 г., а близо две трети от него беше предназначен за Китай, сочат данни на Международния търговски център, съвместна агенция на Световната търговска организация и ООН. Апетитът на азиатската страна към каменните блокове, включително гранит и варовик, рязко отслабна, въпреки че тя трябва да остане най-големият единичен пазар, сочат данни на специализираното списание LITOS. Жилищното строителство подкрепя инвестициите в имоти в Китай през цялата година, а изграждането на офиси и на търговски площи със смесено предназначени намалява почти всеки месец. Търсенето в азиатската страна е отслабвало и преди, най-изразено през 2016 г., заради разследване на твърдения за укриване на данъци при износа на турски мрамор, казва Саин. Global Ports посочи спада на доставките на мрамор като причина за понижаването на печалбата си през първото полугодие. Саин насочва вниманието си към бизнеса с круизни кораби, където Global Ports е най-големият оператор в света и се стреми да засили влиянието си в Средиземно море, като се разшири към Карибите.", "date": "2019.08.21", "title": "Спадът на имотния пазар в Китай разтърсва износа на мрамор от Турция"}
{"url": "https://www.24chasa.bg/novini/article/7616879", "text": "Съобразявайки се със становищата на консултиращите специалисти от МБАЛ “Бургасмед“, УМБАЛ “Софиямед“ и Военно Медицинска Академия, и взимайки предвид всички възможни рискове от транспортирането на пациента г-н Стефан Данаилов до София, и зачитайки неговото и на близките му желание, екипът от лекуващи и консултиращи лекари взе решение операцията да бъде извършена в МБАЛ „Бургасмед“ от екипа на проф. Андрей Йотов, Началник клиника по Ортопедия и Травматология на УМБАЛ „Софиямед“. Това съобщиха от УМБАЛ \"Софиямед\". Към момента се извършва предоперативна подготовка на актьора.  Тежко падане на мокра тераса изпрати големия актьор Стефан Данаилов в болница. ", "date": "2019.08.21", "title": "Окончателно: Оперират Стефан Данаилов в Бургас"}
{"url": "https://www.24chasa.bg/novini/article/7616874", "text": "57-годишен мъж от Своге почина след ухапване от плъх. Човекът е бил заразен с лептоспироза, потвърдена лабораторно. Той е приет в интензивно отделение на УМБАЛ \"Св. Анна“ в София в тежко общо здравословно състояние, информира TrafficNews. Заболява около 2 седмици преди хоспитализацията с тахикардия, задух и иктер (пожълтяване). Двукратно е обслужван от филиал на Спешна медицинска помощ, но е отказал хоспитализация срещу подпис. Пред медиците мъжът е съобщил за ухапване от плъх и много гризачи в друга семейна къща, която посещавал. Въпреки проведените в пълен обем реанимационни действия болният е починал, съобщиха за TrafficNews от Министерство на здравеопазването. За случая е информирана Областна дирекция по безопасност на храните – София област за предприемане на мерки. Информиран е и кметът на Своге за извършване на канална дератизация в района на огнището. По данни на министерството от началото на годината в страната са регистрирани 3 случая на лептоспироза.", "date": "2019.08.21", "title": "57-годишен мъж от Своге почина след ухапване от плъх"}
{"url": "https://www.24chasa.bg/novini/article/7616876", "text": "Заплахите за бомбени атентати идват от интернет доставчик извън страната, подобни мейли са получени и в други държави от ЕС, казват от ГДБОП по случай със заплахите, включително и към \"24 часа\".  \"Днес е получено електронно съобщение на публични електронни пощенски адреси, обслужващи аерогарите в София, Варна, Бургас и Пловдив, както и на мейл-адреси на медии. Текстът на съобщението е имал за цел създаване на затруднения в работния им процес. В спешен порядък специализирани екипи са извършили претърсвания за наличие на взривни устройства, такива не са били открити и работният процес е продължил нормално\", казват от ГДБОП по случая с терористичните заплахи, включително и към \"24 часа\". \"Отдел „Киберпрестъпност“ при ГДБОП е извършил проверки и е установено, че за изпращане на заплашителните съобщения са използвани анонимизиращи интернет ресурси и услуги на доставчици на електронни съобщения извън територията на България. Осъществен е контакт с международни правоохранителни власти за събиране на допълнителна информация. Установено е, че в рамките на вчерашния ден /20 август/ подобни съобщения са били разпратени по същата схема – до летища и после до медии и в други държави от ЕС\", казват още антимафиотите. Три медии, сред които \"24 часа\" и трите летища в София,  и   бяха заплашени с бомби с анонимен мейл в четвъртък сутринта. След сигнали в полицията всички сгради са проверени от униформени. Бомби не са открити, а евакуирани хора няма.  Получен е преди обед. Службите за сигурност са проверили, но взрив не е открит. По същото време сигнал пристига и от летищата в Пловдив и Варна, където ситуацията е същата.   със следното съдържание: \"Добър ден! Ние сме терористичната група Orwell. Информираме ви, че сме засадили взривни устройства (тринитротолуен) на територията на сградата на \"24 часа\". Детонацията може да възникне по всяко време от момента, в който отворите това писмо. Честит полет!\" След сигнал в МВР и прокуратурата за заплахата в редакцията пристигнаха полицаи за проверка. Обиколиха всички помещения и снеха обяснения.", "date": "2019.08.21", "title": "ГДБОП: Заплахите за бомби по летища и медии са от чужбина"}
{"url": "https://www.24chasa.bg/novini/article/7616314", "text": "Турският министър на вътрешните работи Сюлейман Сойлу е съобщил вчера в телевизионно предаване, че полицията е заловила предишната нощ бомба, която е била на път да бъде изнесена от Шанлъурфа /Югоизотчна Турция/, за да достигне до важен център в Турция, посочва в.\"Миллиет\". Сойлу е информирал също, че една седмица по-рано полицията е задържала четири пъти по-голяма бомба, без да уточнява къде е станало това. Министърът е заявил, че от началото на годината досега полицията е осуетила 160 сериозни терористични акта. Ако само един от тях беше осъществен, щеше да се стигне до международен проблем, е изтъкнал министърът, цитиран от БТА. Същевременно в.\"Миллиет\" публикува кадри от момента на залавянето на 8 август тази година на жена камикадзе в град Шанлъурфа, преди тя да успее да възпламени експлозивите на централен булевард. Районът се намира на 80 км от границата със Сирия.", "date": "2019.08.21", "title": "Хванаха бомба в Шанлъурфа, преди да бъде изпратена до важен център в Турция"}
{"url": "https://www.24chasa.bg/novini/article/7616355", "text": "Афганистански представител каза, че броят на загиналите в самоубийствения бомбен атентат на сватбено тържество в Кабул, за което пое отговорност местният клон на \"Ислямска държава\", е достигнал 80 души, предаде Асошиейтед прес. Говорителят на вътрешното министерство Нусрат Рахими каза днес, че 17 цивилни са починали от раните си през последните дни. 30 ранени са в критично състояние, предава БТА. Новата информация за жертвите беше съобщена в момент, в който пратеникът на ООН, който преговаря с талибаните за спиране на продължаващия от 18 години конфликт, пътуваше към Катар за подновяване на преговорите с бунтовниците. Засилват се опасенията, че заплахата от ИД ще намали шансовете за мир въпреки преговорите между САЩ и талибаните за слагане край на най-дългата война, която Америка е водила.", "date": "2019.08.21", "title": "80 станаха жертвите от бомбената атака на сватба в Кабул"}
{"url": "https://www.24chasa.bg/novini/article/7616374", "text": "Към края на юни 2019 г. активите, управлявани от местните и чуждестранните инвестиционни фондове, които осъществяват дейност в България, възлизат на 4455 млн. лева, съобщава Българската народна банка. Техният размер нараства на годишна база с 692.5 млн. лева (18.4 на сто) и с 302.8 млн. лева (7.3 на сто) на тримесечна база. Като процент от БВП общият размер на активите на местните и чуждестранните инвестиционни фондове към юни 2019 г. е 3.8 на сто, при 3.5 на сто от БВП към юни 2018 година. Активите на местните инвестиционни фондове достигат в края на първото полугодие 1617.8 млн. лева, като на годишна база се увеличават с 244.3 млн. лева (17.8 на сто). Географската структура на ценните книжа в активите на местните инвестиционни фондове показва, че към юни 2019 г. инвестициите в България се увеличават на годишна база със 153.3 млн. лева (21.3 на сто) до 874.6 млн. лева, а в страните от Европейския съюз активите им нарастват със 114.8 млн. лева (47.5 на сто) до 356.5 млн. лева.", "date": "2019.08.21", "title": "Активите на инвестиционните фондове в края на юни са били 4455 млн. лева"}
{"url": "https://www.24chasa.bg/novini/article/7616384", "text": "Трябва ли най-добрите му съюзници отново да очакват най-лошото? Този уикенд Доналд Тръмп може отново да смути спокойствието на срещата на върха на Г-7 във френския град Биариц, защото все повече са поводите за разногласия между САЩ и другите богати страни. Държавните и правителствените ръководители на седемте най-развити индустриални страни (Великобритания, Германия, Италия, Канада, САЩ, Франция и Япония) бяха свикнали с кротки ежегодни събирания на приятели в рамките на т.нар. \"клуб на демокрациите\", особено откакто Русия на Владимир Путин вече не е сред поканените. Но това беше преди Доналд Тръмп и представата му за международните отношения. През 2017 г. в Италия бе констатирано, че има разногласия за глобалното затопляне, миналата година на форума на Г-7 в Квебек се стигна до безпрецедентен раздор. Президентът на САЩ развали обикновено изчислената до милиметър сценография на тези големи международни събирания, нарече канадския премиер Джъстин Трюдо \"непочтен\" на фона на търговско напрежение и отказа да подпише общата декларация на срещата на върха. Има опасност на френския атлантически бряг той отново да се държи като слон в стъкларски магазин, предупреди Робърт Гътман от университета \"Джонс Хопкинс\". \"Тръмп не идва като държавник, а като политик, който се бори за преизбирането си\" през ноември 2020 г. и се обръща единствено към своите привърженици, добави той. Има риск лозунгът му \"Америка на първо място\" да не успее да пасне на избраната от френския президент Еманюел Макрон тема за този форум на Г-7 - борбата с неравенствата по света. Без да забравяме климата, който също е на дневен ред, но по този въпрос другите страни вече имат предвид непреодолимата пропаст, която ги дели от милиардера републиканец. Впрочем положени са всички усилия да се избегнат сблъсъци. Френски дипломатически източник подчерта, че Париж иска да придаде неформален аспект на разискванията, отказвайки се от всякаква амбиция за изчерпателна заключителна декларация. Въпреки това има много теми, способни да предизвикат искри, като се започне с тези, които разделят домакина на срещата на върха и обитателя на Белия дом, които едно време обичаха да афишират разбирателството си. В края на юли Доналд Тръмп заклейми \"глупостта на Макрон\" по повод френския данък върху американските онлайн гиганти и заплаши да отвърне с повишаване на митата върху едно от френските съкровища - виното. Френският президент се надява да \"разминира\" този конфликт. Еманюел Макрон иска също да получи отстъпка от американския президент за Иран. Ако Тръмп иска ново споразумение с Техеран, както твърди, натискът не е достатъчен, трябва САЩ да дадат поле за маневриране, за да може да се предложи нещо на иранците в замяна на преговори, обобщи френски дипломатически източник. Франция призовава американската администрация да направи пауза в санкциите си, например с приемане на изключения, които да позволят на Техеран да изнесе част от петрола си. И в това отношение обаче опитите за френско посредничество изглежда са предварително попарени с рязък туит. \"Никой не говори от името на САЩ освен самите САЩ\", предупреди Доналд Тръмп и обвини френския си колега, че с действията си обърква американското послание към Иран. Възможно е също бившият бизнесмен отново да \"захапе\" германската канцлерка Ангела Меркел заради военните разходи на Берлин в НАТО, смятани за недостатъчни, както и японския премиер Шиндзо Абе заради спора му с Южна Корея. Очаква се американският президент да има поне един съюзник на масата на лидерите в лицето на новия британски премиер Борис Джонсън, който се нуждае от американската подкрепа при евентуално излизане от ЕС без споразумение. Двамата отново разговаряха по телефона в понеделник и обсъдиха Брекзита и икономиката. Колкото до другите лидери, те са принудени да съжителстват с Доналд Тръмп, ако искат да се опитат да устоят на Русия и Китай в стратегическата надпревара между световните сили. ЕС \"не е успял да се превърне в свръхсила и все още трябва да разчита на САЩ\", подчерта Джеймс Робъртс от консервативната фондация Херитидж. \"Те не харесват стила на президента Тръмп, но не могат да променят фактите само защото не им допада вестоносецът\", добави той. С буйния президент ще трябва да се съобразяват още известно време: през 2020 г. той ще е домакинът на Г-7. /БТА/", "date": "2019.08.21", "title": "Тръмп е готов отново да поразтърси\nсъюзниците си в Г-7"}
{"url": "https://www.24chasa.bg/novini/article/7616063", "text": "Пекинска компания съобщи в понеделник, че е възпроизвела успешно първата в Китай клонирана котка, пише ежедневникът „China Science and Technology Daily\". „Котенце с името Garlic се роди на 21 юли в лабораторията на биотехнологичната компания Sinogene. Ембрионът е износен от сурогатна майка\", каза Уан Дзидун – изпълнителен директор на компанията. „Garlic бе удостоверен като клонирана котка от трета организация, в момента е в добро състояние\", допълва Уан, съобщава \" \". Котенцето е резултат от програма за клониране, която стартира миналия август. Учен от Китайската академия на науките каза, че развитата от компанията технология има висок процент на успеваемост: едно успешно клонирано котенце от четири имплантирани сурогата. Рядко се случва котки да бъдат успешно клонирани, казва професор по ветеринарна медицина от Китайския университет по земеделие. Котките притежават уникални репродуктивни характеристики, което прави сложно клонирането им. Технологията се очаква да помогне на Китай да изгради генетична библиотека на застрашените от изчезване видове, като целта е в бъдеще те да могат да бъдат възпроизведени.", "date": "2019.08.21", "title": "Първата клонирана котка в Китай вече факт"}
{"url": "https://www.24chasa.bg/novini/article/7616353", "text": "Майка принуди децата си да седят в инвалидна количка, за да прибере 140 000 евро от социалните в Германия, пише германският вестник \"Билд\". 49-годишната Майке Б. излъгала властите, че децата й са тежко болни, за да получи толкова много пари. Процесът срещу Майке Б. (49) от окръг Остхолщайн започна в понеделник пред окръжния съд на Ханзащад. Обвинението сочи, че  Според обвиненията децата трябвало да седят в инвалидната количка по няколко часа на ден. Днешните 10-18-годишни деца биха пострадали в резултат на такъв физически и психически тормоз, заяви прокурорът. За дъщерята Дженифър (18 г.) е описано, че има болестта на стъклените кости, което означавало да бъде освободена от часовете по физическо възпитание, а по-късно дори е трябвало да смени училището си. Майке е оплела децата в лъжите си, казвала им, че в противен случай тях ги грози параплебия (форма на частична парализа, при която може да се установи загуба на усещане за болка, температура, положение, и също така е възпрепятствано движението на долните крайници - бел.ред.),  Обвиненията към майката са следните: търговски измами и малтретиране на потърпевшите. В обвинителния акт се казва, че Майке Б. е фалшифицирала доклади и атестации за грижи, за да може да получи 140 000 евро социални помощи. Голямата дъщеря направи признания на процеса в окръжния съд. Беше й тежко. \"Всеки път, когато оценителите и лекарите идваха в нашата къща, децата бяха карани да седнат в инвалидните си колички.\" И по-нататък: \"Тогава децата трябваше да го играят особено болни!\", оплака се Дженифър. 43-ма свидетели и шестима вещи лица са призовани пред отдела за непълнолетни на окръжния съд. Очаква се присъдата да стане ясна през октомври.", "date": "2019.08.21", "title": "Майка вкара децата си в инвалидни колички, за да източи 140 000 евро от социалните"}
{"url": "https://www.24chasa.bg/novini/article/7616408", "text": "Премийният приход, реализиран чрез застрахователните брокери през първото полугодие на 2019 г., възлиза на 851 381 хил. лв. или увеличение с 14 процента на годишна база за периода, съобщава Комисията за финансов надзор, цитирана от БТА. От тези пари 773 892 хил. лв. са събрани ползи на застрахователи със седалище в България и 77 489 хил. лв. в полза на застрахователи, ситуирани в други държави. Приходите от комисионни на застрахователните брокери към края на полугодието възлизат на 138 551 хил. лв., нараствайки с 13 на сто на годишна база. От всички начислени комисионни 95 на сто са приходите от застраховки в общото застраховане и 5 на сто - в животозастраховането. В структурата на реализирания чрез застрахователни брокери премиен приход по общо застраховане към 30.06.2019 г. най-голям дял заемат автомобилните застраховки - \"Гражданска отговорност, свързана с притежаването и използването на МПС\" (56,0 процента от записаните премии по общо застраховане) и \"Сухопътни превозни средства, без релсови превозни средства\" (29.0 процента от записаните премии по общо застраховане), следвани от \"Пожар и природни бедствия\" (7.0 процента). При животозастраховането, реализираният чрез застрахователните брокери премиен приход към края на юни е записан основно по застраховка \"Живот\" и рента (43,0 процента от записаните премии по животозастраховане), следвана от застраховките \"Заболяване\"- (32,0 процента ) и \"Злополука\"- (10 процента).", "date": "2019.08.21", "title": "Застрахователните брокери с 851 381 хил. лв. премиен приход през първото полугодие"}
{"url": "https://www.24chasa.bg/novini/article/7616465", "text": "Становище за действията на реанимационния екип, оказал първа помощ на убитото в с. Сотиря дете, ще бъде изпратено в РЗИ-Сливен. Това съобщи пред репортер на БТА д-р Мариета Божидарова, завеждащ филиала за спешна медицинска помощ - Сливен. То се изготвя в момента от директора на Центъра за спешна медицинска помощ-Сливен, където тече вътрешна проверка по случая. Проверката започна след обвинения от семейството на убитото дете към медицинския екип, който според тях не е положил необходимите грижи, за да бъде спасено. Събрани са били всички факти и обяснения на реанимационния екип, който е извършил спешното повикване. По информация на полицията престъплението е извършено на 15 август, сигналът за дете в безпомощно състояние е бил подаден на спешния телефон 112 около 14 часа. Заподозреният 21-годишен Мартин Трифонов бе задържан на следващия ден след мащабна акция на полицията.", "date": "2019.08.21", "title": "От Спешна помощ в Сливен изготвят становище за убитото в Сотиря дете"}
{"url": "https://www.24chasa.bg/novini/article/7616459", "text": "Министърът на околната среда и водите Нено Димов подписа договори за изграждане на водна и канализационна инфраструктура с ВиК дружествата в Перник, Видин и Силистра, съобщиха от министерството на водите. С реализирането на проекта на „ВиК“ ООД - Перник ще бъде увеличен събраният и третиран товар на замърсяване преди заустването на отпадъчните, ще се намалят загубите на вода във водопреносните мрежи и ще бъде подобрено водоснабдяването на населението в обособената територия, обслужвана от дружеството. По проекта ще бъде доизградена и реконструирана канализационната мрежа за отвеждане на водите до реконструираната пречиствателна станция – гр. Батановци. Реализираните дейности ще подобрят екологичното състояние на водоприемника - река Струма, което ще спомогне за възстановяване на биоразнообразието и качеството на местообитанията на растителни и животински видове в ареала на река Струма. Общият размер на инвестицията е близо 105 млн. лв. Оперативна програма „Околна среда 2014-2020 г.“ (ОПОС) осигурява безвъзмездна финансова помощ в размер на 78,6 млн. лв. По проекта на „ВиК“ ЕООД - Видин ще бъде реконструиран довеждащ водопровод от помпена станция „Сланотрън“ до гр. Видин. Предвижда се частична реконструкция на канализационния колектор, което ще повиши ефективността на работата на пречиствателната станция, която предстои да бъде пусната в експлоатация до края на 2019 г. C ycпeшнoтo изпълнeниe нa дeйнocтитe близо 40 000 житeли щe имaт дocтъп дo пoдoбpeнo вoдocнaбдявaнe. Проектът е на обща стойност 23,6 млн. лв. ОПОС осигурява близо 18 млн. лв. Проектът на „ВиК“ ООД – Силистра цели повишаване ефективността при ползване на водите и намаляване на загубите на вода във водопроводните мрежи на населените места Силистра, Айдемир, Калипетрово и Тутракан. С изпълнение на дейностите допълнително 45 500 жители ще имат достъп до подобрено водоснабдяване. Проектът предвижда доизграждане и реконструкция на над 100 км ВиК мрежа и довеждащи водопроводи. За повишаване на ефективността на управлението на ВиК системите е предвидено проектиране и изграждане на интегрирана географска информационна система. Общият размер на инвестицията е близо 79,4 млн. лв. ОПОС осигурява безвъзмездна финансова помощ в размер на 59,4 млн. лв. Срокът за изпълнение и на трите проекта е 49 месеца.", "date": "2019.08.21", "title": "Нено Димов подписа договори за изграждане на водната инфраструктура в Перник, Видин и Силистра"}
{"url": "https://www.24chasa.bg/novini/article/7616476", "text": "Проливни дъждове и наводнения предизвикаха затруднения в ежедневния живот на жителите на Истанбул днес, съобщава турската частна телевизия НТВ. Силен дъжд вали от сутринта, а над града са надвиснали черни облаци и отекват гръмотевици, предава БТА. Пороят е предизвикал наводнения в подлезите на някои райони, наводнени са също жилища, офиси и магазини. Пътното движение е затруднено, като на много места са се образували задръствания. Метеоролозите прогнозират, че лошото време в района ще продължи до вечерта, най-вече по азиатския бряг и в северните райони на мегаполиса. Те предупреждават гражданите да бъдат предпазливи с оглед на възможните негативни последици от метеорологичната обстановка. Проливен дъжд причини сериозни наводнения в събота в Истанбул, където екипи, изпратени да изпомпат водата от подлез, откриха безжизненото тяло на един човек. Наводнени бяха пътища, офиси, жилища и магазини, в т.ч. историческият пазар Капалъчаршъ.", "date": "2019.08.21", "title": "Порои и наводнения усложняват обстановката в Истанбул"}
{"url": "https://www.24chasa.bg/novini/article/7616482", "text": "Министърът на регионалното развитие и благоустройство Петя Аврамова и министърът на местното самоуправление на Република Северна Македония Горан Милевски подписаха в Скопие Меморандум за разбирателство между двете министерства, съобщиха от МРРБ.  Документът е показателен за отличното дългосрочно и ползотворно сътрудничество между нашите две държави и министерства. България и Република Северна Македония поддържат активни контакти във всички области от взаимен интерес, което е важно условие за развитие, просперитет и стабилност в Югоизточна Европа, каза министър Аврамова.  ", "date": "2019.08.21", "title": "Македонци дали над 2 млн. лв. за е-винетки у нас"}
{"url": "https://www.24chasa.bg/novini/article/7616481", "text": "Пребитият по-рано днес служител на \"Левски\" е с опасност за живота, съобщи  . . Инцидентът се е случил на паркинга на \"Герена\". Вълчев веднага е закаран в болница УМБАЛ \"Царица Йоана-ИСУЛ\", където е пристигнал в безсъзнание. След направените му изследвания се оказва, че травмите му са много тежки. В момента докторите се борят за живота му.", "date": "2019.08.21", "title": "Пребитият служител на \"Левски\" е с опасност за живота"}
{"url": "https://www.24chasa.bg/novini/article/7616474", "text": "Осем души са били заловени с контрабандни цигари и тютюн в рамките на специализирана операция вчера в Пловдив. Акцията е осъществена от служители на Трето и Шесто районни управления на територията на кварталите \"Харман махала\" и \"Столипиново\". Общо са проверени три леки автомобила, два адреса и трима души, засечени на улицата. Иззети са близо 20 килограма наситнена тютюнева листна маса и 4800 къса папироси без български бандерол. Образувани са бързо производство и седем предварителни проверки за престъпление по чл. 234, ал.1 от НК.", "date": "2019.08.21", "title": "Задържаха 8 с контрабандни цигари при спецоперация в Пловдив"}
{"url": "https://www.24chasa.bg/novini/article/7616488", "text": "На 19.01.2010 г. обвиняемият Г.И., в качеството си на бенефициент – земеделски производител – физическо лице, в съучастие с Г.А. като негов пълномощник, получил сумата от 19 556.80 лева, представляваща безвъзмездна финансова помощ от Европейския земеделски фонд за развитие на селските райони. Средствата били авансово плащане по сключен от него договор с ДФ „Земеделие“ във връзка с подадено заявление за подпомагане по мярка 112 – създаване на стопанства на млади фермери и бизнес план към него. В действителност обаче земеделското стопанство не било развито, като в периода от 19.01.2010 г. до 18.09.2014 г. получените средства били използвани не по предназначение. Освен това, в заявление по мярка 121 „Модернизиране на земеделските стопанства“ от 01.04.2011 г., както и в заявка за авансово плащане към договор за финансово подпомагане, обвиняемите представили неверни сведения. Целта била да получат парични средства, принадлежащи на Европейския съюз и предоставени от ЕС на българската държава. Приложените към заявлението бизнес план, анкетни формуляри, договори за изграждане на оранжериен комплекс и протоколи за изборна възложител с представени оферти към тях били неистински и съставени само единствено за одобряване на проекта. Пред отдел „Прилагане на схеми и мерки за подпомагане“ при Държавен фонд „Земеделие“, Областна дирекция - Благоевград, обвиняемият И. декларирал, че отговаря на изискванията за условията и реда за предоставяне на безвъзмездна финансова помощ по Програмата за развитие на селските райони за периода 2007 г. – 2013 г. Представил сведения, че вече има съществуващо земеделско стопанство – поне една икономическа единица (5 дка оранжерийни домати), което възнамерява да развие, ползва необходимото количество земя и наличие на достатъчен капитал – 40 % от стойността на проекта. В действителност обаче не били създадени условия за това, нито осъществени необходимите инвестиции, а целта на представянето на неверните сведения била получаване на средства в размер на 1 049 722,80 лева. Обвиняемият Г.А. знаел, че бенефициентът – Г.И., не разполага с капитал за финансиране и с реално земеделско стопанство за модернизиране, като чрез съвети и разяснения за набавяне на документи го улеснил. В „Необходими специфични документи“ в заявката за авансово плащане бенефициентът отбелязал - банкова гаранция в размер на 110 % от стойността на авансовото плащане за срока на договора. Към нея било представено удостоверение от банкова институция за обещание относно бъдеща гаранция. Наред с това обвиняемият А. осигурил на И. документи за фиктивни разходи и инвестиции. Предстои наказателното производство срещу двамата обвиняеми да продължи в съда.", "date": "2019.08.21", "title": "Двама обвинени за измами с европари за развитие на селските райони"}
{"url": "https://www.24chasa.bg/novini/article/7616497", "text": "85-годишна жена е загинала при пожар в село Тополчане. Това съобщиха от Областна дирекция на МВР – Сливен. В 11.11 часа на 20 август в оперативния център при РДПБЗН-Сливен е получен сигнал за пожар в къща в селото. Два пожарни автомобила са се включили в потушаването на огъня. 85-годишна жена е загинала вследствие на задушаване от дима. Унищожено е домашно имущество, черна и бяла техника, опушени са и стени.", "date": "2019.08.21", "title": "85-годишна жена загина при пожар в Сливенско"}
{"url": "https://www.24chasa.bg/novini/article/7616506", "text": "Рекламодатели, комуникационни агенции и студенти тази година се състезават в три отделни конкурса за наградите на Българската асоциация на рекламодателите (BAAwards 2019). В ход е подаването на заявки от рекламодатели и от комуникационни агенции, които тази година за първи път имат отделен конкурс в надпреварата за бизнес наградите на БАР. Кампаниите, които участват, трябва да са реализирани в периода между 1 януари 2018 г. и 30 юни 2019 г. Те се подават онлайн до 8 септември 2019 г. на сайта на BAAwards 2019. Кампаниите трябва да са в една от 5-те категории - пускане на пазара на нов продукт или услуга под нов бранд или като деноминатор, на съществуващ бранд в установена категория; иновация в продукт или услуга, и/или ребрандинг (подобрен продукт или услуга и/или повторно пускане на пазара с ново брандиране); Корпоративен ребрандинг (ново брандиране на бизнес организация); Бранд активационна кампания на продукт/услуга с бизнес насоченост (основен елемент: изграждане на трайна емоционална връзка с таргета); Бранд активационна кампания за Корпоративна социална отговорност (обществено-полезни кампании, които постигат цели, извън конкретните бизнес интереси или законови изисквания; основен елемент: изграждане на трайна емоционална връзка с таргета и добавена стойност за обществото). Заявките в двата бизнес конкурса ще се оценяват от две съдийски групи, съставени от по 11 водещи български професионалисти в сферата на маркетинга и рекламата, и председателствани от Свилен Стрезов, маркетингов директор на \"Актавис\" ЕАД и председател на УС на БАР. Росен Мисов, изпълнителен директор на БАР, каза за рекламодателите и комуникационните агенции: “Студентите дадоха много свеж старт. Сега бизнесът поема щафетата. В ход е събирането на проекти за конкурсите на BAAwards 2019, за рекламодатели и с нетърпение очакваме новите участници - комуникационните агенции. Досега в петте конкурса (2014 - BAAwards - 2018) са подадени общо 171 кампании, връчени са 47 награди на 19 организации. Включете се в конкурсите на най-добрите в маркетинга BAAwards 2019, за да съизмерим постигнатото и заедно студенти, рекламодатели и представители на комуникационни агенции да влезем в четвъртото измерение“.", "date": "2019.08.21", "title": "Рекламодатели и комуникационни агенции подават своите заявки за Наградите на рекламодателите BAAwards 2019"}
{"url": "https://www.24chasa.bg/novini/article/7616116", "text": "Екип от Регионалната инспекция по околната среда и водите – Пловдив (РИОСВ - Пловдив) и Регионалната лаборатория – Пловдив към ИАОС беше изпратен незабавно в района на депото за отпадъци в гр. Карлово, където през нощта е възникнал пожар. Това съобщиха от пресцентъра на РИОСВ, цитирани от  . Осигурено е и позиционирането на мобилна автоматична станция, която ще измерва показатели за състоянието на атмосферния въздух. Чрез нея ще бъде възможно денонощно непрекъснато следене на показателите на въздуха. В момента тя пътува от Пловдив към Карлово. При наличие на първи данни за качеството на въздуха, обществеността ще бъде информирана за тях. Пожарът е възникнал в около 4.15 часа през нощта, а екоинспекцията е уведомена за него от РУ МВР - Карлово. Засега пожарът е овладян, но все още тлее и има пушек. Екипи на пожарната са на място. РИОСВ – Пловдив е в координация с всички отговорни институции.", "date": "2019.08.21", "title": "Гори сметището на Карлово"}
{"url": "https://www.24chasa.bg/novini/article/7616061", "text": "По искане на Районна прокуратура - Велико Търново е наложена мярка за неотклонение „задържане под стража“ на двама извършители на кражба на вещи от товарен автомобил, съобщи държавното обвинение. Прокуратурата е привлякла в качеството на обвиняеми Р. К. и Х. П. за това, че на 14.08.2019 г. в гр. Велико Търново, след предварителен сговор и по специален начин, от товарен автомобил „Мерцедес 814“ отнели черна кожена мъжка чанта с намиращи се в нея портфейл, мобилен телефон „Моторола“ на стойност 500 лева, както и парична сума в размер на 450 лева – всичко на стойност 985 лева, собственост на пострадалия и парична сума в размер на 726,83 лева, собственост на „М“ ЕООД – вещи на обща стойност 1711,83 лв., като деянието е извършено повторно и случаят не е маловажен – престъпление по чл. 195, вр. чл. 194, вр. чл. 28 от НК. Преценено е, че от събраните до момента доказателства може да се направи обосновано предположение за авторството на деянията и е налице опасност обвиняемите да се укрият или да извършат престъпление, поради което съдът е уважил искането на прокуратурата и по отношение на двамата извършители е взета мярка за неотклонение „задържане под стража“. Разследването продължава под ръководството на Районна прокуратура – Велико Търново.", "date": "2019.08.21", "title": "Оставиха в ареста двама апаши, обрали товарен автомобил във Велико Търново"}
{"url": "https://www.24chasa.bg/novini/article/7616130", "text": "Нови проливни дъждове се очакват днес в района на Истанбул, където в края на миналата седмица един човек загина в наводнения след порой, предаде турската частна телевизия НТВ, цитирана от БТА. Метеоролозите прогнозират силен дъжд и гръмотевични бури да властват по места в Истанбул до вечерта, най-вече по азиатския бряг и в северните райони на мегаполиса. Възможни са наводнения, затруднения в транспорта и други негативни последствия в резултат на метеорологичната обстановка, предупреждават експертите и препоръчват на жителите на Истанбул да бъдат предпазливи. Проливен дъжд причини сериозни наводнения в събота в Истанбул, където екипи, изпратени да изпомпат водата от подлез, откриха безжизненото тяло на един човек. Наводнени бяха пътища, офиси, жилища и магазини, в т.ч. историческият пазар Капалъчаршъ.", "date": "2019.08.21", "title": "Нови порои се очакват днес в Истанбул (Видео)"}
{"url": "https://www.24chasa.bg/novini/article/7616150", "text": "Китай обяви, че служител в британското консулство в Хонконг е бил осъден на 15 дни административно задържане в съседния китайски град Шънчжън, предаде Асошиейтед прес. На редовен брифинг днес говорителят на външното министерство Гън Шуан не даде подробности за обстоятелствата около задържането, но посочи, че мъжът е бил санкциониран, защото нарушил закон за обществената сигурност, предаде Франс прес. Британското външно министерство каза, че е \"изключително загрижено\" за своя служител. Според местни медии става дума за Саймън Чън Ман-кит. На 8 август той бил на бизнес събитие в Шънчжън, но така и не се върнал в Хонконг, въпреки че планирал да го направи още същия ден, предаде БТА. Не е ясно дали мъжът е имал дипломатически паспорт. Гън каза, че той е жител на Хонконг. През последните месеци китайско-британските отношения се изостриха на фона на продемократичните протести в Хонконг, който е бивша британска колония.", "date": "2019.08.21", "title": "Пекин потвърди, че е задържал служител на британското консулство в Хонконг"}
{"url": "https://www.24chasa.bg/novini/article/7616153", "text": "Повишаването на средните глобални температури с 2 градуса Целзий в сравнение с тези през доиндустриалната епоха ще доведе до опасни и продължителни горещини, суша и проливни дъждове, съобщи сайтът \"Физ.орг\", цитиран от БТА. Продължителните екстремни климатични условия могат да предизвикат масова гибел на хора. До този извод стигнали учени от Хумболтовия университет в Берлин. По думите им, глобалното затопляне ще доведе до промени в летните температури, като при това екстремните климатични условия ще станат по-устойчиви. Дори малко увеличаване на продължителността им ще има разрушителни последствия за здравето на хората, производството на хранителни продукти, биоразнообразието и икономическия растеж. Климатичните модели прогнозират постоянно отслабване на лятната атмосферна циркулация, съпроводено с покачване на температурите. В резултат в определени райони ще има влажен и топъл климат за по-дълго време. Вероятността от екстремни климатични условия ще се увеличи със средно 4 процента. Най-уязвими ще са райони в Северна Америка, Централна Европа и Северна Азия. В централната част на Северна Америка вероятността от суша с продължителност повече от 14 дни ще нарасне с 10 процента. Известно е, че големите горещини в Европа през 2018 г. доведоха до намаляване на добива на пшеница в Германия с 15 процента. Същевременно в САЩ последните 12 месеца са най-влажните в историята на наблюденията. Понастоящем се реализира сценарий, свързан с покачване на температурите с 3 градуса Целзий в сравнение с тези през доиндустриалната епоха. Ако през следващите няколко години парниковите емисии не бъдат максимално ограничени, този сценарий ще се окаже неизбежен. Парижкото споразумение за климата от 2015 г. задължава страните да ограничат повишаването на температурите до 2 или 1,5 градуса Целзий в сравнение с тези през доиндустриалната епоха. ", "date": "2019.08.21", "title": "Учени: Климатична катастрофа може да доведе до гибелта на много хора"}
{"url": "https://www.24chasa.bg/novini/article/7616160", "text": "Наследила от Съветския съюз най-голямата армия в Европа и третия по сила в света ядрен арсенал, Украйна е била принудена да се откаже от ядрените оръжия под натиска на западните страни. Това разказа пред украинската телевизия \"24 канал\" първият президент на независима Украйна Леонид Кравчук, предава БТА. \"Директно бяхме поставени пред избор - или ще предадем ядрените оръжия, или ще упражнят икономически натиск върху нас, включително чрез санкции\", заяви Кравчук в интервю, публикувано на сайта на медията. По думите му това искане е било поставено, \"защото в Украйна имаше 165 ядрени балистични комплекса, насочени срещу Съединените американски щати\". \"Управлението (им бе разположено) в Москва, а ракетите се намираха у нас. Кой можеше да гарантира, че никой няма да натисне бутоните и да пусне ракета? А тя би попаднала в целта, предвидена в специалния шифър\", каза бившият президент. Той подчерта, че не съжалява, че се е съгласил ядреният арсенал на страната да бъде ликвидиран. През 1994 г. ядрените оръжия в Украйна бяха ликвидирани във връзка с присъединяването на страната към Договора за неразпространение. Преди време Кравчук казаше, че ако не се бе отказала от ядрените оръжия, Украйна би приличала на \"маймуна с граната\", посочва по повод изявлението му ТАСС.", "date": "2019.08.21", "title": "Леонид Кравчук: Украйна бе принудена да се откаже от ядрените оръжия под натиска на Запада"}
{"url": "https://www.24chasa.bg/novini/article/7616214", "text": "Сигнал за бомба, заложена в сградата на БНТ, е подаден в полицията. В момента се извършва евакуация на служители на медията, предаде  . Предстои проверка в сградата. Сигналът за него е подаден около 9:20 ч. тази сутрин, като в момента специалисти извършват проверка на място.                                                                                                                                                                                                                                                                                                                                    ", "date": "2019.08.21", "title": "Сигнал за бомба в сградата на БНТ (Снимки)"}
{"url": "https://www.24chasa.bg/novini/article/7615871", "text": "Бъкингамският дворец отрече твърденията, че принц Андрю нееднократно е летял с Джефри Епстайн и неговата секс робиня Вирджиния Робъртс. Оттам наричат подобни изказвания \"демонстративни\" и \"неверни\". Тези твърдения са направени от бивш пилот на бизнесмена. В съдебни документи той е посочил, че от април до юли 2001 година херцогът на Йорк е летял с частния самолет на финансиста и момичето поне четири пъти, пише \"Дейли мейл\". Говорител на двореца обаче отхвърли тези твърдения като опоменава, че принц Андрю е имал официални посещения на континент, далеч от Епстайн, на някои от въпросните дати. Обвиненията са от 2006 г. Бившият пилот на бизнесмена Дейвид Роджърс дава показания във връзка с делото на Вирджиния Робъртс срещу Гислейн Максуел, дългогодишната сътрудничка на Епстайн. На 11 април 2001 г. Роджърс излита с частния самолет на бизнесмена от летището в Тетерборо в Ню Джърси до карибския остров Сейнт Томас, близо до Британските Вирджински острови. Частният остров на Епстайн Литъл Сейнт Джеймс се намира точно до брега на Сейнт Томас. Според пътния лист, написан от Роджърс през 2001 г., на борда на самолета през този ден са били JE, GM, AP, BK, VR, Joann. При прочитане на собствените си дневници пилотът е попитан: „В този полет Джефри Епстайн, Гислейн Максуел, принц Андрю, Бану Кючюкьойлю, Вирджиния Робъртс и Йохана ли са?“ Летецът отговоря: „Да“. AP е посочен като пътник заедно с Вирджиния Робъртс и финансиста в още поне три други случая: 16 април, 4 и 8 юли. На други пътни записи на Дейвид Роджърс обаче изглежда, че инициалите AP не се отнасят за принц Андрю. В същите е посочено, че AP лети заедно с херцога на Йорк и бодигард през май 2000 г. Пред съда е показано, че принц Аднрю е бил във Великобритания на 4 юли, която е една от датите, за които се твърди, че е пътувал с Епстайн и момичето от Сейнт Томас до Флорида. Първоначално Роджърс е ползвал инициалите AP за дизайнера на бизнесмена Алберто Пинто. Възможно е да ги е употребявал и за готвача му - Адам Пери Ланг. \"Обвиненията не издържаха пред съда. Те поставят херцога на Йорк едновременно на различни места и различни континенти\", се посочва в официално становище на Бъкингамския дворец. \"Категорично се отрича принц Андрю да е имал някаква форма на сексуален контакт или връзка с Вирджиния Робъртс. Всяко твърдение, противно на това, е невярно и неоснователно\", казват още оттам. Няма предположение, че пътните листове подкрепят твърденията, че Епстайн е накарал Робърт да прави секс с херцога на посочените места.", "date": "2019.08.21", "title": "Бивш пилот на Епстайн: Принц Андрю летя с шефа и Вирджиния Робърст нееднократно. Дворецът отрича"}
{"url": "https://www.24chasa.bg/novini/article/7616186", "text": "Обстановката на западните граници остава напрегната и затова Русия „реализира комплекс от мерки“ за тяхното укрепване, заяви министърът на отбраната на Руската Федерация Сергей Шойгу, цитиран от РИА Новости. „Ситуацията се характеризира със засилване на военното присъствие на НАТО в Източна Европа, разполагане на системи за противоракетна отбрана на САЩ в Полша и Румъния, разширяване на военното сътрудничество на Алианса с Финландия и Швейцария“, поясни той на откриването на заседание на колегията на министерството. До края на годината в Западния военен окръг (ЗВО) ще се проведат повече от 20 учения, в които ще участват войските от противовъздушната отбрана (ПВО), материално-техническото осигуряване, както и бреговите подразделения. Освен това ЗВО ще получи повече от 1300 единици нова и модернизирана военна техника. Ще продължи и комплектоването на войските на контрактниците: през тази година вече са взети девет хиляди души. В момента основните усилия на командването на окръга, по думите на Шойгу, са съсредоточени върху подготовката на руско-белоруските учения „Щит Союза-2019“, които ще се проведат от 13 до 19 септември и ще завършат двугодишния цикъл на съвместна подготовка. На тях се планира да бъдат задействани до 12 хиляди военни и 950 единици бойна техника. Министърът подчерта, че мероприятията са с „изключително отбранителен“ характер. Също така е започната подготовка за три учения на ОДКБ – „Взаимодействие“, „Ешелон“ и „Поиск“. В тях ще участват военни от Русия, Армения, Беларус, Казахстан, Киргизстан и Таджикистан.", "date": "2019.08.21", "title": "Русия реализира комплекс от мерки за укрепване на напрегнатата западна граница"}
{"url": "https://www.24chasa.bg/novini/article/7616041", "text": "Световното първенство по електронни спортове „The International DotA2 Championships 2019\", известно още като „TI9\", стартира в Шанхай този вторник, съобщава \" \". Като един от най-големите шампионати в сферата, неговият награден фонд възлиза на 33 милиона долара, 45,5% от които ще бъдат връчени на крайния победител. Удивителната парична награда е най-голямата в света за този вид спортове. След квалификациите, 16 отбора ще премерят сили в шестдневния турнир, на който конкуренцията е ожесточена. Четири китайски отбора (VG, PSG.LGD, KG, и RNG) ще се изправят срещу международни гиганти като VP, Alliance, TNC, NIP и др.", "date": "2019.08.21", "title": "Световното първенство по електронни спортове DotA2 2019 стартира в Шанхай"}
{"url": "https://www.24chasa.bg/novini/article/7616210", "text": "Правителството на Северна Македония прие решение за намаляване на ДДС за определени лекарства и за топлинната енергия, предаде агенция МИА, цитирана от БТА. С решението се намаляват цените на определени лекарства, включително на лекарства за ветеринарна медицина, и се препоръчва данък от пет процента за топлинна енергия за отопление.", "date": "2019.08.21", "title": "Северна Македония ще намали ДДС за някои лекарства и за топлинна енергия"}
{"url": "https://www.24chasa.bg/novini/article/7616229", "text": "55-годишен мъж е задържан за нападение с дървен кол на жител на село Видраре. Това съобщи ОДМВР - София. Сигналът е подаден от жител на софийското село Бистрица около 15.00 часа. Той съобщил за скандал между него и мъж от селото, който му е нанесъл удари с дървен кол по главата. Веднага след получаването на сигнала служители на РУ - Правец установили и задържали 55-годишния извършител. Пострадалият е откаран за медицински преглед и освободен за домашно лечение. Пълното изясняване на фактите и обстоятелствата по случая продължава.", "date": "2019.08.21", "title": "Мъж би друг с дървен кол в Софийско, задържаха нападателя"}
{"url": "https://www.24chasa.bg/novini/article/7616244", "text": "Туристите в Турция са харчили със 70 на сто повече през първите седем месеца на годината в сравнение със същия период на 2018 г., предаде турската частна телевизия НТВ. Телевизионният канал се позовава на компанията Глобал блу, която се занимава с възстановяване на данъци при пазаруване в чужбина по време на туристически посещения. Най-много обичат да пазаруват в Турция арабите, като по среден размер на похарчената сума на първо място са гражданите на Катар - 6782 турски лири. Катар е следван от ОАЕ с 6441 лири и Германия с 5412 лири, предава БТА. Сериозен ръст има при похарчените средства от туристите от Израел (182 процента), Египет (161 процента), Ирак (138 процента) и Либия (124 процента). Китайците, посетили страната през първите седем месеца на 2019 г., са изразходвали за пазаруване с 85 на сто повече пари в сравнение със същия период на миналата година, като средната сума се изчислява на пет хиляди турски лири на човек. Представител на Глобал блу обяснява, че докато посетителите от Китай и страните от Персийския залив проявяват интерес към покупката на луксозни стоки в Турция, европейските туристи на познават добре страната като шопинг дестинация. По думите му присъствието на германци в челните места на класацията се дължи преди всичко на турците с германско гражданство, които се връщат през лятото при роднини в Турция. Междувременно обаче се наблюдава известно свиване на разходите, които правят при пазаруване в Турция туристите от държави от Персийския залив. Техният дял в общата търговия сред туристите през първите седем месеца на 2019 г. е 24 на сто спрямо 27 на сто миналата година, сочат данните на Глобал блу.", "date": "2019.08.21", "title": "Туристите в Турция харчат със 70% повече от миналата година"}
{"url": "https://www.24chasa.bg/novini/article/7616228", "text": " е овладян, в момента не се вижда дори дим. Това съобщи за   зам.-кметът на Карлово Антон Минев. „Нямаме никакви притеснения, пожарникарите са реагирали светкавично. Два противопожарни автомобила са на място и водоноска от общината“, каза Минев. Очаква се всеки момент на място да пристигне подвижна лаборатория от РИОСВ, която да замери чистотата на въздуха. На място е и зам.-кметът Стойо Карагенски. Междувременно от РИОСВ също съобщиха, че пътуват към сметището.", "date": "2019.08.21", "title": "Зам.-кметът на Карлово: Пожарът на сметището е овладян, в момента не се вижда дори дим"}
{"url": "https://www.24chasa.bg/novini/article/7616231", "text": "Министерският съвет прие Разпореждане за промяна на органа, който да упражнява правата на държавата като едноличен собственик на капитала на „Център за отдих – КИТЕН“ ЕАД, гр. Китен, от министъра на здравеопазването на министъра на икономиката. Предметът на дейност на „Център за отдих – КИТЕН“ ЕАД, гр. Китен, е осъществяване на хотелиерски услуги с цел отдих и здравен туризъм, ресторантьорски услуги, оздравителни и рехабилитационни процедури, туристически услуги и всякаква друга дейност, незабранена от закона. Министерство на икономиката осъществява политики по привличане на инвестиции и бизнес развитие. С предложената промяна се цели привличане на инвеститори чрез използване на опита, натрупан от Министерство на икономиката в тази област. По решение на правителството се отчуждават имоти и части от имоти - частна собственост, за изграждане на малко над 17 километра от автомагистрала „Хемус“, включително пътен възел „Плевен“. Имотите се намират в землищата на селата Каленик в община Угърчин, Лисец, Баховица и Славяни в община Ловеч, както и Николаево и Бохот в община Плевен. Средствата за обезщетяване на собствениците са за сметка на Агенция „Пътна инфраструктура“. Решението може да се обжалва пред административния съд по местонахождението на имотите в 14-дневен срок от съобщаването му на заинтересованите лица по реда на Административнопроцесуалния кодекс. Правителството реши също така да се учреди безвъзмездно право на строеж върху два имота, част от морското дъно в границите на вътрешните морски води на България в Черно море, в полза на община Бургас. По този начин ще се направи разширение на съществуващия пристан за кораби за сезонен превоз на пътници на остров Света Анастасия, ще се изгради убежище за малки плавателни съдове в акваторията на острова, както и защита на брега от вълните. Това ще повиши безопасността и продължителността на периода от годината за туристически посещения на остров Света Анастасия. Правото на строеж е учредено в съответствие с одобрения от министъра на регионалното развитие и благоустройството специализиран подробен устройствен план. С друго решение на Министерския съвет Комисията за противодействие на корупцията и за отнемане на незаконно придобитото имущество получава управлението върху държавен имот в град Добрич. Той е с площ 18,52 кв. м. и представлява помещение в сграда на ул. „Независимост“ № 5 в града. Помещението ще се ползва от бюрото на комисията в Добрич, което е към Териториална дирекция - Варна. До момента имотът е управляван от областния управител на област Добрич, но е с отпаднала необходимост за него. България предоставя 148 395 лв. безвъзмездна помощ на страни от Западните Балкани и Източното партньорство за финансиране на проекти за развитие на образованието, социалната интеграция и гражданското общество. Правителството прие решение Министерството на външните работи да сключи споразумения за предоставяне на безвъзмездна финансова помощ за изпълнението на проектите със страните-партньори. Одобрени са общо 3 проекта, които ще се осъществят в Република Сърбия, Черна гора, Република Армения и Грузия. Средствата за финансиране на проектите са от бюджета на Министерството на външните работи за 2019 г., предназначени за официална помощ за развитие и хуманитарна помощ. Проектът „Младите хора в съвременното общество“ цели да създаде устойчиви механизми за съхранение, развитие и инвестиране в младежта като социален капитал, което е обществено значим въпрос за Република Сърбия и е на стойност 15 000 лв. Регионалният проект, обхващащ Армения и Грузия, свързан със защитата на правата на децата, цели създаването на качествени детски грижи в страните- реципиенти, като неговата стойност е 43 623 лв. За първи път България ще реализира проект по Официална помощ за развитие (ОПР) в Черна гора, който е свързан с опазването на околната среда и е на стойност 89 772 лв. Изборът на проектите е извършен заедно със страните - бенефициенти и е в съответствие със задачите на българската външна политика, сред които са укрепване на европейската перспектива на държавите от Западните Балкани и стимулиране на социално-икономическото развитие на страните-партньори. Правителството одобри днес проект за предоставяне на доброволна целева вноска в размер на 73 000 щатски долара за проект „Включване на най-уязвимите деца и подрастващи извън училище в достъпа до качествено образование в Грузия“. Споразумението е между Министерството на външните работи на Република България и УНИЦЕФ-Грузия. Средствата за проекта ще бъдат осигурени от бюджета на МВнР, предназначен за официална помощ за развитие и хуманитарна помощ. Програмата „втори шанс за образование“, ще се приложи в 15 училища и шест дневни центъра за деца. Споразумението следва заложените приоритети в приетата от Министерски съвет Средносрочна програма за помощ за развитие и хуманитарна помощ за периода 2016 – 2019 г. Изпълнението на проекта ще допринесе и за подкрепа на общите усилия за осъществяване на политиката на ЕС на сътрудничество за развитие, както и изпълнението на Програма на ООН за устойчиво развитие до 2030 г. Правителството одобри проект на Меморандум за разбирателство между Министерство на здравеопазването на Република България и Министерство на здравеопазването на Черна гора за сътрудничество в областта на здравеопазването и медицинската наука и упълномощи министъра на здравеопазването да проведе преговорите и да подпише Меморандума. С документа се предвижда да се договорят целите, очакваните резултати и мерките за постигането им в конкретните области на сътрудничество между двете министерства за период от пет години. Предвижда се прякото сътрудничество да обхване области като: подготовка и повишаване на квалификацията на медицинските специалисти; промоция на здравето и превенция на болестите; епидемиологичен контрол на заразните и хроничните незаразни болести; лекарствените продукти, биологичните лекарствени продукти и медицинските изделия; електронното здравеопазване; други области, представляващи взаимен интерес и договорени между страните. С подписването на Меморандума за разбирателство се очаква да се насърчи прякото сътрудничество между български и черногорски лечебни заведения, научни институти, учебни заведения в сферата на медицинската наука, обмен на добри практики и възможности за повишаване на квалификацията на медицински специалисти. България ще подкрепи промени в системата за разплащания за малки пакети от електронна търговия между операторите на универсална пощенска услуга. Предложенията ще бъдат обсъдени на извънреден конгрес на Всемирния пощенски съюз на 24 и 25 септември в Женева. Правителството одобри позицията и състава на българската делегацията на форума. Предлаганите промени са мотивирани с необходимостта пощенските оператори да отговорят на новите процеси, свързани с ръста на електронната търговия и изработването на по-благоприятни ценови условия за доставянето на малките пакети. Правителството одобри резултатите от Шестата сесия на българо-грузинската междуправителствена комисия за търговско-икономическо и научно-техническо сътрудничество, която се проведе на 4 и 5 април в София. В рамките на заседанието бяха набелязани целите за задълбочаване на търговско-икономическите отношения между България и Грузия. Обсъдени бяха и възможностите за разширяване на двустранното сътрудничество в областта на транспорта, информационните технологии, икономиката, търговията, инвестициите, селското стопанство, енергетиката, туризма и други. Правителството прие също така протоколно решение, с което одобри резултатите от българското участие в неформалното заседание на Съвета „Правосъдие и вътрешни работи“, част „Вътрешни работи“, което се проведе на 18 юли в Хелзинки. Проведени бяха дискусии относно: бъдещето на вътрешната сигурност в ЕС; бъдещето на миграционната политика в ЕС; хибридните заплахи и изкуствения интелект и влиянието му върху правоприлагането. След проведени конкурси, правителството определи концесионерите на морските плажове „Къмпинг Черноморец“ в община Созопол и „Поморие – изток“ в община Поморие. Концесионерът „МРГ БИЛД“ ЕООД ще инвестира 571 950 лв. за подобряване на достъпа до морския плаж. За целия срок на договора за концесия цената за 1 бр. чадър е бъде в размер до 6 лв. с ДДС, а цената за бр. шезлонг - в размер до 6 лв. с ДДС в зоната за платени плажни принадлежности. Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане (роялти) 21,50 на сто. Инвестициите, които концесионерът „АУТО ФАКТОР“ ЕООД ще направи, за да подобри облика на морския плаж „Поморие-изток“ са в размер на 583 776 лв. За срока на концесията 1 бр. чадър ще бъде на цена в размер на 7 лв. с ДДС, а цената за бр. шезлонг ще е в размер на 7 лв. с ДДС в зоната за платени плажни принадлежности. Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане (роялти) 8 на сто. „Симекс” ЕООД, гр. Криводол, ще добива неметални полезни изкопаеми - глауконитова суровина, от находище „Дълбоки дол“, участъци „Мишовец“ и „Синия бряг“, разположено в землището на с. Буковец, област Враца. Това е регламентирано в днешното решение на Министерския съвет, с което дружеството е определено за концесионер на находището. Концесията се предоставя за срок от 35 години, като през този период концесионерът ще вложи 400 хил. лв. за добива. Очакваните концесионни плащания за целия период са над 826 хил. лв. По закон те постъпват в държавния бюджет и в бюджета на общината по местонахождение на концесионната площ - в случая това е Бяла Слатина. Глауконитовата суровина намира приложение в земеделието, енергетиката, нефтохимическата промишленост, медицината, козметиката и други. С днешното си решение Министерският съвет оправомощи министъра на енергетиката в срок до шест месеца да проведе преговори и да сключи договор за концесия със „Симекс“ ЕООД, гр. Криводол. Правителството прие също така решение, с което приема предложението, отправено от концесионера „Минерална вода – Ком“ ЕАД, за изменение на концесионния договор, сключен на 10 юни 2005 г. за добив на минерална вода - изключителна държавна собственост, разкрита от сондаж № 1 на находище „Бързия“, с. Бързия, община Берковица, област Монтана. С изменението се удължава срокът на концесията до 35 години, считано от датата на влизане в сила на концесионния договор - 8 декември 2005 г. Правителството отпусна 20 792 899 лева по Национална програма „Оптимизиране на вътрешната структура на персонала“ за 2019 година. Средствата са за изплащане на обезщетения за месеците май-юни 2019 година поради промяна в структурата и състава на образователни институции, прекратяване на трудови правоотношения на друго основание или преструктуриране. Средствата ще се осигурят за сметка на бюджета на Министерството на образованието и науката за 2019 г. Правителството одобри проект на Закон за изменение и допълнение на Закона за пазарите на финансови инструменти, като с предлаганите промени се въвеждат мерки по прилагането на Регламент (ЕС) № 909/2014 на Европейския парламент и на Съвета от 23 юли 2014 година за подобряване на сетълмента на ценни книжа в Европейския съюз и за централните депозитари на ценни книжа, както и за изменение на директиви 98/26/ЕО и 2014/65/ЕС и Регламент (ЕС) № 236/2012 (Регламент (ЕС) № 909/2014), с който европейското законодателство регламентира сетълмента на безналични ценни книжа и дейността на централните депозитари на ценни книжа. Сред мерките са: мерки, чрез които да бъде осигурена непрекъснатост на дейността на централните депозитари на ценни книжа; изискване централните депозитари на ценни книжа да изготвят и поддържат план за възстановяване; конкретни административно- наказателни разпоредби и други мерки по отношение на лица, отговорни за нарушения на разпоредбите на цитираните регламенти. Направени са и изменения в Закона за кредитните институции, чрез които се посочват ясно правомощията на Българската народна банка по осъществяването на надзор в определените от Регламент (ЕС) № 909/2014 случаи. Във връзка с Регламент (ЕС) № 909/2014 се изменя и Законът за публичното предлагане на ценни книжа (ЗППЦК). Към настоящия момент статутът и дейността на „Централен депозитар” АД са уредени в този закон, като частноправен субект, създаден със закон, с държавно участие в капитала и корпоративната организация на институцията в лицето на Министерството на финансите. Промените целят да уредят нормативното отделяне на функцията по водене на централен регистър на безналичните ценни книжа от дейността на централен депозитар на ценни книжа, извършвани от „Централен депозитар” АД, с което ще бъде постигната правна сигурност на тези обществени отношения. Създава се централен регистър на ценни книжа, воден от „Централен депозитар” АД, в който се вписват безналични ценни книжа, издадени от дружества със седалище в Република България, както и от емитенти, чиито ценни книжа са емитирани съгласно законодателството на Република България. Със законопроекта се отстраняват и пропуски при транспонирането на Директива 2014/65/ЕС на Европейския парламент и на Съвета от 15 май 2014 година относно пазарите на финансови инструменти и за изменение на Директива 2002/92/ЕО и на Директива 2011/61/ЕС (Директива 2014/65/ЕС). Предложени са и мерки, насочени към отстраняване на констатирани непълноти в правната уредба на института на обвързания агент, и се въвеждат разпоредби за изискванията при предлагането на структурирани депозити от страна на инвестиционните посредници и банките, както и се регламентират съответни надзорни и мониторингови правомощия на Комисията за финансов надзор и Българската народна банка. Правителството одобри проект на Закон за изменение и допълнение на Закона за безопасно използване на ядрената енергия (ЗИД на ЗБИЯЕ). Със законопроекта се изпълняват мерки за трансформация на модела на административно обслужване по Решение № 704 на Министерския съвет от 5 октомври 2018 г. Въвежда се срок за отстраняване на нередовности по предоставени в Агенцията за ядрено регулиране (АЯР) заявления и документи за издаване на лицензни и разрешения за дейности по ЗБИЯЕ, като по този начин се постига привеждане на услугите за бизнеса в съответствие със Закона за ограничаване на административното регулиране и административния контрол върху стопанската дейност. Направено е прецизиране на ЗБИЯЕ с цел опростяване на процедурите, като се отменя глава шеста „Зони с особен статут“, а разпоредбите се поставят на систематичното им място в глава осма „Аварийно планиране и аварийна готовност“. Прецизирани са и текстовете на ЗБИЯЕ по отношение на контрола на съоръженията с повишена опасност, които имат значение за ядрената безопасност и се предлага техническият им надзор на територията на ядрена централа да се осъществява от специализиран орган, пряко подчинен на ръководителя на експлоатиращата организация и под методическото ръководство на председателя на АЯР. Решението на Министерския съвет за одобряване на Закон за изменение и допълнение на Закона за безопасно използване на ядрената енергия не води до въздействие върху държавния бюджет. Правителството прие Правилника за организацията и дейността на Съвета за развитие на гражданското общество към МС. Създаването на консултативния орган има за цел да подобри взаимодействието между държавата и гражданското общество, както и да осигури възможност за съвместно вземане на решения и изпълнение на политики, свързани с развитието на гражданското общество. В него ще вземат участие 14 представители на юридически лица с нестопанска цел, които трябва да имат минимум пет години опит в осъществяването на общественополезни дейности в подкрепа на развитието на гражданското общество и гражданското участие. За председател на Съвета през 2018 г. беше определен заместник министър-председателят Томислав Дончев, който ще отговаря и за изпълнението на Стратегията за подкрепа на развитието на гражданските организации в Република България. Сред ангажиментите на Съвета са изготвяне на становища по проекти на нормативни актове и стратегии, отнасящи се до дейността на гражданските организации; координация на изпълнението на Стратегията за подкрепа на гражданския сектор; разработка на правила и процедури, чрез които ще се разпределят средства за финансова подкрепа на обществено-значими проекти на юридически лица с нестопанска цел. Правителството прие Решение, с което одобрява създаването на „МБАЛ Свети Иван Рилски Габрово“ ЕООД. Това е първото лечебно заведение за болнична помощ, което се създава с Решение на Министерски съвет, в съответствие с промените в Закона за лечебните заведения. Тригодишният бизнес план за развитие на „МБАЛ Свети Иван Рилски Габрово“ ЕООД предвижда лечебно заведение да разполага със 107 легла и да изпълнява медицински дейности в обхвата на медицинските специалности по вътрешни болести, пневмология и фтизиатрия, кардиология, гастроентерология, нефрология, ендокринология и болести на обмяната, нервни болести, физикална и рехабилитационна медицина и образна диагностика. Съгласно оценката на потребностите, изготвена от Изпълнителна агенция „Медицински надзор“ въз основа на Националната здравна карта, в област Габрово напълно са изчерпани възможностите за разкриване на нови легла по специалностите гастроентерология, ендокринология и болести на обмяната, нервни болести, както и непрофилирани вътрешни легла, а за нови легла по специалностите кардиология, нефрология, пневмология и фтизиатрия, физикална и рехабилитационна медицина в областта, са ограничени. В рамките на процедурата по Закона за лечебните заведения е получено и становище от НЗОК, според което е нецелесъобразно увеличаване финансирането на лечебните заведения за болнична помощ в област Габрово за заплащане на дейности, които се изпълняват от съществуващите лечебни заведения. С оглед това Министерският съвет реши да одобри създаването на „МБАЛ Свети Иван Рилски Габрово“ ЕООД, която да осъществява медицински дейности по следните специалности, за които е установена потребност съгласно Националната здравна карта: вътрешни болести, пневмология и фтизиатрия, кардиология, нефрология, физикална и рехабилитационна медицина и образна диагностика. Съгласно нормативните изисквания с решението е определен срок от три месеца, в който управителят на дружеството да подаде заявление до министъра на здравеопазването за издаване на разрешение по чл. 47 от Закона за лечебните заведения. Правителството прие решение, с което дава съгласие генерал-майор Данчо Дяков да бъде освободен от длъжността началник на Националната служба за охрана считано от 30 август 2019 г. В съответствие с чл. 7. т. 1 от Закона за Националната служба за охрана освобождаването на началника на службата се извършва след съгласуване с Министерския съвет.", "date": "2019.08.21", "title": "Виж какво реши Министерският съвет днес"}
{"url": "https://www.24chasa.bg/novini/article/7616266", "text": "България предоставя 148 395 лв. безвъзмездна помощ на страни от Западните Балкани и Източното партньорство за финансиране на проекти за развитие на образованието, социалната интеграция и гражданското общество. Правителството прие решение Министерството на външните работи да сключи споразумения за предоставяне на безвъзмездна финансова помощ за изпълнението на проектите със страните-партньори. Одобрени са общо 3 проекта, които ще се осъществят в Република Сърбия, Черна гора, Република Армения и Грузия. Средствата за финансиране на проектите са от бюджета на Министерството на външните работи за 2019 г., предназначени за официална помощ за развитие и хуманитарна помощ. Проектът „Младите хора в съвременното общество“ цели да създаде устойчиви механизми за съхранение, развитие и инвестиране в младежта като социален капитал, което е обществено значим въпрос за Република Сърбия и е на стойност 15 000 лв. Регионалният проект, обхващащ Армения и Грузия, свързан със защитата на правата на децата, цели създаването на качествени детски грижи в страните- реципиенти, като неговата стойност е 43 623 лв. За първи път България ще реализира проект по Официална помощ за развитие (ОПР) в Черна гора, който е свързан с опазването на околната среда и е на стойност 89 772 лв. Изборът на проектите е извършен заедно със страните - бенефициенти и е в съответствие със задачите на българската външна политика, сред които са укрепване на европейската перспектива на държавите от Западните Балкани и стимулиране на социално-икономическото развитие на страните-партньори.", "date": "2019.08.21", "title": "България предоставя 148 395 лв. помощ на Сърбия, Черна гора, Армения и Грузия"}
{"url": "https://www.24chasa.bg/novini/article/7616295", "text": "Северна Корея е продължавала миналата година да се занимава с ядрени разработки. Това съобщи днес южнокорейската телевизия Кей Би Ес, като се позова на доклад на Международната агенция по атомна енергия (МААЕ), предадоха ТАСС и БТА. Според документа Пхенян е \"постигнал нов напредък\" в ядрените проучвания с помощта на изследователския реактор с мощност 5 мегавата в Йонбьон. След анализ на сателитни снимки на ядрения център експерти на МААЕ са установили, че с реактора се е работело до средата на август м. г. В доклада се казва също, че от средата на август до края на ноември реакторът е работел с известни паузи, а през декември м. г. не е действал. Докладът на МААЕ за 2018 г. е подготвен за 74-ата сесия на Общото събрание на ООН, която започва на 17 септември.", "date": "2019.08.21", "title": "Южна Корея: Пхенян е \"постигнал нов напредък\" в ядрените проучвания"}
{"url": "https://www.24chasa.bg/novini/article/7616302", "text": "Правителството отпусна 20 792 899 лева по Национална програма „Оптимизиране на вътрешната структура на персонала“ за 2019 година. Средствата са за изплащане на обезщетения за месеците май-юни 2019 година поради промяна в структурата и състава на образователни институции, прекратяване на трудови правоотношения на друго основание или преструктуриране. Средствата ще се осигурят за сметка на бюджета на Министерството на образованието и науката за 2019 г.", "date": "2019.08.21", "title": "Правителството отпусна 20 792 899 лв. за обезщетения в сферата на образованието"}
{"url": "https://www.24chasa.bg/novini/article/7616300", "text": "По решение на правителството се отчуждават имоти и части от имоти - частна собственост, за изграждане на малко над 17 километра от автомагистрала „Хемус“, включително пътен възел „Плевен“. Имотите се намират в землищата на селата Каленик в община Угърчин, Лисец, Баховица и Славяни в община Ловеч, както и Николаево и Бохот в община Плевен. Средствата за обезщетяване на собствениците са за сметка на агенция „Пътна инфраструктура“. Решението може да се обжалва пред административния съд по местонахождението на имотите в 14-дневен срок от съобщаването му на заинтересованите лица по реда на Административнопроцесуалния кодекс. Правителството реши също така да се учреди безвъзмездно право на строеж върху два имота, част от морското дъно в границите на вътрешните морски води на България в Черно море, в полза на община Бургас. По този начин ще се направи разширение на съществуващия пристан за кораби за сезонен превоз на пътници на остров Света Анастасия, ще се изгради убежище за малки плавателни съдове в акваторията на острова, както и защита на брега от вълните. Това ще повиши безопасността и продължителността на периода от годината за туристически посещения на остров Света Анастасия. Правото на строеж е учредено в съответствие с одобрения от министъра на регионалното развитие и благоустройството специализиран подробен устройствен план. С друго решение на Министерския съвет Комисията за противодействие на корупцията и за отнемане на незаконно придобитото имущество получава управлението върху държавен имот в град Добрич. Той е с площ 18,52 кв. м. и представлява помещение в сграда на ул. „Независимост“ № 5 в града. Помещението ще се ползва от бюрото на комисията в Добрич, което е към Териториална дирекция - Варна. До момента имотът е управляван от областния управител на област Добрич, но е с отпаднала необходимост за него.", "date": "2019.08.21", "title": "Отчуждават земи за 17 нови километра от магистрала \"Хемус\""}
{"url": "https://www.24chasa.bg/novini/article/7616318", "text": "Пластмасата за еднократна употреба е забранена в района на Еверест, за да бъде намалено огромното количество отпадъци от планинари и алпинисти, съобщиха днес непалските власти, цитирани от АФП. По-рано това лято правителствена инициатива за почистване на Еверест успя да събере 10 тона боклук, предава  . Новата забрана покрива и напитките в пластмасови бутилки и ще влезе в сила от януари. Регионът е посещаван от 50 000 туристи всяка година. За прилагане на мярката местните власти ще работят с алпинистки компании, авиолинии и с Непалската планинска асоциация. Все още не се предвижда някакво наказание за нарушаване на забраната.", "date": "2019.08.21", "title": "Забраняват еднократната пластмаса в района на Еверест"}
{"url": "https://www.24chasa.bg/novini/article/7616324", "text": "\"Иран няма да има имунитет където и да било\", цитира думите на Нетаняху \"Таймс ъв Израел\". Изявлението бе направено в отговор на въпрос дали еврейската държава стои зад унищожаването на обекти, използвани от шиитски военизирани формирования в Ирак, които, както се знае, са на иранско подчинение. Израелският премиер отбеляза, че властите в Техеран все така застрашават сигурността на Израел и строят военни бази в Близкия изток. \"Ще действаме и вече действаме срещу тях (иранските и проиранските сили, бел. на изданието) навсякъде, където е необходимо\", заяви той. До момента няма никакви официални потвърждения за израелски удари по територията на Ирак. Миналата седмица впрочем бившият иракски вицепремиер Баха ал Араджи писа в Туитър, че тъкмо Израел може да е отговорен за неотдавнашната експлозия в багдадския оръжеен склад \"Ал Сакр\", собственост на шиитските милиции Хашд ал Шааби. Но това не е единственият случай. По данни на саудитския печат израелците са нанесли на 28 юли удар по базата Ашраф на 40 км североизточно от иракската столица. Унищожени са били ирански балистични ракети и безпилотни апарати, намирали се в обекта. По същите данни на 19 юли сили на еврейската държава са атакували лагер на шиитски формирования в провинция Салах ад Дин, когато там е имало бойци от ливанската групировка Хизбула и хора от иранския Корпус на гвардейците на ислямската революция. И според саудитците в ударите е участвал израелски изтребител Ф-35. Може би тъкмо затова говорителят на иракската армия Яхия Расул заяви на 18 август, че Ирак трябва да купи от Русия комплекси С-400, за да може ефикасно да брани въздушното си пространство. Така Расул коментира решението на правителството в Багдад да ограничи полетите на чуждестранна бойна авиация. Военачалникът обясни, че занапред всяко неразрешено нахлуване в иракското въздушно пространство ще се приема за враждебно. Дори ако става дума за сили на международната антитерористична коалиция начело със САЩ, съдействали да бъде изтласкана от Ирак групировката \"Ислямска държава\". Багдад нареди всички решения за прелитане над Ирак да бъдат съгласувани директно с централната власт. Наблюдателите веднага свързаха нареждането с предполагаеми израелски удари. Наложи се представители на международната антитерористична коалиция да обсъдят новите правила с иракските си колеги. Всъщност западните военни нямаха никаква алтернатива, освен да се подчинят. Готовност да купят руски комплекси С-400 бе изразена за последен път от властите на Ирак през пролетта на т. г. Малцина обаче гледаха сериозно на изявленията им с оглед категоричността на САЩ: Вашингтон се противопоставя всеки път, щом негови партньори решат да си набавят оръжия от този тип. Руското външно министерство не намери време да коментира пред \"Независимая газета\" докъде е стигнала дискусията по продажбата на С-400 за Ирак. \"Правителството на Ирак се мъчи да демонстрира известна политическа независимост и да върне страната в рамките на дипломацията - заяви за \"Независимая газета\" Антон Мардасов, експерт на Руския съвет по международните въпроси. - Правят се посещения в чужбина, има опити да се маневрира дори в случаи на пряк сблъсък между интересите на САЩ и на Иран, например в петролногазовата сфера. Проявите на самостоятелност от страна на иракското правителство са позитивен фактор, спомагащ за стабилизиране на страната, в която ИД развива мощна нелегална мрежа, процъфтява корупцията и т. н. Иракските власти демонстрират примерно стремеж да поддържат икономически отношения със съседен Иран и нямат нищо против Техеран да работи по инфраструктурни проекти.\" Експертът посочва, че някои действия на иракските власти следват политиката на Техеран за ограничаване на иранското влияние в страната. \"И правителството на Ирак често пъти, общо взето, няма как да възпрепятства лобирането на близки до Иран ведомства, политици или местни играчи - казва Мардасов. - Освен това напоследък Иран полага усилия да оптимизира присъствието си в страните от условната \"шиитска ос\" и да маскира военното си влияние като икономическо. Погледнете неотдавнашния указ на иракския премиер, според който всички сили на Хашд ал Шааби трябва да се интегрират с официалните силови структури: от една страна, това цели слагане на ред в страната, от друга - продължава включването на проирански сили в структурите на държавата.\" Според аналитика централната власт в Багдад има доста ограничено влияние върху редица проирански фракции. \"Например групировката Асаиб Ахл ал Хак, заподозряна в обстрел на зелената зона в Багдад и провела военен парад в сирийския град Алепо, смята, че може да диктува условия на Багдад. Фракции от този род имат голяма свобода на действие, особено в пустинните райони, и наистина могат \"да наглеждат\" прехвърлени от Иран ракети с малък и среден обсег. Подобна ситуация хипотетично може да се развие и около С-400: официално Багдад има нужда от средства за противовъздушна отбрана за защита на своя суверенитет. В случая обаче купените системи ще прикриват проирански обекти, тъй като Техеран едва ли ще пропусне възможността да разположи ракетите си край средствата за защита на различни обекти\", допълва Мардасов. (От БТА)", "date": "2019.08.21", "title": "\"Независимая газета\": Багдад отново заговори за ракетна сделка с Русия"}
{"url": "https://www.24chasa.bg/novini/article/7616309", "text": "Астрономи станаха свидетели на космическо събитие, което не са наблюдавали досега. Миналата седмица уреди на Земята засякоха огромни гравитационни вълни във време-пространството, които сочат, че черна дупка на милиони километри от нашата планета е погълнала неутронна звезда, съобщи bTV. Неутронната звезда, както и черната дупка, са останки от големи звезди, които постепенно се самоизяждат. В края на своя космически живот, звездите стават изключително тежки и плътни, като се превръщат или в неутронни звезди или в черни дупки. Гравитационните вълни са засечени от детектори в Италия и Съединените щати. Според сметките космическото събитие се е случило на 8550 милиона трилиона километра от Земята. Астрономите все още анализират получените данни, но са категорични, че такива “катаклизмени вълни” могат да бъдат предизвикани единствено от това, че черна дупка е погълнала неутронна звезда. След като инструментите засекли гравитационните сигнали, астрономите моментално насочили всичката си апаратура към мястото, откъдето дошли. За момента нямат визуално потвърждение на теорията си. Засечените вълни потенциално могат да докажат и друга теория. Години наред астрономи смятат, че във вселената със сигурност съществуват бинарни системи (от две звезди или две черни дупки, например), в които участват неутронна звезда и черна дупка. Животът на бинарните системи завършва с удар между двете космически тела. С получените данни е възможно тази теория да се окаже истина.", "date": "2019.08.21", "title": "Черна дупка погълна неутронна звезда и предизвика вълни във време-пространството"}
{"url": "https://www.24chasa.bg/novini/article/7616323", "text": "Освен в международните отношения, Гренландия предизвиква тревоги и в научните среди. Изследователи търсят причините за бързото топене на ледовете на огромния остров, предава  . Това лято са отчетени рекордни жеги и невиждано досега топене на гигантската ледена покривка. Само за 5 дни са изчезнали над 58 милиарда тона лед. Това е с 40 милиарда повече от средните стойности за този период от годината.", "date": "2019.08.21", "title": "Рекордно топене на ледовете в Гренландия"}
{"url": "https://www.24chasa.bg/novini/article/7616299", "text": "Деветокласник се удави във водите на Янтра. Трагедията се разиграла в късния следобед във вторник край полскотръмбешкото село Раданово. Тийнейджърът решил да се разхлади в горещия ден и влязъл да се къпе в една от корекциите. Погълнал го дълбок вир, от който не успял да изплува. Около 19 часа близки на момчето подали сигнал на телефон 112. Незабавно на мястото на инцидента били изпратени спасителни екипи, но спусналият се мрак спрял издирването. Търсенето било подновено сутринта в сряда и около 9 часа водолазите открили тялото на удавеното дете. Трупът е изпратен за аутопсия във Великотърновската болница.", "date": "2019.08.21", "title": "Ученик се удави в река Янтра край Полски Тръмбеш"}
{"url": "https://www.24chasa.bg/novini/article/7616327", "text": "По закон освобождаването на началника на службата се извършва след съгласуване с Министерския съвет. Дяков зае поста след президентски указ през март 2018-а, преди това генералът беше съветник на държавния глава Румен Радев по военната сигурност . Дяков сам е поискал да бъде освободен като началник на службата за охрана. Във вторник той е внесъл при премиера Бойко Борисов рапорт за освобождаването си. Според информация на \"24 часа\" Дяков е посочил лични причини като мотив за оставката си. От президентството също коментираха, че ген. Дяков е подал молба за освобождаване от поста по лични причини. Все още няма кандидат за нов началник на службата за охрана. По закон той се назначава от президента, но сле съгласуване с Министерския съвет.", "date": "2019.08.21", "title": "Уволняват шефа на НСО по негова молба (Обновена)"}
{"url": "https://www.24chasa.bg/novini/article/7616329", "text": "Правителството одобри проект на Закон за изменение и допълнение на Закона за безопасно използване на ядрената енергия (ЗИД на ЗБИЯЕ). Със законопроекта се изпълняват мерки за трансформация на модела на административно обслужване по Решение № 704 на Министерския съвет от 5 октомври 2018 г. Въвежда се срок за отстраняване на нередовности по предоставени в Агенцията за ядрено регулиране (АЯР) заявления и документи за издаване на лицензни и разрешения за дейности по ЗБИЯЕ, като по този начин се постига привеждане на услугите за бизнеса в съответствие със Закона за ограничаване на административното регулиране и административния контрол върху стопанската дейност. Направено е прецизиране на ЗБИЯЕ с цел опростяване на процедурите, като се отменя глава шеста „Зони с особен статут“, а разпоредбите се поставят на систематичното им място в глава осма „Аварийно планиране и аварийна готовност“. Прецизирани са и текстовете на ЗБИЯЕ по отношение на контрола на съоръженията с повишена опасност, които имат значение за ядрената безопасност и се предлага техническият им надзор на територията на ядрена централа да се осъществява от специализиран орган, пряко подчинен на ръководителя на експлоатиращата организация и под методическото ръководство на председателя на АЯР. Решението на Министерския съвет за одобряване на Закон за изменение и допълнение на Закона за безопасно използване на ядрената енергия не води до въздействие върху държавния бюджет.", "date": "2019.08.21", "title": "Променят закона за безопасно използване на ядрената енергия"}
{"url": "https://www.24chasa.bg/novini/article/7616342", "text": "С опасност за живота е пострадалият при  , при която загина един човек, предаде от Областната дирекция на МВР - София. Сигналът за инцидента е подаден на 20 август около 10.25 часа. Съобщено е за тежко пътнотранспортно произшествие на главен път Е-79 в района на с. Новачене. При извършения оглед на местопроизшествието е установено, че са катастрофирали товарен автомобил „Волво“ и лек автомобил „Форд Рейнджър“, в резултат на което е починал пътникът от лекия автомобил. Водачът на автомобила е транспортиран в болнично заведение с множество травми и наранявания и с опасност за живота. Водачът на камиона е задържан за срок до 24 часа. Резултатите от направените му тестове за употреба на алкохол и наркотични или упойващи вещества са отрицателни. По случая е образувано досъдебно производство.", "date": "2019.08.21", "title": "С опасност за живота е раненият при катастрофата в Новачене"}
{"url": "https://www.24chasa.bg/novini/article/7616343", "text": "Следващият четвъртък ще стане ясно с колко ще бъде глобена приходната агенция за теча на личните данни на над 5 милиона българи, информира  Очаква се санкцията да бъде в размер на поне няколко милиона лева. Тя ще бъде определена от Комисията за защита на личните данни. Експертите вече са готови с констатациите за допуснатите нарушения. След връчването на акта НАП ще има три дни за възражения. Едва след това ще бъде обявен и размерът на глобата. По закон той може да достигне до 20 милиона лева. Междувременно вече месец хората не знаят какви точно данни са изтекли за тях от системите на НАП.", "date": "2019.08.21", "title": "След седмица казват с колко милиона ще глобят НАП заради изтеклите лични данни"}
{"url": "https://www.24chasa.bg/novini/article/7616507", "text": "Повече от половината британци подкрепят идеята евентуалното крайно споразумение за Брекзит да бъде подложено на референдум, показва представено днес допитване, съобщи Ройтерс. 52 процента от запитаните смятат, че ако се постигне сделка, тя трябва да бъде гласувана на референдум, 29 на сто са против, а 19 процента нямат мнение, показва анкетата на социологическа агенция Кантар, предава БТА. Според същото допитване управляващите консерватори имат значителна преднина пред опозиционната Лейбъристка партия по отношение на подкрепата на избирателите - 42 процента спрямо 28 на сто.", "date": "2019.08.21", "title": "Над 50% от британците: Евентуална сделка за Брекзит трябва да се гласува на референдум"}
{"url": "https://www.24chasa.bg/novini/article/7616533", "text": "Възрастен мъж е загинал при катастрофа в града. Това съобщиха за Агенция „Фокус“ от ОДМВР - Ямбол. Сигнал за катастрофата е получен в 12.05 часа на обяд в областната дирекция. Сблъскали са се два автомобила в град Ямбол на кръстовището на ул. „Граф Игнатиев“ и „Обходен път Юг“. На мястото е изпратен медицински екип. Водачът на единия автомобил и жена, която е пътувала в другия автомобил, са транспортирани до болнично заведение, но по-късно мъжът е починал.", "date": "2019.08.21", "title": "Тежка катастрофа в Ямбол, има загинал (Обновена)"}
{"url": "https://www.24chasa.bg/novini/article/7616540", "text": "Според данните на Областната епизоотична комисия-Добрич, в Добричка област унищожените прасета между 1200 и 1300, но се очаква броят им да бъде завишен –съобщи д-р Борислав Каменов, директор на Областната дирекция по безопасност на храните. На места е имало опити за укриване на животни, но са били открити и унищожени. Две проби от диви прасета, убити при пътни инциденти в района на Житница, са изпратени за анализ, но самият факт, че не са се обадили веднага, сам по себе си говори, че пробите са отрицателни, казва д-р Каменов. Всички проби от диви прасета са отрицателни на този етап, допълни той. Броят на подлежащите за заколване прасета е бил 67. Рускиня в село Златия е заклала 3-4 животни, а останалите 6 е скрила, но те са били намерени, благодарение на съзнателното отношение на кметицата на селото, добави д-р Борислав Каменов. Проблеми са създавали стопани в каварненските села Вранино и Септемврийци, после животните са били унищожени пред очите на служители на БАБХ. Проблемните животни в общините Добричка, Каварна, Крушари и Тервел са ликвидирани. Остават общо по-малко от 10-15 животни, за да се приключи с тази дейност и се очаква това да се случи до края на тази седмица. От постъпилите списъци за обезщетение от всички общини, без община Добрич, подадените заявления са 1505. Всяко стопанство ще бъде обезщетено със сумата от 300 лв., независимо колко прасета са били отглеждани там. Парите се отпускат за дезинфекция.", "date": "2019.08.21", "title": "1505 заявления за дезинфекция на дворове са подадени в Добричка област"}
{"url": "https://www.24chasa.bg/novini/article/7616568", "text": "Руски полицай рискува собствения си живот, за да спаси 5-месечно бебе, предаде „Руптли”, цитиран от NOVA.  Неприятната история се е разиграла в град Саранск и е заснета от случайно преминаващи граждани. Под въздействието на алкохол, бащата заплашил да изхвърли детето си през балкона на апартамент на 3-тия етаж, в който живее семейството. Бащата дори хваща момиченцето за крака и го провесва през балкона. Свидетелите успяват да заснемат как лейтенант Василий Мартинов прескача от съседния балкон и изблъсква бащата навътре. „Не се смятам за герой, смятам, че всеки би направил това”, заявява лейтенантът. Бащата е арестуван, а дъщеря му е приета в болница. ", "date": "2019.08.21", "title": "Полицай рискува живота си, за да спаси бебе от пияния му баща (Видео)"}
{"url": "https://www.24chasa.bg/novini/article/7616494", "text": "Борис Джонсън е напът да усети трудностите, произтичащи от новия глобален статут на Великобритания след Брекзит: от една страна, притисната от европейците, които изобщо не се канят да отстъпват, а от друга, от САЩ, които също не са склонни на компромиси в това, което искат в замяна на икономическата си подкрепа. Изправен пред задълбочаваща се политическа криза във вътрешен план, в събота Джонсън ще направи своя дебют на лидерския форум на Г-7, който тази година ще се състои във френския курорт Биариц, по-малко от три месеца, преди планираното излизане на Великобритания да от ЕС дата. При положение че не се очертава никакво споразумение с Брюксел, петата по големина икономика в света се е запътила към хаотична раздяла с най-големия си търговски партньор и гледа към другата страна на Атлантика, към президента Доналд Тръмп в очакване на ново търговско споразумение и подкрепа. Тридневната среща в Югозападна Франция ще извади на показ новите реалности за Великобритания: сриващо се влияние в Европа и нарастваща зависимост от САЩ. Нито едното не е комфортна ситуация за родения в Ню Йорк Джонсън, който миналия месец наперено встъпи в длъжност, обещавайки Брекзит до 31 октомври, без значение от нищо. \"Обединеното кралство рискува да се окаже в некомфортната ситуация да бъде притиснато между САЩ, с които има разногласия, и Европа, над която вече трудно ще упражнява влияние\", каза Томас Рейнс, ръководител на Европейската програма в лондонския мозъчен тръст \"Чатъм хаус\". Още от край на Втората световна война Великобритания се опитва да охлади устрема на Европа към интеграция чрез така наречените специални отношения със САЩ. Брекзитът налага отказ от тази стратегия. Излизането на Великобритания от ЕС не е залегнало в програмата на срещата на Г-7, в която ще участват лидерите на САЩ, Обединеното кралство, Франция, Германия, Италия, Канада, Япония и ЕС, но се очаква да е важна тема в разговорите в кулоарите. Тъй като Джонсън настоява за преразглеждане на вече договореното споразумение за Брекзит, което британският парламент отхвърли три пъти и което според позицията на Брюксел не подлежи на предоговаряне, вариантът Брекзит без споразумение се смята за все по-вероятна развръзка. И двете страни твърдят, че не го искат, но ще бъдат готови за подобен развой на събитията. ЕС настоява, че Великобритания ще пострада най-много при такъв вариант, а според изтекли документи за плановете на британското правителство \"в най-лошия случай\" ще се стигне до недостиг на храни, горива и лекарства. Освен краткосрочните проблеми според Гунтрам Волф, директора на брюкселския мозъчен тръст \"Брюгел\", дългосрочните измерения може да бъдат още по-тежки, изолирайки Великобритания от най-близкия си съсед. \"Най-голямата опасност при Брекзит без споразумение са политическите измерения - за дълго в отношенията между ЕС и Обединеното кралство ще настъпи ледена епоха\", каза той. \"После Тръмп ще каже (на Обединеното кралство): \"Аз съм вашият приятел\". По този начин е възможно той да вбие клин в отношенията между ЕС и Обединеното кралство\", добави Волф. В навечерието на срещата на Г-7 Джонсън заминава за Берлин и Париж, след като не успя да излезе от задънената улица по темата за Брекзит с изпратеното до председателя на Европейския съвет Доналд Туск писмо. Британски правителствени източници споделят, че не очакват пробив и тази седмица, и на форума на Г-7. \"В Биариц ЕС няма да отстъпи от позициите си по темата за Брекзит\", каза европейски представител, работещ по Брекзита. \"Не очакваме там да бъдат постигнати кой знае какви договорки, дори ако бъдат водени някои интересни разговори\", добави той. Според европейски източници Брюксел вместо това изчаква да види дали британският парламент, в който едно неголямо мнозинство също се противопоставя на излизането без споразумение, ще бъде в състояние да принуди Джонсън да отложи или спре процеса на Брекзит. Съвсем друго бе настроението сред телефонния разговор на Джонсън с Тръмп преди срещата в Биариц. В Туитър лидерът на САЩ ентусиазирано реагира след края му: \"Прекрасна дискусия днес с премиера Борис Джонсън. Разговаряхме за Брекзит и как бихме могли бързо да минем към американско-британско споразумение за свободна търговия. Очаквам с нетърпение да се срещна с Борис в края на седмицата на (форума на) Г-7 във Франция!\" По-рано този месец висшият съветникът на Тръмп Джон Болтън посети Лондон с послание от шефа си, че САЩ ще оставят настрана външнополитическите различия и ще насочат вниманието си върху това да направят необходимото, за да помогнат на Великобритания да мине благополучно през процеса на Брекзит. Джонсън и други привърженици на Брекзит са на мнение, че САЩ ще бъдат изключително важен съюзник на Великобритания, когато се освободи от оковите на европейската търговска политика, но подкрепата на Тръмп вероятно ще си има цена. Обединеното кралство отдавна е най-близкият военен съюзник на САЩ, но статутът му на влиятелен играч в ЕС му позволяваше и да бъде на различна позиции от тази на Вашингтон, което често се случваше, откакто Тръмп е на власт. \"В момента, в който напуска ЕС, Обединеното кралство е много по-близо до европейската позиция по повечето големи въпроси, отколкото до тази на правителството на Тръмп: по климатичните промени, международната търговия и (ядреното) споразумение с Иран\", заяви Рейнс. Затова Джонсън е притиснат между европейското и американското мислене. Той ще трябва да внимава да не ядосва Тръмп и да рискува търговските отношения, но ще трябва да гледа и да не се отчуждава от другите лидери, които имат по-мултилатерален подход към световната политика. \"Борис не трябва да се опитва да принуждава другите правителствени ръководители непременно да следват единна линия по всеки въпрос, нито да се поставя в ролята на посредник между САЩ и Европа\", написа бившият британски министър на външните работи Уилям Хейг във вестник \"Телеграф\". \"Подобни опити са обречени на провал, поне засега, и е по-вероятно да завършат гротескно, отколкото с признание\", добави той. /БТА/", "date": "2019.08.21", "title": "Тръмп или Европа? Борис Джонсън ще очертае на срещата на Г-7 реалността след Брекзит"}
{"url": "https://www.24chasa.bg/novini/article/7616094", "text": "Китайското приложение за кратки видеа и задграничната му версия Tik Tok поставиха нов рекорд за юли. Разходите на потребителите в тези платформи са достигнали 11,7 милиона долара, с 290% ръст спрямо същия период на миналата година, съобщава \" \". Статистка на платформата за анализ на данни Sensor Tower показва, че потребителите в Китай съставляват 70% от общите покупки или 8,2 милиона долара, извършени през магазина Apple Store, 777% ръст на годишна база. Разходите на потребителите на Tik Tok в САЩ съставляват около 20% от общите, там цифрата е 2,3 милиона долара, а отчетеният ръст 42%. Свалянията на приложенията за първи път са достигнали 54 милиона в глобален мащаб.", "date": "2019.08.21", "title": "Потребителите на Douyin и Tik Tok са похарчили рекордните 11,7 млн. долара през юли"}
{"url": "https://www.24chasa.bg/novini/article/7616424", "text": "Сигнал за бомба в сградата на редакцията на \"24 часа\" бе получен на електронните адреси на редакцията. Терористите заплашват, че ще взривят цялата сграда и пожелават на журналистите \"Приятен полет\".  Съобщението бе изпратено и до други институции и медии. Интересно е, че в текста пише, че бомбата е \"засадена\". Това е ясен знак, че съобщението е преведено с гугъл транслейт.  Подателят е uran17@cock.li. Същият имейл доставчик - www.cock.li бе използван, за да се изпратят сигнали за бомби в училищата в Лос Анджелис през 2015 г. Съобщението се оказа фалшива новина, но повечето училища бяха евакуирани. 2 седмици по-късно същият мейл бе получен и в Нюйорските училища. Тамошните власти обаче решиха да игнорират заплахата. И тя се оказа менте. Ето цялото съобщение: \"Ние сме терористичната група Orwell. Информираме ви, че сме засадили взривни устройства (тринитротолуен) на територията на сградата на медийната компания \"24 chasa\" Детонацията може да възникне по всяко време от момента, в който отворите това писмо. Приятен полет\" \"24 часа\" установи, че същият мейл е  и ", "date": "2019.08.21", "title": "Терористи пожелаха на  \"24 часа\" \"приятен полет\" (Обновена, снимки)"}
{"url": "https://www.24chasa.bg/novini/article/7616631", "text": "Спецполицаи арестуваха ръководителя на Специалната прокуратура на Северна Македония Катица Янева, предаде  . Малко след 14.00 часа тя бе изведена от дома й. Арестът е извършен по искане на прокуратурата на страната. Преди това полицаите извършиха обиск на дома на Катица Янева в скопския квартал “Козле”. Разследващите ще извършат обиск и в офисите на Катица Янева и след това ще бъде изправена пред съдия. Вчера тя даде и първите си показания по аферата “Рекет”. По-късно през деня се очаква и извънредна пресконференция на главния прокурор на страната Любомир Йовевски, заедно в прокурорката Лиляна Спасовска и ръководителят на Прокуратурата за борба срещу организираната престъпност Вилма Русковска. В средата на месец юли стана ясно, че македонският олигарх Орце Камчев, който е разследван за пране на пари, злоупотреба с власт и участие в организирана престъпна група е бил рекетиран от двама души Боян Йовановски – Боки 13 и Зоран Милевски – Зоки Кичеец. Те са му поискали 8 млн. евро, за да спре разследването срещу него. Камчев е дал 1.5 млн. евро в брой на двамата. Йовановски и Милевски, в разпространени аудио записи твърдят, че ще уредят въпроса на Камчев с помощта на Катица Янева. Йордан /Орце/ Камчев беше предложен за почетен консул на страната ни миналата година, но властите в Скопие не подкрепиха тази идея.", "date": "2019.08.21", "title": "Арестуваха шефката на спецпрокуратурата в Северна Македония Катица Янева"}
{"url": "https://www.24chasa.bg/novini/article/7616671", "text": "Интензивен е трафикът на ГКПП „Калотина“, ГКПП „Лесово“, ГКПП „Дунав мост“ и ГКПП „Дунав мост 2“. Това съобщиха от ГД „Гранична полиция“. Информацията за трафика на граничните пунктове е към 13.00 часа. На границата със Сърбия трафикът е интензивен на ГКПП „Калотина“ на изход от леки автомобили. На границата с Турция трафикът е интензивен на ГКПП „Лесово“ на изход от товарни автомобили. На границата с Румъния трафикът е интензивен на изход на ГКПП „Дунав мост“ и ГКПП „Дунав мост 2“ на изход за товарни автомобили. На границата със Северна Македония и Гърция трафикът е нормален на всички гранични контролно-пропускателни пунктове.", "date": "2019.08.21", "title": "Интензивен трафик на границата със Сърбия, Турция и Румъния"}
{"url": "https://www.24chasa.bg/novini/article/7616667", "text": "Пребият служител на \"Левски\" Цветан Вълчев вече е в съзнание, научи     и бе приет в болница с опасност за живота. \"Криминалисти изясняват обстоятелствата около инцидент, станал тази сутрин. Около 9.30 часа в полицията бил получен сигнал, че в района на стадион \"Виваком Арена - Георги Аспарухов\", 38-годишен мъж бил нападнат от двама непознати, които му нанесли побой и се оттеглили в неизвестна посока. Пострадалият е транспортиран в болнично заведение за оказване на медицинска помощ. Предприети са действия по установяване на всички обстоятелства около случилото се и издирване на нападателите\", съобщиха от МВР по-рано през деня. На този етап не е ясна причината за нападението. Цветан Вълчев работи в маркетинговия отдел на \"Левски\" повече от 10 години, като е заемал различни длъжности.", "date": "2019.08.21", "title": "Пребитият служител на \"Левски\" вече е в съзнание, атакували го с железни палки"}
{"url": "https://www.24chasa.bg/novini/article/7616673", "text": "Летищата във Варна и Бургас са получили около 11.00 часа днес електронни съобщения със заплахи за сигурността, съобщиха за БТА от пресцентъра на варненския аеропорт. Съобщението е получено на няколко електронни пощи на двете летища от един и същ изпращач. Веднага е задействана стандартната процедура и е сформиран кризисен щаб, с участието на всички държавни служби на летищата, информирани са всички органи. След сигналите няма отменени полети, но работата на двете летища продължава при повишени мерки за сигурност, допълниха от варненското летище.", "date": "2019.08.21", "title": "И летищата във Варна и Бургас получиха сигнали за бомба, няма отменени полети"}
{"url": "https://www.24chasa.bg/novini/article/7616702", "text": "Сръбският президент Александър Вучич заяви след среща с американския държавен секретар Майк Помпейо в Ню Йорк, че диалогът между Белград и Прищина ще бъде подновен в най-добрия случай в началото на декември, предаде Танюг. Вучич уточни, че диалогът не може да продължи преди изборите в Косово, които се очакват на 6 октомври, макар че още не са насрочени официално. \"Това значи в най-добрия случай началото на декември\", каза Вучич за телевизия Първа, но подчерта, че преди това е важно да се говори за отмяна на въведените от Прищина 100-процентови мита за сръбски стоки, предаде БТА. Сръбският президент отбеляза, че проблемът не е дали диалогът ще продължи след два, три или шест месеца, макар че времето е важно, но по-същественото е да се запази мирът през този период. \"Статуквото е невъзможно, защото когато гръмне една пушка, никой няма да може да спре гърмежа на топовете\", каза Вучич.", "date": "2019.08.21", "title": "Вучич: Диалогът между Сърбия и Косово ще\nбъде подновен в най-добрия случай през декември"}
{"url": "https://www.24chasa.bg/novini/article/7616930", "text": "Военнослужещ от 61-ва Стрямска механизирана бригада е предотвратил престъпление срещу беззащитна жена, съобщиха от пресцентъра на министерството на отбраната. По време на домашен отпуск, на 9 август 2019 г. около 12.00 ч. по обяд в Карлово старши сержант Цвятко Делков чува викове за помощ от беззащитна жена, която току-що е била ограбена. Той реагира незабавно и адекватно, проявява съобразителност и преследва извършителя на кражбата. Успява да го догони и задържи до пристигането на органите на МВР. С бързата си реакция старши сержант Цвятко Делков на практика успява да попречи на крадеца да предаде на своите съучастници откраднатите лични вещи, документи и портфейл на потърпевшата. Благодарност за достойната постъпка на старши сержант Цвятко Делков изказва прокуратурата в Карлово в писмо до бригадата. Старши сержант Цвятко Делков е на служба в 61-ва Стрямска механизирана бригада от 1999 г. Това е поредният случай на проявен граждански дълг от военнослужещ от бригадата. Преди няколко месеца ефрейтор Никола Върбанов спаси дете в буйните води на водопад „Сучурум”.", "date": "2019.08.21", "title": "Военен спаси беззащитна жена в Карлово и догони нейния грабител"}
{"url": "https://www.24chasa.bg/novini/article/7616932", "text": "Румъния би могла да изключи китайския гигант Huawei от бъдещата си 5G мрежа, става ясно от съвместно изявление на президентите на САЩ и Румъния. В документа, подписан от Клаус Йоханис и Доналд Тръмп, се казва, че двете страни ще се стремят да избягват рисковете за сигурността, съпътстващи китайските инвестиции в изграждането на 5G телекомуникационна мрежа. Двамата държавни глави са подписали документа по време на посещението на Клаус Йоханис във Вашингтон. Наскоро румънският президент изрази опасения относно евентуалното участие на \"Huawei\" в 5G-мрежата на страната, като добави, че Върховният съвет за национална отбрана ще обсъди този въпрос, съобщава БГНЕС. Румънската и американската делегации подписаха също меморандум за разбирателство, в който са описани условията, на които трябва да отговарят доставчиците на услуги, за да станат част от 5G-мрежата. Едно от изискванията е кандидатът да не бъде под контрола на правителството на трета държава. Букурещ прие свята \"5G стратегия за Румъния\" през юни, предвиждаща създаването на 250 000 работни места и инвестиции от 4,7 милиарда евро. През четвъртото тримесечие на тази година ще бъде обявен търг за изграждане на мобилна мрежа от пето поколение. Първоначално румънското правителство предложи да не бъдат изключвани китайски производители на оборудване. САЩ се опасяват, че \"Huawei\" ще позволи на Пекин да шпионира комуникациите на държавите, които използват нейните продукти и услуги.", "date": "2019.08.21", "title": "Румъния обмисля изключване на \"Huawei\" от своята 5G мрежа"}
{"url": "https://www.24chasa.bg/novini/article/7616951", "text": "Със сериозни травми и опасност за живота е маркетинг директорът на ПФК „Левски” Цветан Вълчев, който беше жестоко пребит пред клубния стадион тази сутрин. показа кадри от охранителните камери в района на „Герена”, на които се виждат предполагаемите извършители. Записът показва как двамата мъже побягват от местопрестъплението и бягат с тъмен автомобил към „Ботевградско шосе”. От „Левски” отказват коментар пред камера, като ръководството излезе единствено с декларация, в която се казва: „Ръководството и служителите на \"ПФК Левски\" АД са потресени от инцидента, разиграл се посред бял ден на територията на стадион \"Георги Аспарухов\" (…) Цветан Вълчев беше жестоко пребит от непознати засега лица и в момента е в болница (…) Сигурни сме, че служителите на реда ще извършат всички необходими действия, за да открият извършителите и подбудителите на този позорен и варварски акт”. Според bTV основната версия за нападението е решение на клуба да намали значително парите, които насочва към фенклубовете от продажба на официални рекламни продукти на „Левски”. Председателят на Националния клуб на привържениците Степан Хиндлиян засега не може да бъде открит на мобилния си телефон.", "date": "2019.08.21", "title": "Кадри показват предполагаемите извършители на побоя пред „Герена”"}
{"url": "https://www.24chasa.bg/novini/article/7616962", "text": "Рекорден брой горски пожари в Амазонската джунгла са отчетени тази година. До момента близо 73 хил. пожара сa засечени от Бразилския институт за космически изследвания, съобщава Ройтерс, цитирана от bTV. Стихиите са се увеличили с 83% спрямо миналата година, като предишния рекорд беше измерен през 2013 г. Само за седмица сателитни снимки показват нови 9507 пожара в най-голямата тропическа джунгла, основен помощник в борбата срещу глобалното затопляне. Огромни части от страната бяха обхванати от черен смог. В някои области беше обявено бедствено положение. Сао Пауло остана без ток в продължение на час в началото на седмицата. Горските пожари са често срещани в сухия период. Обезпокоително е, че мнозина от фермерите, които живеят в частите на джунглата, нелегално палят горите, за да освободят място за добитъка си. Експерти и граждани обвиняват крайнодесния президент на страната Жаир Болсонаро за това, че бездейства и игнорира климатичните промени. През последните месеци бяха публикувани притеснителни данни, че Амазонската джунгла губи средно по 1 хка на минута. Според информацията сечта на джунглата се е засилила откакто Бразилия има нов държавен глава. Според информация на медиите в страната правителството на Болсонаро на практика насърчава обезлесяването. Откакто стъпи в длъжност през януари, Болсонаро заяви, че ще развива амазонските региони за фермери и миньори. Действията на бразилския президент предизвикаха международни реакции, особено сред екозащитниците. През миналия месец държавния глава обвини космическия институт за това, че манипулира статистиките за пожарите в Амазонската джунгла. Американската космическа агенция НАСА, пък, излезе с информацията, че пожарите в региона са под нормата. Болсонаро е наричан „Доналд Тръмп на тропиците”. Не е тайна, че двамата държавници намират общ език по отделни теми, като бразилецът дори покани Тръмп, за да обсъдят как да използват ресурсите на джунглата. Тя е дом на близо 3 млн. вида животни и растения. Също така там живеят и около милион индианци.", "date": "2019.08.21", "title": "Рекорден брой пожари в Aмазонската джунгла - близо 73 хил. са били през 2019 г. (Снимки + видео)"}
{"url": "https://www.24chasa.bg/novini/article/7616996", "text": "Легендарният футболен треньор Димитър Пенев претърпял спешна операция, твърди  . Той получил силни болки в неделя вечерта и в понеделник бил на зъболекарския стол. \"На зъболекар съм ходил, кой не е ходил. Нищо ми няма. Днес бях на стадиона. Ако искат, мога да си облека костюм и да мина през центъра, за да ме видят всички. Или да дойдат пред нас на улица \"Чехов\" да им махна от балкона\", заяви Стратега в неподражаемия си стил за \"24 часа\" по телефона.", "date": "2019.08.21", "title": "Пената след новина за операция: Нищо ми няма, кой не ходи на зъболекар"}
{"url": "https://www.24chasa.bg/novini/article/7617000", "text": "Районна прокуратура - Бургас е образувала досъдеблно производство за измама с белина, продавана като чудотворно лекарство, включително и срещу рак. Държавното обвинение се самосезирало от публикации в медиите. Разследването е възложено на полицейски служители от Областната дирекция на МВР в Бургас и трябва да приключи до 60 дни. Полицията са затворили лабораторията за белинна, но не съобщиха за арест на бургазлията Светослав Стаматов, който разпространява \"чудото\". Досъдебното производство срещу него е образувано за това, че за периода от неустановена дата през 2019 г. до 21 август с цел да набави за себе си имотна облага - да се сдобие с парични средства възбудил и подържал заблуждение у неопределен кръг лица, че лекарството, което им продава, ще ги излекува от онкологично заболяване, аутизъм, здравословни проблеми с бъбреците, както и от други заболявания и с това им причинил имотна вреда - престъпление по чл.209, ал.1 от НК. Според държавния здравен инспектор Ангел Кунчев продуктът е незаконен и няма произход, а човекът, който го продава, няма никаква лекарска квалификация. При акция на РЗИ-Бургас и полицията опасните препарати са били иззети от лабораторията в Бургас. Продуктът MMS е по-опасен от белина и е силен окислител, който при взаимодействие с киселина образува киселини, каза експертът по обща и неорганична химия към БАН Нина Нанкова. Миналата седмица Американската здравна администрация го определила като опасен за здравето продукт.", "date": "2019.08.21", "title": "Прокуратурата разследва белината чудо, затвори лабораторията в Бургас"}
{"url": "https://www.24chasa.bg/novini/article/7617003", "text": "Правителството на Германия обяви днес, че не е съгласно с възстановяване на членството на Русия в Групата на най-развитите индустриални страни, както предлагат президентите на Франция и САЩ, предадоха ДПА и ТАСС. Говорителят на правителството в Берлин Щефен Зайберт припомни, че през 2014 г. седемте най-развити икономики са решили да отстранят Русия от групата заради незаконната анексия на Крим и нейната политическа и военна подкрепа за сепаратистите в Източна Украйна, посочва БТА. \"И двете причини са още налице\", подчерта той. Зайберт добави, че ако Москва изрази готовност да промени позицията си към конфликта в Украйна, страните от Г-7 ще обсъдят въпроса за възстановяване на нейното членство.", "date": "2019.08.21", "title": "Германия е против връщането на Русия в Г-8"}
{"url": "https://www.24chasa.bg/novini/article/7616990", "text": "Министърът на вътрешните работи на Турция, Сюлейман Сойлу заяви, че САЩ водят преговори с обявената от Анкара за терористична организация \"Марксистко-ленинска комунистическа партия (МЛКП)\" в Сирия, предава Anadoly Agency , като се позовава на местни медии. \"Преди 14 дни в Сирия американците се срещнаха с МЛКП и знаем какво беше обсъдено тогава.\" Сойлу също спомена, че турскит власти са открили бомба, която е била предназначена за голям град в югоизточната провинция Шанлъурфа. Той също говори и за сменянето на ръководителите на три турски провинции, за които се предполага, че са разпространявали \"терористична пропаганда\", информира \"Фокус\". \"Назначаването (от страна на правителството) на кметове на провинции Ван, Диарбекир и Мардин е законово решение, не политически\", заяви той. По-рано министерството на вътрешните работи на Турция освободи от длъжност кметовете на няколко града в съответните провинции по подозрения в сътрудничество терористични организации.", "date": "2019.08.21", "title": "САЩ водят преговори с радикална групировка в Сирия"}
