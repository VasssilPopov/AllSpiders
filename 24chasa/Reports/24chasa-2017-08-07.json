{"url": "https://www.24chasa.bg/novini/article/6380186", "text": "Председателят на румънския Сенат и лидер на една от партиите в управляващата коалиция Калин Попеску Таричану заяви днес, че данъкът върху доходите ще бъде намален от 16 на 10 процента от 1 януари 2018 г., съобщава в. \"Гъндул\". \"Решението, което обявихме, е намаляване на подоходния данък от 16 на 10 процента и ще се прилага от 1 януари 2018 г.\", заяви той след заседание на управляващата коалиция Таричану уточни, че мярката е част от програмата за управление за периода 2017-2020 г. Той отбеляза, че също от януари 2018 г. ще се приложи и прехвърлянето на данъчното бреме от работодателя към служителя. \"Няма да се увеличат данъчните ставки, но ще променим начина на прилагане, което ще доведе до два положителни резултата: като се увеличи стойността на брутната заплата, всеки служител ще има полза, тъй като пенсионният пункт, който се изчислява на базата на брутната заплата, ще нарасне\", посочи Таричану. Той добави, че \"нетната заплата няма да нарасне твърде много, но важното е, че ще нарасне\". \"Разходите на работодателя няма да се увеличат по никакъв начин\", уточни лидерът на Алианса на либералите и демократите, по-малкия колаиционен партньор на Социалдемократическата партия. Таричану съобщи още, че правителството възнамерява да предложи проектозакон, който забранява получаването едновременно на пенсия и държавна заплата. \"Хората трябва да решат дали са пенсионери или са трудоспособни. Ще се промени законът така, че да не може да функционира тази двойствената система, защото не е правилна. Не може хем да си служител на заплата, хем да имаш доходи от пенсия\", изтъкна Таричану.", "date": "2017.08.07", "title": "Данъкът върху доходите в Румъния спада от 16 на 10 процента от началото на 2018 г."}
{"url": "https://www.24chasa.bg/novini/article/6380025", "text": "Румънски библиотекар си е поставил за цел да преплува река Дунав от извора до устието й. Днес Аврам Янку е поставил нов рекорд в изпитанието, успявайки да преплува 53 километра за един ден, съобщава агенция Аджерпрес, предаде БТА. Библиотекарят от град Петрошан, Западна Румъния, започна авантюрата на 20 юни от планината Шварцвалд и се очаква да доплува до пристанище Сулина около 20 август. Той ще трябва да преплува близо 2860 км, прекосявайки десет държави и четири европейски столици. Идеята му хрумнала, когато препрочитал романа \"Дунавският лодкар\" на Жул Верн. В него героят обявява, че ще преплава река Дунав от извора до устието с лодка, прехранвайки се само с уловената риба по време на плаването. С Аврам Янку са опитните спортисти Валерика Ръмбу от Галац и Улисе Галу от Брашов, които гребат с каяци. Янку посочва, че само двама души са успели до момента да преплуват Дунав от извора до устието - словенецът Мартин Стрел през 2000 г., който е направил това за 58 дни с неопрен и плавници, и канадката Мими Хюз, която шест години по-късно преплува разстоянието за 90 дни с неопренов костюм, но без плавници. Библиотекарят от Петрошан е известен с това, че успя да преплува Ламанша (62 км) на 30 август 2016 г. без неопрен за близо 18 часа, припомня Аджерпрес. Янку вече е преплувал пловината от трасето по Дунав и се приближава към сръбския град нови Сад.", "date": "2017.08.07", "title": "Румънски библиотекар плува по река Дунав от извора до устието й"}
{"url": "https://www.24chasa.bg/novini/article/6380102", "text": "Националният музей към замъка Бран в Трансилвания, известен също като Замъка на Дракула, няма да бъде затворен, каквито предположения се появиха в медиите по-рано. Това заяви румънският министър на културата Лучиан Ромашкану, като отбеляза, че е постигнато споразумение със собствениците на сградите, в които се помещава музеят, предаде Аджерпрес, цитирана от БТА. \"Националния музей Бран няма да бъде затворен. Разговаряхме с представители на собствениците (. . .) и стигнахме до споразумение за удължаване на срока, в рамките на който трябва да преместим колекцията на музея. Имаме на разположение 9 месеца, за да намерим нова сграда\", посочи министърът. Миналата седмица кметът на село Бран Рареш Радачина заяви, че има вероятност Националният музей Бран да бъде затворен в края на август, когато ще изтече договорът за наем между семейство Хабсбург - администратори на замъка Бран и собственици на помещенията, в които се намира музеят - и румънското министерство на културата, тъй като администраторите не желаят удължаване на споразумението. На 18 май 2006 г. прочутият замък, намиращ се близо до град Брашов, национализиран по време на комунистическия период, беше реституиран на Доминик фон Хабсбург, син и наследник на румънската принцеса Иляна.", "date": "2017.08.07", "title": "Румънски министър увери: Музеят в Замъка на Дракула няма да бъде затворен"}
{"url": "https://www.24chasa.bg/novini/article/6380121", "text": "Турският президент Реджеп Тайип Ердоган обвини днес Германия в подпомагане на терористи, заради това, че Берлин не отговаря на хилядите молби за предаване на заподозрени, издирвани от турските власти, предаде агенция Ройтерс. \"Германия поощрява терористи\", заяви Ердоган на конференция в черноморския окръг Ризе. Неговите думи вероятно ще доведат до нова ескалация на напрежението между двете страни, посочва Ройтерс. \"Ние дадохме на (германския канцлер Ангела) Меркел 4500 досиета, но не сме получили отговор по нито едно от тях\", заяви Ердоган пред членове на неговата Партия на справедливостта и развитието. Турският президент каза, че Германия иска да й бъдат предавани терористи, но не иска да предава такива, издирвани от Турция. \"Значи вие имате съдебна система, а ние в Турция - не, така ли?\", попита реторично Ердоган.", "date": "2017.08.07", "title": "Ердоган с нова атака към Берлин: Германия поощрява терористи"}
{"url": "https://www.24chasa.bg/novini/article/6380112", "text": "Топлата вода в части на столицата ще бъде спряна от 22 до 24 август, съобщиха от \"Топлофикация София\". Причината е планови ремонтни дейности от \"Булгартрансгаз\" ЕАД по газопреносната мрежа. Ще бъде преустановено подаването на природен газ към част от топлоизточниците на дружеството, поради което ще се наложи спиране на топлата вода към абонатите в ж.к. \"Люлин\" от 1-ви до 10-ти микрорайон, ж.к. \"Надежда\" от 1-ва до 6-та част, ж.к. \"Обеля-1\" и ж.к. \"Обеля-2\", ж.к. \"Свобода\", ж.к. \"Толстой\", кв. \"Илиянци\", ж.к. \"Захарна фабрика\", ж.к. \"Овча купел-1\" , \"Овча купел 2\", ж.к. \"Гевгелийски\", ж.к. \"Западен парк\", ж.к. \"Илинден\", ж.к. \"Сердика\", ж.к. \"Разсадника\", ж.к. \"Красна поляна\", ж.к. \"Славия\", ж.к. \"Бъкстон\", ж.к. \"Борово\", ж.к. \"Красно село\", ж.к. \"Бели брези\", ж.к. \"Стрелбище\", ж.к. \"Мотописта\", ж.к. \"Гоце Делчев\", ж.к. \"Лагера\", ж.к. Хиподрума\", ж.к. \"Иван Вазов\", ж.к. \"Св. Троица\", ж.к. \"Фонд. Жилища\", части от ж.к. \"Лозенец\" между ул. \"Д. Хаджикоцев\", ул. \" Бяла\", бул. \"Арсеналски\", ул. \"Славище\" и между бул. \"Евлоги и Христо Георгиеви\", ул. \"Крум Попов\", ул. \"Акация\", ул. \"Цанко Церковски\", ул. \"Капитан Андреев\", бул. \"Черни връх\" , района между бул. \"История славянобългарска\", ул. \"Заводска\", ул. \"Индустриална\", ул. \"Владайска река\", бул. \"Данаил Николаев\", ул. \"Проф. Милко Бичев\", бул. \"Янко Сакъзов\", ул. \"Кракра\", бул. Цар Освободител\", бул. \"Евлоги и Христо Георгиеви\", бул. \"България\", бул. \"Акад. Ив. Гешов\", бул. \"Константин Величков\", ул. \"Габрово\", ул. \"Скопие\" и бул. \"Рожен\". С цел да минимизира неудобствата за клиентите и да не се налага повторно преустановяване подаването на топла вода към посочените райони, в дните, когато подаването на газ ще бъде спряно, \"Топлофикация София\" ще извърши планови ремонти на своите производствени съоръжения в ТЕЦ \"София\", ОЦ \"Земляне\" и ОЦ \"Люлин\". Двете компании са съгласували работните си графици и ще бъдат положени всички усилия ремонтните дейности да бъдат изпълнени в рамките на посочения срок. Екипите на столичната Топлофикация имат пълна готовност да възстановят нормалното топлоподаване след като започне подаването на природен газ към посочените централи. В посочения период топлата вода в останалите квартали на София, които се топлоснабдяват от ТЕЦ \"София Изток\" няма да бъде спряна.", "date": "2017.08.07", "title": "Спират топлата вода в части от столицата от 22 до 24 август"}
{"url": "https://www.24chasa.bg/novini/article/6380130", "text": "Братът на кмета на с. Илинденци е обявен за издирване заради изнасилване на жена край благоевградското с. Струмянци. Пострадалата е майка на две деца, едното страда от синдрома на Даун. За изнасилването, станало в събота вечерта, е заподозрян 42-годишният международен шофьор Красимир Башлиев - брат на кмета на с. Илинденци Илия Башлиев. Красимир е ударил 30-годишната Таня по главата с гаечен ключ, а после я е изнасилил, обясниха полицаи пред “24 часа”. След това той заминал и затова до вчера не бе арестуван. Засега е обявен само за общодържавно, но не и за международно издирване, тъй като няма данни да е напуснал страната. Изнасилената била от Пловдив, но преди години била интегрирана в Илинденци. Местни хора твърдят, че се занимавала с проституция. От прокуратурата отказаха коментар. Според една от версиите на полицията Красимир е бил клиент на Таня, но двамата не се разбрали за цената и тогава жената подала жалба. Друга версия гласи, че тя е опитала да задигне портмонето на Башлиев и тогава той я ударил по главата. “Омръзна ми от глупостите на проститутки. Ще направя всичко, което зависи от мен, за да падне обвинението срещу брат ми”, коментира кметът Илия Башлиев. Той каза, че не знае къде е Красимир, телефонът му бил изключен.", "date": "2017.08.07", "title": "Издирват кметски брат заради  изнасилена   майка на болно дете"}
{"url": "https://www.24chasa.bg/novini/article/6380127", "text": "Пътно-транспортни произшествия затрудняват движението по автомагистралите \"Струма\" и \"Тракия\", съобщава Агенция \"Пътна инфраструктура\". Временно е ограничено движението в изпреварващата лента на АМ \"Струма\" при км 67, в посока Благоевград. А движението по АМ \"Тракия\" при км 163, в посока Стара Загора, се осъществява в активната и аварийна лента. От агенцията съобщават и за затруднено движение по път III-108 Ново Делчево - Петрич, то се осъществява в едната лента. Причината отново е ПТП. От агенцията предупреждават шофьорите да се движат с повишено внимание и съобразена скорост като спазват указанията на \"Пътна полиция\".", "date": "2017.08.07", "title": "Катастрофи затрудняват движението по автомагистралите \"Струма\" и \"Тракия\""}
{"url": "https://www.24chasa.bg/novini/article/6380148", "text": "Бурята, която вилня в София в следобедните часове взе жертва. Мълния уби 40-годишен работник на бул. \"България\" в столицата, съобщи Инцидентът е станал около 17.00 часа, съобщават от МВР за \"Фокус\". В следствие на мълния е пострадало и единственото дърво секвоя в парк \"Заимов\", съобщиха от пресцентъра на Столичната община. Мълния е разцепила стъблото на дървото. Екип на район \"Оборище\" е обезопасил мястото.                                                                                                                                                                                                                                                                                                                       ", "date": "2017.08.07", "title": "Бурята в София взе жертва: Мълния уби работник (Обновена)"}
{"url": "https://www.24chasa.bg/novini/article/6380141", "text": "Подслониха дядо Цоло от Славотин с изгорялата къща. Ден след пожара самотникът е настанен в дома на социалния патронаж в Монтана, съобщи кметът Златко Живков. Това е една тежка човешка драма, мъжът няма деца и роднини, които да се грижат за него, обясни градоначалникът. Къщата му е изгоряла до основи и не е застрахована. Двама млади мъже Борислав Иванов и Николай Михайлов го извадили от огъня с одеяло и го напръскали с вода. Следващата нощ преспал на пружина от кревата си насред двора сред руините, защото не искал да напуска дома си. Комисия ще оценява щетите при пожара. Възстановяването ще е трудно. Трябва всичко да се изрине и да се построи наново, каза кметът. Изгорелите стопански постройки и дърводелска работилница са незаконни.", "date": "2017.08.07", "title": "Подслониха дядо Цоло от Славотин с изгорялата къща"}
{"url": "https://www.24chasa.bg/novini/article/6380134", "text": "15-годишен сирак обрал 3-ма души в столичния кв. “Овча купел” през отворени балкони, преди да го хванат. Траян Янков бил в сиропиталището в кв. “Горна баня”. За 4 дни той обрал трима от съседния квартал, а плячката дал в заложни къщи. Първо задигнал лаптоп, 2 джиесема и злато на 27 юли. На 29-и откраднал лаптоп и телевизор. След 2 дни задигнал документи и цигари. И в 3-те случая влизал през отворени в жегата врати на тераси. Заради кражбите той е пратен в център за настаняване в Свиленград", "date": "2017.08.07", "title": "Сирак на 15 години обира трима през балкона"}
{"url": "https://www.24chasa.bg/novini/article/6380171", "text": "Без електрозахранване заради бурята са част от южните квартали на София, съобщи за  \"Фокус\" Борислава Луканова от ЧЕЗ. Засегнати са кварталите от южната дъга на столицата в полите на Витоша - вилна зона Симеоново-Драгалевци, Бояна. По думите ѝ повечето изключвания са били вследствие на преплитане на проводници заради силния вятър - стават къси съединения и изключват изводите. \"Когато всичко беше включено, се установи, че има по-сериозно засегнати участъци от паднали дървета и клони\", обясни тя. Не е ясен точният брой на засегнатите абонати, тъй като обстановката е много динамична. В момента екипи на ЧЕЗ, съвместно с екипи на Дирекция \"Сигурност\" на Столична община работят по разчистването на проводниците и отстраняването на проблемите. Очаква се до час и половина навсякъде да бъде възстановено електрозахранването.", "date": "2017.08.07", "title": "Част от южните квартали на София без ток заради бурята"}
{"url": "https://www.24chasa.bg/novini/article/6379991", "text": "Окръжна прокуратура-Хасково внесе искане в съда за определяне на мярка за неотклонение задържане под стража спрямо 42-годишен турски гражданин за незаконно пренасяне през границата на страната на прекурсори, съобщават от прокуратурата, цитирани от БТА. На 3 август 2017 г., около 19 часа, на ГКПП-Капитан Андреево, на трасе \"Входящи автомобили\", от Турция в България пристигнал лек автомобил, марка \"Пежо\", управляван от турски гражданин - Серхан Б. (на 42 години). По метода \"анализ на риска\" превозното средство било селектирано за щателна митническа проверка. При извършената проверка митническите служители открили в естествените кухини, в багажното отделение, укрити 20 найлонови пликове, пълни с насипни бели таблетки. От извършения на място полеви наркотест е установено, че таблетките съдържат псевдоефедрин - прекурсор за производство на амфетамини. Установено е, че общото тегло на таблетките псевдоефердин е 11,180 кг. на обща стойност 7 826 лева. Лекият автомобил, с който е извършено нарушението, е бил задържан. Разследването по досъдебното производство се провежда от разследващ митнически инспектор от Митница Бургас под надзора на Окръжна прокуратура- Хасково. Окръжен съд-Хасково ще заседава днес по искането на прокуратурата за определяне на мярка за неотклонение спрямо обвиняемия Серхан Б.", "date": "2017.08.07", "title": "Поискаха арест за турчин за пренасяне на прекурсори през границата"}
{"url": "https://www.24chasa.bg/novini/article/6379988", "text": "Френският президент Еманюел Макрон ще настоява при посещението си в Австрия, Румъния и България по-късно този месец за правила, които по-добре да защитават френските работници от нечестната, според тях, трудова конкуренция от Източна Европа, съобщи днес официален представител, цитиран от Ройтерс. Макрон се ангажира да вземе мерки срещу \"социалния дъмпинг\" във Франция, където компании наемат при по-ниско заплащане работници от по-бедните източноевропейски страни, като така застрашават работните места на французите, предаде БТА. Страните от ЕС са разделени по въпроса за правилата, според които например български шофьор на камион или литовски зидар могат да работят във Франция за ограничен период от време с източноевропейските си заплати, които обикновено са под минималния гарантиран праг в западноевропейските страни. Полша, Унгария, Словакия и Чехия заявяват, че трябва да имат право да се конкурират ценово, както западноевропейските страни се конкурират по качество на продуктите и ноу-хау, за да наваксат след десетилетията комунистическа стагнация. Спорът се оформя като един от най-трънливите въпроси пред блока, задълбочавайки разделението изток-запад сред страните членки, докато ЕС търси единство за Брекзита. Официалният представител посочи, че Макрон ще иска по-строги правила за \"социалния дъмпинг\" при обиколката си от 23 до 25 август в Австрия, Румъния и България. По думите на източник от президентството, цитиран от Франс прес, трите страни оказват сътрудничество, особено по въпроса за командированите служители, тема която френският президент ще засегне при всичките си срещи. В австрийския град Залцбург на 23 август той ще се срещне с австрийския канцлер Кристиан Керн, както и с премиерите на Чехия Бохуслав Соботка и на Словакия Роберт Фицо. На 24 август в Букурещ ще разговаря с президента Клаус Йоханис и премиера Михай Тудосе, след което ще пристигне във Варна, където ще се срещне с българския президент Румен Радев и с премиера Бойко Борисов. Френският официален представител определи посещението на Макрон като \"важен символ, тъй като това са страни, на които в миналото не е обърнато достатъчно внимание или са били пренебрегвани от Франция, или поне според тях е така.\" Той отбелязва, че същевременно Германия е инвестирала много в тези държави. Цялата обиколка цели подобряване на достъпа до Източна Европа, допълни източникът.", "date": "2017.08.07", "title": "Макрон ще говори с Борисов за евтината работна ръка, идваща от Източна Европа"}
{"url": "https://www.24chasa.bg/novini/article/6379997", "text": "Нова катастрофа затапи движението по морето, този път по пътя Бургас-Слънчев бряг.  в района между Поморие и Ахелой се блъснаха лек автомобил \"Фолксваген Голф\" и бус. От инцидента няма пострадали хора, но се образуваха километрични опашки по пътя. Задръствания имаше и по обходния маршрут за Слънчев бряг през Каблешково. Тапата започваше от село Тънково и стигаше до курорта. Междувременно стана ясно, че пострадалата жена във верижния удар край Черноморец, по пътя Созопол-Бургас, е 40-годишна молдовка.  Тя е с контузия на скулата, но сама е поискала да напусне болницата, казаха от УМБАЛ Бургас.", "date": "2017.08.07", "title": "Пак катастрофа край морето, този път тапа за Слънчев бряг"}
{"url": "https://www.24chasa.bg/novini/article/6380003", "text": "В двора на къща на косовски полицай в Зубин поток е било хвърлено експлозивно устройство, като взривът е причинил материални щети, съобщи сръбската телевизия, цитирана от БТА.  Няма ранени в инцидента, повредени са три коли, които били паркирани край къщата. Направен е опит да бъде запален частният автомобил на полицая, заяви говорителят на полицията Бесим Хоти. Мотивът за нападението не е известен. Води се разследване.", "date": "2017.08.07", "title": "Експлозия в двора на къща на косовски полицай"}
{"url": "https://www.24chasa.bg/novini/article/6380023", "text": "Два български екипажа и вертолет Ми-17 от 24-та авиационна база – Крумово в периода 2 - 6 август 2017 г. оказаха помощ на македонските власти за овладяването на горските пожари, възникнали в община Македонски брод, Република Македония, съобщиха от Министерството на отбраната.   Командири на двата екипажа, в състав от 12 военнослужещи, са майор Борислав Тафков и майор Александър Цанков. Българските военнослужещи действаха в района на гр. Скопие като за пет дена изпълниха общо 81 захода и обляха с приблизително 210 тона вода обхванатите от пожара гори. При изпълнение на задачите военните пилоти и инженерният и технически състав за пореден път показаха високия си професионализъм и отговорност. Работата им беше затруднена от снабдяването с вода от труднодостъпни източници и голямата денивелация на терена, а също от изключително бързото разпространение на огъня по върховете на дърветата.", "date": "2017.08.07", "title": "Два наши екипажа и вертолет от Крумово помогнаха за пожарите в Македония"}
{"url": "https://www.24chasa.bg/novini/article/6379874", "text": "Софийска градска прокуратура ще поиска   да бъде отменено, съобщиха от пресцентъра на държавното обвинение, цитирани от БТА. Днес стана ясно, че съдът е върнал на прокуратурата обвинителния акт срещу уволнената съдийка Румяна Ченалова, съобщиха от пресцентъра на съда. Ченалова е обвинена за това, че като съдия по висящо търговско дело, е извършила 14 деяния, с които е нарушила и не е изпълнила служебните си задължения. Тя беше и едно от главните лица в записите от случая \"Яневагейт\", заедно с бившия председател на СГС Владимира Янева. Според съдията по делото срещу Ченалова обвинителният акт не съдържа ясно и разбираемо обвинение, което да може да се разбере от обвиняемия и от адвоката му. Софийска градска прокуратура обаче не споделя изложените от съдията мотиви и ще се опита да направи така, че делото в съда да започне по същество.", "date": "2017.08.07", "title": "Прокуратурата ще протестира връщането на делото срещу Румяна Ченалова"}
{"url": "https://www.24chasa.bg/novini/article/6379891", "text": "3 аварийно-спасителни екипи са на място в районите „Витоша“ и „Горна баня“, където в момента вали силен дъжд с градушка. Това съобщиха от пресцентъра на Столична община. Екипите отстраняват паднали клони и листа и почистват шахтите. Градският транспорт се движи нормално и изпълнява всички маршрути.", "date": "2017.08.07", "title": "Вали силен дъжд с градушка в София (Снимки, видео)"}
{"url": "https://www.24chasa.bg/novini/article/6379931", "text": "Министър-председателят Бойко Борисов проведе телефонен разговор с комисаря по околна среда, морско дело и рибарство Кармену Вела. Двамата обсъдиха възникналия казус „Калиакра”. Това съобщиха от Министерски съвет. Премиерът Борисов запозна комисар Вела с развитието на ситуацията в България след издаването на заповедта на министър Нено Димов. Двамата се обединиха около позицията, че решението на Съда на Европейския съюз трябва да се изпълни. Беше посочено, че българските власти трябва да идентифицират подходящите мерки и начини, с които това да стане. Беше подчертано, че европейското законодателство в областта на „Натура 2000” не забранява икономически дейности, включително земеделие, и ще се търсят варианти как решението да бъде приложено, така че да не бъдат ощетени засегнатите от него хора в района на крайморска Добруджа, предава БТА. Европейската комисия и българското правителство са в добър диалог по темата и полагат усилия за намиране на оптималния компромис за защита и на природата, и на интересите на хората в този край на България, беше отбелязано в разговора. Комисар Вела приветства усилията на министър-председателя да събере всички заинтересовани страни по случая в търсене на решение. Той също така отбеляза доброто сътрудничество и усилията на министър Димов. Премиерът Борисов покани комисар Кармену Вела заедно с еврокомисаря по регионална политика Корина Крецу да посетят България и на място да се запознаят с мерките, които са взети за опазване на защитените територии.", "date": "2017.08.07", "title": "Борисов за случая „Калиакра” пред комисар Вела: Решението на съда трябва да се изпълни"}
{"url": "https://www.24chasa.bg/novini/article/6379864", "text": "Тийнейджър от Австралия  се възстановява в болница след множество ухапвания от морски бълхи в областта на глезените, съобщава Би Би Си. 16-годишният Сам е забелязал, че краката му кървят в областта на глезените, след като нагазил във водите на плажа в Мелбърн вчера вечерта. Семейството веднага потърсило лекарска помощ.  \"Когато се прибра у дома и двата му крака кървяха обилно. Опитахме се да промием раните и да спрем кървенето, но безуспешно.\", споделя бащата на момчето. След като в две болници не успели да дадат логично обяснение на притеснените родители, те решили да вземат проби от водата и да ги занесат на местни биолози. Оказва се, че младежът е нахапан от лизиански амфиподи - морски бълхи, хранещи се с плът. Експерти твърдят, че такива случаи са много редки и че няма причина за тревога.", "date": "2017.08.07", "title": "Морски бълхи нахапаха до кръв краката на тийнейджър в Австралия (Снимки 18+)"}
{"url": "https://www.24chasa.bg/novini/article/6379932", "text": "Мъж загубил съзнание, а други трима получили фрактури, след като кит се блъснал в кораб за спортен риболов в морето, близо до австралийския бряг, предаде \"Франс прес\", цитирано от БТА. Корабът, дълъг 9 метра, се връщал с 8 пътници на борда си в пристанище на островите Уитсъндейс, когато гърбат кит го блъснал отдолу и го повдигнал във въздуха. \"За частица от секундата всички паднахме на палубата, корабът се повдигна нагоре и вече никой не се държеше на краката си\", разказа капитанът Оливър Галия. \"Никой не разбра какво се случва.\" 71-годишен южноафриканец загубил съзнание и получил лекарска помощ от екипажа. Други четирима души били отведени в болница, а капитанът получил нараняване в главата и трябвало да му направят 8 шева, докато трима туристи се отървали с фрактури на носа, лицето и ребрата. \"Виждаме непрестанно китове, но не бяхме чували за подобен инцидент\", отбеляза капитанът. Всяка година гърбати китове мигрират от северната част на Антарктика към отличаващото се с по-топъл климат австралийско крайбрежие, за да се съвкуплят и да родят малки. Гърбатите китове достигат 16 метра дължина.", "date": "2017.08.07", "title": "Кит се блъсна в кораб и рани част от пътниците му"}
{"url": "https://www.24chasa.bg/novini/article/6379968", "text": "Министър-председателят Бойко Борисов организира утре, 8 август, в 11 ч. среща на всички заинтересовани страни – кметове, собственици на имоти, представители на природозащитни организации, на научната общност, на браншови организации и експерти от МОСВ, за да се потърси баланс по проекта за интегрирания план на защитените зони в района на Калиакра.", "date": "2017.08.07", "title": "Борисов организира среща по казуса „Калиакра”"}
{"url": "https://www.24chasa.bg/novini/article/6379973", "text": "Президентът на САЩ Доналд Тръмп атакува в социалната мрежа туитър сенатора демократ Ричард Блументал, като го нарече \"фалшив виетнамски измамник\", предаде Асошиейтед прес. Президентът изля гнева си малко след като законодателят заяви, че разследването за руска намеса в американските избори и за сговора с Русия на хора от обкръжението на Тръмп трябва да продължи, предаде БТА. Блументал отправи критиките си срещу Белия дом в интервю по телевизия Си Ен Ен тази сутрин. Сенаторът, който е бил резервист от морската пехота по времето на Виетнамската война, през 2010 г. се извини за твърдението си, че е служил във Виетнам. В серия от постове в Туитър по-късно днес Тръмп писа: \"Интересно е да гледаме как сенатор Ричард Блументал от Кънектикът ни говори за фалшив сговор с Русия, когато самият той е фалшив виетнамски измамник\".", "date": "2017.08.07", "title": "Тръмп атакува в туитър сенатор, настоял руското разследване да продължи"}
{"url": "https://www.24chasa.bg/novini/article/6380028", "text": "Израелски и американски археолози смятат, че на брега на Галилейското езеро в северната част на Израел са открили родното място на апостол Петър и други двама апостоли, предаде Франс прес, съобщи БТА. Мордехай Авиам от колежа Кинерет е на мнение, че двете приключили наскоро кампании за разкопки, извършени заедно с негови американски колеги, са позволили да бъде открит обектът на древноримското селище Юлиас. Според историка Йосиф Флавий, то е построено към 30 г. върху руините от риболовното селище Бетсаид на брега на Галилейското езеро. Там според Евангелието, са родени и живели Петър, брат му Андрей и Филип - трима от 12-те апостоли. Археолозите отдавна търсят местонахождението на Юлиас, като имаха предвид главно три различни обекта. \"Единият от тези обекти бе идентифициран като сериозен кандидат, но кандидатурата му бе поставена под въпрос вследствие на приключилите миналата седмица разкопки - отбеляза Мордехай Авиам. - Те бяха извършени на няколко километра от там, на неизследван досега обект. Попаднахме на фрагменти от глинени съдове, монети и руини от обществена баня. Това навежда на мисълта, че не става въпрос за малко селище, а за място, което би могло да съответства на Юлиас. Въз основа на откритите находки има голяма вероятност да става дума за Бетсаид.\" Обектът се намира недалеч от мястото, където река Йордан се влива в Галилейското езеро. Нивото на водата в езерото навремето обаче било по-високо.", "date": "2017.08.07", "title": "Археолози: Открихме родното място \nна апостол Петър"}
{"url": "https://www.24chasa.bg/novini/article/6380048", "text": "Драги читатели, През изминалия уикенд (5-6 август 2017 г. ) , в разгара на летния туристически сезон, Техни Величества Царят и Царицата поканиха гости от Испания в дома си в Царска Бистрица,  . Държим да споделим с читателите на сайта и да помолим колегите журналисти да дадат гласност на по-долу описания случай. Той разказва за премеждията на множество пътници, споделени от един сънародник, летял със същия полет.", "date": "2017.08.07", "title": "Гости на царя и царицата преживели кошмар с наша авиокомпания"}
{"url": "https://www.24chasa.bg/novini/article/6380071", "text": "Екипи на „Софийска вода“ и „Метрополитен“ работят по отстраняване на авария в канализационната мрежа на бул. „Черни връх“ и ул. „Филип Кунев“, съобщиха от пресцентъра на Столична община. Аварията е засегнала южния вход на метростанция „Витоша„, заяви пред \"Фокус\" изпълнителния директор на „Метрополитен” ЕАД инж. Стоян Братоев  Заради интензивният дъжд се е препълнила канализационна шахта при последната точка от изградения първи етап от канализацията в района. Нарушена е част от асфалтовата настилка, която предстои да бъде възстановена. \"Над метростанция „Витоша„ горе, по булеварда, при бурята е дошла много вода. Има канализация, която обаче до станцията е с диаметър ?1000, но надолу е ?400. При проливния дъжд водата е преляла от канализацията на около 20-30 метра над метростанцията и е засегнала малко от южния ѝ вход. Преляла е водата от шахтата и е влязла е между асфалта и основата\", обясни инж. Братоев. Той добави, че е предвидено по ул. \"Филип Кутев\" канализацията също да е с ?1000, но към момента това не е изпълнено. По думите му аварията не е засегнала движението на влакове в района на местростанцията, нито перона, където се намират пътниците. Екипи на „Софийска вода“ и „Метрополитен“ работят по отстраняване ѝ. Инж. Братоев добави, че предстои подмяна на асфалтовата настилка в района на метростанцията, тъй като водата е влязла под асфалта и го е надигнала.", "date": "2017.08.07", "title": "Дъждът причини авария в канализационната мрежа в София (Обновена)"}
{"url": "https://www.24chasa.bg/novini/article/6380087", "text": "Има милиарди галактики във Вселената, всяка от които с по трилион звезди, което означава, че в космоса има вероятно трилиони обитаеми планети. Но, ако това е така и животът на Земята е способен да оцелява, защо тогава не сме открили сигнали от интелигентни форми на живот? Нови проучвания предполагат, че интелигентните извънземни все още не са се свързали с нас, защото са в хибернация, докато условията във вселената не станат по по-благоприятни за тях.", "date": "2017.08.07", "title": "Не срещаме извънземни, защото са в хибернация и чакат Вселената да се охлади"}
{"url": "https://www.24chasa.bg/novini/article/6380086", "text": "Верижна катастрофа затруднява движението по булевард \"Цариградско шосе\" преди отбивката за пл. \"Авиацията\" в посока Орлов мост, съобщи\"Фокус\". Ударили са се 4 леки автомобила, нанесени са леки материални щети. Заради катастрофата се образува голямо задръстване. На място няма полиция.                                                                                                                                                                                                                                                                                                                       ", "date": "2017.08.07", "title": "Верижна катастрофа блокира движението по \"Цариградско шосе\" в София"}
{"url": "https://www.24chasa.bg/novini/article/6379849", "text": "96 млн. лв. приходи от продажби за юли постигна АЕЦ “Козлодуй” , което е рекорд от началото на либерализацията на електроенергийния пазар в страната от 2004 г., съобщиха от атомната централа. Продажбите на ток са били както на регулирания, така и на свободния пазар. Както вече “24 часа” писа, атомната централа приключи първото полугодия на годината с печалба след данъчно облагане от 33,9 млн. лв. За същия период на 2016 г. тя е била 236 666 лв. Приходите от дейността на “Козлодуй” са 418 млн. лв., с ръст от 22 млн. лв. спрямо първото шестмесечие на миналата година. Със собствени средства е обезпечено изпълнението на дейностите по осигуряване на безопасната експлоатация на ядрените блокове и изпълнението на инвестиционните проекти за продължаване на срока на експлоатация и за повишаване на мощността им. Принос за добрите финансови резултати има както отличната работа на екипа на атомната централа, така и намаляването на размера на вземанията от НЕК ЕАД и значително по-благоприятната, в сравнение с миналата година, пазарна среда, съобщават от централата. ", "date": "2017.08.07", "title": "АЕЦ “Козлодуй” с рекорд от 96 млн. лв. приходи за месец"}
{"url": "https://www.24chasa.bg/novini/article/6379654", "text": "Германските власти заявиха днес, че крайнодесният активист Ернст Цюндел, признат за виновен в отричане на Холокоста, е хочинал на 78 години, предаде Асошиейтед прес. Говорителка на властите в град Бад Вилдбад в провинция Баден-Вюртемберг, където е живял Цюндел, каза, че той е умрял през уикенда. Според съпругата му той е умрял от инфаркт, предаде БТА. Цюндел е роден в Германия през 1939 г. През 1958 г. заминава за Канада и става известен с неонацистките си възгледи и публикации. През 2005 г. е депортиран от Канада, а през 2007 г. е признат от германски съд за виновен в отричане на Холокоста, което е престъпление в Германия. През 2010 г. е освободен от затвора.", "date": "2017.08.07", "title": "Известен неонацист почина в Германия"}
{"url": "https://www.24chasa.bg/novini/article/6379697", "text": "Две участнички в руската пънк група \"Пуси райът\" са били задържани, след като протестирали пред сибирския затвор, в който излежава 20-годишната си присъда украинският режисьор кинодокументалист Олег Сенцов, предаде Асошиейтед прес, цитиран от БТА. Сенцов, който е от Крим - анексирания от Русия през 2014 г. украински полуостров, бе осъден от руски военен съд през 2015 г. за заговор за извършване на терористичен акт. Мария Альохина съобщи в Туитър днес, че тя и Олга Борисова са били задържани тази сутрин. На сайта Mediazona, създаден от Альохина и друга участничка от нейната рок банда, е бил качен видеоклип, който показва, как полицейски патрул спира колата, в която двете момичета пътували, след което били отведени в полицейското управление. Ден по-рано те окачили на мост, недалеч от затворническата колония в руския сибирски регион Якутия, плакат с надпис \"Освободете Сенцов!\". Альохина бе една от двете участнички в пънк групата \"Пуси райът\", осъдени на по две години затвор за протестно музикално изпълнение - импровизирана \"пънк молитва\" - в московския катедрален храм \"Христос спасител\" през 2012 г., с което се обявиха срещу руския президент Владимир Путин и управляващия в страната елит. Обвиненията и 20-годишната присъда срещу Сенцов - член на националистическата украинска групировка \"Десен сектор\", по всеобщо мнение, са били политически мотивирани и много хора от сферата на изкуството в Русия и извън пределите й настояват за неговото освобождаване, отбелязва АП.", "date": "2017.08.07", "title": "Задържаха две от \"Пуси райът\" за протест в подкрепа на украински кинорежисьор"}
{"url": "https://www.24chasa.bg/novini/article/6379685", "text": "Един човек е убит, а трима са ранени след стрелба снощи в югозападната част на Тулуза, Южна Франция, предаде телевизия BFM, цитирана от БТА.  Според източник в местните власти, около полунощ нападател открил огън по автомобил с хора. След като произвел няколко изстрела, той избягал. Следователите не знаят дали той е действал сам или е имал съучастници. По предварителни данни, убитият и ранените са наркотрафиканти. Това е втората стрелба в Тулуза през последния месец и половина. В началото на юли, двама неидентифицирани мъже на мотоциклет стреляха по минувачи, а след това избягаха от местопрестъплението. В резултат на стрелба един човек беше убит, а седем бяха ранени. Полицията смята, че инцидентът е свързан с „разчистване на сметки”.", "date": "2017.08.07", "title": "Един убит и трима ранени след стрелба във Франция"}
{"url": "https://www.24chasa.bg/novini/article/6379428", "text": "Нова технологична компания с български корен е продадена. Сделката е за 35 млн. долара, обект е платформата за обработка на големи бази авиоданни Vayant Travel Technologies, купувач е американската PROS Holdings, а най-голям акционер досега беше българският фонд за рисков капитал NEVEQ, предаде \" \". Макар и регистрирана в САЩ, Vayant е създадена по идея на българи и почти целият екип е базиран в София. Затова сделката може да се определи като третото голямо придобиване (над 10 млн. долара) на българска IT компания от чуждестранен купувач за последните години. Предишните бяха за \"Телерик\" и \"Фадата\". Регистрираната в САЩ Vayant разработва SaaS (software as a service) платформа, насочена към авиокомпаниите. Чрез индивидуален алгоритъм фирмите могат да предложат на своите крайни клиенти актуална информация за цената на самолетните им билети и съпътстващите ги услуги, съобразявайки се с всички ценообразуващи фактори. Работи с дузина световни авиокомпании. От основаването й през 2007 г. Vayant е финансирана от общо пет по-големи инвеститора. Първо от българския фонд за рисков капитал NEVEQ, който е и най-големият акционер в компанията. Впоследствие получи финансова инжекция и от инвестиционния фонд Cape Capital, а през 2014 г. към тях се присъедини с миноритарен дял и германският авиогигант Deutsche Lufthansa AG.", "date": "2017.08.07", "title": "Авиоплатформа създадена от българи е продадена на американци за 35 млн. долара"}
{"url": "https://www.24chasa.bg/novini/article/6379397", "text": "Питър Смит, спонсор на Републиканската партия, се самоуби десет дни след като призна през “Уолстрийт джърнъл”, че е придобил от руски хакери 33 000 изтрити писма от личния сървър на Хилари Клинтън. Той е оставил предсмъртно писмо и документи в сатията си в хотела в Рочестър, използвана за пациенти на Mayo Клиник, където се е лекувал. “Утре е последният ми ден” - казал Смит на служител на хотела, след като разпечатал документите в бизнес центъра, по данни от полицията. Според смъртния акт смъртта му е естествена - той е починал вследствие на \"задушаване поради изместване на кислород в затворено пространство с хелий\".", "date": "2017.08.07", "title": "Инвестиционен банкер се самоуби в разгара на мегаскандал в САЩ"}
{"url": "https://www.24chasa.bg/novini/article/6379460", "text": "Пловдивската окръжна прокуратура внесе в съда обвинителен акт спрямо Васил Тайрян, на 41 г., за опит за убийство. Арменецът изстреля шест куршума срещу своя сънародник Тигран Бегиян на 29 септември м.г. край Садово. Двамата имали вражда и обвиняемият поискал от пострадалия да се видят извън Пловдив. 39-годишният Бегиян отишъл с петима познати, като се надявал да се помирят с Тайрян. Васил обаче спрял на 15 метра от сънародника си, извадил пистолет и започнал да стреля срещу него. Пронизал го с шест куршума по различни части на тялото. \"Ако не бяха му свършили патроните, щяхме да имаме труп\", категорични бяха разследващи. Оттам определят престъплението с висока степен на обществена опасност. Васил Тайрян сега ще отговаря за опит за убийство на своя сънародник. Бегиян бе приет в болница на 30 септември с 6 огнестрелни рани в коленете и в китките. В болницата раненият не казал нищо за инцидента, тъй като според арменските правила проблемите се решавали в общността без намеса на институции. Медиците обаче известили полицията и така се стигнало да автора на стрелбата. Според запознати проблемът между двамата арменци бил финансов.\"Спазвам всички закони на страната, имам български работници и кредити\", обясни пред съда м.г. Тайрян, когато му гледаха мярката. Все още той е в ареста.", "date": "2017.08.07", "title": "Съдят арменец, изстрелял шест куршума в сънародник край Пловдив"}
{"url": "https://www.24chasa.bg/novini/article/6379454", "text": "Некрополът се намира до най-голямата средновековна средновековна базилика в Родопите. Проф. Николай Овчаров уточни, че археолозите са намерили 105 гроба от периода 12-14 век, които представляват много добре оформени гробни камери (саркофази), разположени един върху друг. Гробовете вече са заснети от дрон, съвсем скоро предстои тяхното отваряне и проучване, информира БТА. Археологът каза още, че това е третият голям некропол от този период, разкрит на Перперикон. През миналата година са били открити около 30 гроба, от които са излезли доста интересни находки - дамски накити, бронзови гривни, обеци, наушници. Имало и е няколко надгробия, които са обозначавали по-престижните гробове. От периода 12-14 век вече има открити над 500 гроба. Според проф. Овчаров това дава възможност да се направят и заключения относно броя на жителите на Перперикон през средновековието. По думите му точна цифра не може да се каже, но със сигурност са били няколко хиляди. Професор Овчаров разкри и за друга интересна находка - надписите в базилика номер две. Откритите там графити показвали, че връзките между Перперикон и Филипи са били изключително тесни. Сред изброените имена в тези надписи е името на мъченик Порфирий от района на Филипи. Смята се, че той и Онисофор са били преки ученици на апостол Павел.", "date": "2017.08.07", "title": "Проф. Овчаров: Връзките между Перперикон и Филипи са били изключително тесни"}
{"url": "https://www.24chasa.bg/novini/article/6379393", "text": "Българската царска титла има 11-вековно присъствие в исторически, политически и народопсихологически аспект. Независимо от формата на държавно управление и от историческите и политическитe превратности, които е преживяла страната ни, тази титла и нейните персонални носители са един от символите на българската държавност и са част от ценностната система, утвърдена в колективното съзнание на българския народ. Император Николай II бил силно раздразнен, когато в Петербург пристигнало съобщението, че той вече не е единственият носител на царската титла. На 22 септември 1908 г. в старопрестолния град Търново васалното дотогава Княжество България обявило своята независимост и се провъзгласило за царство, а неговият монарх - Фердинанд I Български, приел титлата Цар на българите и станал приемник на владетелите от Първото и Второто българско царство.", "date": "2017.08.07", "title": "Титлата цар се появява първо в България. Николай II бесен, че има друг като него"}
{"url": "https://www.24chasa.bg/novini/article/6379499", "text": "„В последните години на съвместна работа и членство в ЕС и НАТО Германия се утвърди като наш ценен приятел, доверен партньор и стратегически съюзник“. Това заяви държавният глава Румен Радев, който връчи на посланика на Федерална република Германия у нас Детлеф Лингеман орден \"Стара планина\" първа степен. Дипломатът получи висшето държавно отличие за изключително големите си заслуги за укрепването и развитието на българско-германските отношения, съобщиха от президентския пресцентър. Връчването на отличието президентът Радев определи като израз на признание за личния принос на германския дипломат, както и на значението, което България отдава на сътрудничеството си с Германия. „Отличните двустранни отношения в днешно време се дължат на последователната работа на нашите две държави, но и на изключително всеотдайната дейност на поколения български и германски дипломати“, отбеляза президентът Радев и изтъкна ангажираността в работата на германския посланик през мандата му и неговия принос за активизирането и разширяването на двустранните отношения. Държавният глава припомни резултатния политически диалог с разменени визити на най-високо ниво, както и срещи на други нива по важни въпроси. „Благодарение на посланик Лингеман получихме важна подкрепа от Германия в ключови области като правосъдната реформа, сигурността и контрола на външните граници на ЕС, усвояването на еврофондове, дуалното образование“, посочи президентът Радев. Изключително високо ценим усилията на посланик Лингеман и екипа му за интензифициране на търговско-икономическите ни отношения, заяви президентът и добави, че германските предприятия в България са вече близо 5000, а двустранният стокообмен се е повишил и вече е над 6,6 млрд. евро за изминалата година. Германските инвестиции в България достигат близо 3 млрд. евро, с което Федерална република Германия се утвърди като водещ инвеститор у нас. Държавният глава отбеляза и активните усилия на посланик Лингеман за разширяване на сътрудничеството в областта на културата, науката и образованието. По думите на президента Радев в рамките на целия си мандат посланик Лингеман е пример за висок професионализъм, за активна работа и лична ангажираност. От своя страна Детлеф Лингеман благодари за казаното за неговите усилия и заяви, че приема ордена като представител на родината си и на всички, работили заедно с него неуморно за разширяването на двустранните отношения с България. Отношенията са отлични в политиката, икономиката, културата, посочи посланикът. Туризмът процъфтява с около милион германски туристи, които посещават България. Много българи учат немски и инвестират в личното си бъдеще, тези млади хора инвестират обаче и в бъдещето на нашите двустранни отношения, посочи посланикът. „България предприе съществени действия в реформата на съдебната система, независимият съд е крайъгълен камък за стимулиране на чуждите инвестиции и икономическото развитие“, каза посланик Лингеман. По думите му Германия е най-големият търговски партньор на България, но има много по-голям потенциал, който може да бъде реализиран, ако реформите бъдат изпълнени. Посланикът засегна и темата за предстоящото българско председателство на Съвета на ЕС като отбеляза, че това е огромна задача и е предизвикателство за всяка държава. „България доказа, че е надежден партньор в рамките на ЕС“, каза посланик Лингеман и даде като пример това, че страната ни полага огромни усилия с подкрепата на партньорите за охраната на външните граници на ЕС. „Днес всички сме изправени пред особените предизвикателства на ЕС и мотото ви е, че \"Съединението прави силата\", но това важи за всички нас. Сигурен съм, че България успешно ще се справи с предстоящите предизвикателства“, посочи германският дипломат, който определи историята и културното наследство на България като огромно богатство не само за страната, но и за цяла Европа.", "date": "2017.08.07", "title": "Румен Радев връчи орден \"Стара планина\" на германския посланик"}
{"url": "https://www.24chasa.bg/novini/article/6379497", "text": "Певецът и композитор Асен Гаргов е починал. За тъжната вест стана ясно от многобройни постове във фейсбук, направени от негови почитатели и познати. От доста време Асен Гаргов страдаше от рак и няколко пъти пътува за лечение в Истанбул.  Асен Гаргов е роден на 24 юли 1949 година. Първите му музикални изяви са с вокален квинтет \"Студио В\". Дълги години споделяше живота и кариерата си с Лили Иванова.   Очаквайте подробности.          По темата:", "date": "2017.08.07", "title": "Почина Асен Гаргов (Видео)"}
{"url": "https://www.24chasa.bg/novini/article/6379542", "text": "Асен Гаргов е роден на 24 юли 1949 г. Като малък дълго свири на цигулка. После родителите му заминават за Чили, където Гаргов учи китара в една от най-известните музикални школи. Кариерата му започва във вокален квинтет „Студио В“, където е поканен за солист от Вили Казасян в началото на 1970-те години. От 1975 г. до 1991 г. Гаргов е дуетен и творчески партньор на Лили Иванова, като в този период изнасят концерти и записват албуми. Той пише редица песни както за нея, най-популярната от които е „Детелини“, така също и за дуета им. Разделят се през 1991 г. В телевизионно интервю за bTV през 2013 г. Гаргов заявява, че след раздялата е предложил на Лили Иванова да основат продуцентска къща на нейно име за млади изпълнители, но певицата му отказва. Впоследствие той забранява на Лили Иванова да изпълнява песните му, тъй като не плащала авторски права, а тя забранява гласа си върху песните. Като самостоятелен певец Гаргов е известен с песента „Развод ми дай“, добила популярност след 1989 г. Песента „С любов“ по музика на Асен Гаргов е озаглавила два албума на Маргарита Хранова, издадени през 1995 и 1998 г. Гаргов има и два дуета с Маргарита Хранова – „Нека бъде така“ и „Забрави за мен“, записани в албума ѝ „Марги и приятели“.През 1996 г. песента „Забрави за мен“ печели Първа награда на фестивала „Златният Орфей“.", "date": "2017.08.07", "title": "Кой е Асен Гаргов?"}
{"url": "https://www.24chasa.bg/novini/article/6379515", "text": "Окръжна прокуратура Бургас внесе в съда искане за определяне на мярка за неотклонение „задържане под стража“ спрямо 32-годишния Ангел Щ. от Бургас. Той е обвинен в грабеж, извършен на 2 август през нощта в Слънчев бряг. Бандитът се промъкнал в стая на хотел „Азуро“ и задигнал 75 евро, 100 лв., 10000 чешки крони, фотоапарат, собственост на две чехкини. При кражбата едно от момичетата било в стаята и крадецът го заплашил с нож. Наглият бандит взел и една от дрехите на чехкинята, като я сплашил, че ако гъкне, ще я намушка. След като е бил задържан, Ангел Щ. е обвинен в грабеж, извършен в условията на опасен рецидив. Искането на окръжната прокуратура  за налагане на  постоянна мярка за неотклонение „задържане под стража“ е мотивирано от наличието на обосновано предположение, че 32-годишният Ангел Щ. е извършил престъплението, в което е обвинен, както и от възможността да се укрие или да извърши ново престъпление. Бургазлията е многократно осъждан, като е търпял и ефективно наказание „лишаване от свобода“.  Очаква се днес  Окръжен съд – Бургас да насрочи заседанието си.", "date": "2017.08.07", "title": "Прокуратурата иска решетки за рецидивист, заплашил чехкиня с нож"}
{"url": "https://www.24chasa.bg/novini/article/6379551", "text": ":  Лили АНГЕЛОВА, снимки Пламен КОДРОВ \"Мъча се, жестоко ме боли, но не съм се предал! Продължавам борбата с болестта, няма да й се давам.\" Така тъжно, но и с надежда посрещна екипа на \"България Днес\" легендата на българската естрада Асен Гаргов в село Габра, където в последните няколко години живее. 67-годишният изпълнител днес (25 май 2017 г. - б.р.) отново заминава за Турция в Истанбул със съпругата си Даниела за поредната химиотерапия. \"Правят ми ги една по една, но там разтворите, които вливат, са много различни от тези, с които лекуват в България. При турците всичко е индивидуално и чрез терапията вече три метастази са ми стопени. Но лечението е много, много скъпо\", обясни тъжно Гаргов. Въпреки всичко композиторът не унива и е оптимистично настроен. \"Няма да се лъжем, сега се стремим да овладеем процеса, да стигна до ремисия, защото моето онкологично заболяване на стомаха няма пълно излекуване.\" Въпреки мъките си Гаргов постоянно е в контакт със съселяните си, които му предлагат храни от домашното си стопанство. \"Мили са хората, тук, на село, се чувствам доста добре. Съпругата ми пътува често до София и когато е там, до мен е синът ми, ето и днес го хващате тук. Не мога да ви поканя вътре, защото не ми е удобно. По цял ден лежа и болките ми са нечовешки. Опитвам да се държа все пак и заради близките си\", замислено обясни Гаргов, който е свалил десет килограма от теглото си след химиотерапиите. \"Не ми забраняват нищо да ям, но как да имам апетит, когато от химията, която ми вливат, почти постоянно ми е лошо\", разказва Асен, който в добрите дни на заболяването си най обича да гледа телевизия. \"Следя \"Гласът на България\". Радват ме многото таланти, с които е пълна страната ни. От време на време си спомням за хубавите години, които имахме, но нямам никакви сили нито да свиря, нито да си мисля за музика или песни.\" В борбата си с онкологичното заболяване Гаргов е доволен, че почти всичките му приятели останали зад гърба му и често се чува с тях по телефона. Иначе в момента състоянието на легендарния китарист е задоволително. Само за тази година 67-годишният изпълнител повече от четири пъти е пътувал до Истанбул, където докторите му направиха пълни изследвания и решиха да изчакат с операциите. Засега е само на химиотерапия. Китаристът има онкологично заболяване на стомаха, което е хванато навреме. Преди да замине за чужбина, Гаргов си прави и у нас операции, които също бяха успешни. -  - Само аз си знам как се чувствам, но не мога да ви поканя вътре, защото едва се движа, по цял ден лежа. -  - Моята болест не може да се победи. Може само да изпадна в ремисия, за да продължа още малко живота си. Много ми се живее! Но това е така с всички хора. -  - Утре (на 24 май). Силно се надявам да имам още по-добър резултат, но за съжаление много е скъпо лечението. Не ми стигат парите. - - Не. От никого нищо не очаквам. Давал съм много на страната си, права сте, но битката си е моя. За съжаление само с това не става. Трябват и пари.", "date": "2017.08.07", "title": "Асен Гаргов през май: Мъча се, жестоко ме боли! Много ми се живее, а лечението е скъпо!"}
{"url": "https://www.24chasa.bg/novini/article/6379577", "text": "Възрастен мъж се гръмна в крака по време на сватба в тетевенското село Градежница. Веселието на празника в неделя било във вихъра си. Което не сторил изпитият алкохол го направило жежкото време - реални преценки липсвали. Около 16 часа всички сватбари вече били \"направили главите\", вихрели се хора и модерни танци, а 74-годишен пенсионер се хванал за газовия си пистолет и почнал да стреля. Вместо да подсили веселието обаче той забил патрон в бедрото си. След това в РУ-Тетевен постъпил сигнал от служители на Спешна помощ, че при тях бил приет пациент с огнестрелна рана, но без опасност за живота. Образувано е досъдебно производство, работата по случая продължава, уточниха от полицията.", "date": "2017.08.07", "title": "Сватбар се гръмна неволно в тетевенско село"}
{"url": "https://www.24chasa.bg/novini/article/6379522", "text": "\"Жена му ми се обади, истина е, че е починал, не искам да коментирам нищо\", каза пред \"24 часа\" Богдана Карадочева по  . Тя не скри, че е силно разстроена от кончината на своя колега и приятел.  \"Нещата бяха много зле напоследък\", обясни Маргарита Хранова. И допълва: \"Беше болен от рак, но не знам точно на какво. Събирахме пари негови приятели да го изпратим на операция в чужбина, но това явно не помогна\". Певецът и композитор е починал късно снощи. Вълна от скръбни коментари заля социалните мрежи. ", "date": "2017.08.07", "title": "Богдана Карадочева: Жената на Асен Гаргов ми се обади, че е починал"}
{"url": "https://www.24chasa.bg/novini/article/6379587", "text": "Около 20 души са се почувствали зле на улицата или са колабирали заради жегите, съобщи за „Фокус“ говорителят на Центъра за спешна медицинска помощ (ЦСМП) – София Катя Сунгарска. Тя уточни, че от сутринта повикванията, на които са отреагирали екипите на Спешна помощ са около 150. Сунгарска посъветва хората да ходят със светли дрехи и задължително с шапка, да не се излизат в най-топлите часове на деня и винаги да носят вода със себе си. По думите й трябва да се пият много течности, да се консумира лека храна и да се избягва алкохолът. За хората, които имат хронични заболявания или са с назначена терапия, тя напомни да си пият лекарствата редовно. Сунгарска призова, ако не е спешно състоянието на пациентите, да не разкарват линейките, защото са се организирали максимално да посрещнат топлинния, екстремен ден. От началото на деня общо трима души са колабирали заради високите температури в Кюстендил. Двама от тях са чакали да получат месечната си пенсия пред банкови институции в града. Хората са обслужени от екипи на „Спешен център”, оказана им е помощ, след което са се прибрали в домовете си. Подобно е положението и в Пазарджик. До този момент са регистрирани два случая на колабирали от високите температури. Единият случай е станал във ветеринарна лечебница, а другият - в Пощата в града, където жена е отишла да вземе пенсията си.", "date": "2017.08.07", "title": "Десетки колабирали заради жегите в страната"}
{"url": "https://www.24chasa.bg/novini/article/6379644", "text": "Служители на Трето РУ в Пловдив изясняват причините и обстоятелствата за   Това съобщиха от пресцентъра на ОД на МВР в града, цитирани от БТА. Сигналът за пътното произшествие е получен малко преди 19,00 часа снощи. При излизане от ул. \"Колю Фичето\" на бул. \"България\" в града, лек автомобил \"Фолксваген\" преминал през средна разделителна мантинела в насрещната лента за движение и се врязал в автобусна спирка и стена. При удара на място е починал шофьора на колата, който пътувал сам. Точно в този момент на спирката не е имало граждани и няма други пострадали, уточняват от полицейския пресцентър. Местопроизшествието е запазено и посетено от полицейски служители. Извършен е оглед.", "date": "2017.08.07", "title": "Полицията още изяснява причините за удара на кола в спирка в Пловдив и смъртта на шофьора"}
{"url": "https://www.24chasa.bg/novini/article/6379643", "text": "Румъния се нарежда на последно място сред държавите в Европейския съюз що се отнася до средствата, отделяни за култура, показват данните на Евростат, предаде агенция Аджерпрес, предаде БТА. Най-много средства за култура дава Люксембург /1068 евро/, Дания /843 евро/ и Финландия /565 евро/ на глава от населението. На противоположния полюс са Румъния /97 евро/, България /106 евро/ и Гърция /113 евро/. Средноевропейското равнище е 299 евро на глава от населението, отделяни за \"почивка, култура и религия\".", "date": "2017.08.07", "title": "Румъния отделя най-малко средства сред държавите от ЕС за култура"}
{"url": "https://www.24chasa.bg/novini/article/6379667", "text": "НАП ще може да предоставя данъчно-осигурителна информация на клиентите си, които притежават персонален идентификационен код (ПИК) и по телефона чрез колцентъра си. На практика това означава, че гражданите и фирмите с ПИК ще могат да получават информация за своите данъчни и осигурителни задължения по още един начин, не само онлайн - с ПИК или електронен подпис и в офисите на Агенцията, но и по телефона, след като се идентифицират със своя ПИК, съобщиха от НАП.  До сега нямаше такава възможност, но последните промени в Данъчно-осигурителния процесуален кодекс дадоха възможност на НАП да предложи новата услуга. Очаква се Агенцията да въведе проверката за данъци и осигуровки по телефона в близките месеци. Разпоредбите на данъчния кодекс дават 6 месечен срок, в който да се уреди реда и начина за прилагането им. От създаването си през 2008 г. до сега колцентърът на НАП е получил близо 3 милиона запитвания на клиенти на Агенцията. Чрез телефона за информация на Агенцията 0700 18 700 са обслужени 2 200 000 запитвания на клиенти, а служителите на информационния център са отговорили на над 164 400 въпроса, постъпили на електронния му адрес – infocenter@nra.bg. Автоматизираните справки и информация са ползвани над 680 000 пъти. Статистиката на информационния център сочи още, че пропуснатите обаждания в работно време са под 5%, а доволните от получената информация от служителите на НАП са над 90%. Средната продължителност на телефонните разговори е 4 минути. На телефона на информационния център на НАП 0700 18 700 гражданите и представителите на фирмите могат да получат съвет за декларирането и плащане на данъци и осигурителни вноски. Освен това могат да ползват и автоматичните услуги, които не изискват разговор с оператор и са достъпни 24 часа в денонощието, 7 дни в седмицата: проверка на здравен статус, справка за регистрация по ДДС и др. Телефонното обаждане към 0700 18 700 е на цената на градски разговор от цялата страна за абонатите на стационарни телефони. Обажданията от мобилни телефони се заплащат по стандартната тарифа на съответния мобилен оператор. Запитвания клиентите могат да изпращат и на имейл адрес infocenter@nra.bg. Колцентърът на НАП приема също и сигнали за неиздаване на касови бележки и други данъчни и осигурителни нарушения.", "date": "2017.08.07", "title": "НАП казва колко данъци дължим по телефона"}
{"url": "https://www.24chasa.bg/novini/article/6379125", "text": "Турските митничари са заловили 122 килограма и 685 грама хероин на борда на товарен кораб, плаващ под либерийски флаг, в пристанище Мерсин /Южна Турция/, съобщава вестник\"Миллиет\", цитиран от БТА. Наркотикът, чиято пазарна стойност е 24 милиона 537 хиляди турски лири, е бил разпределен в 102 пакета, скрити в таваните на контейнери с банани, идващи от Еквадор. Наркотикът е бил открит при проверка на контейнерите с апаратура с рентгенови лъчи и с куче, специално обучено за откриване на наркотици. Вестникът отбелязва, че това е едно от най-големите количества наркотик, залавяно през последните години от екипите за охрана на митниците. Седем заподозрени са задържани по случая и прокуратурата в Мерсин е започнала съдебно разследване срещу тях.", "date": "2017.08.07", "title": "Заловиха 122 кг хероин на борда на товарен кораб в Мерсин"}
{"url": "https://www.24chasa.bg/novini/article/6379130", "text": "В Сицилия бяха арестувани 15 души от доброволна пожарна команда по подозрение, че са предизвиквали пожари, за да им се плаща за гасенето, съобщи полицията в Рагуза, цитирана от Франс прес. Те умишлено подпалвали пожари и симулирали обаждания за помощ, за да се намесят като доброволци и да получават отпусканите от италианската държава 10 евро на час за работа в извънредни ситуации, предава БТА. Всички арестувани са от град Рагуза в южната част на Сицилия. Те са задържани за измама и нанасяне на щети. Някои от тях са заподозрени в палеж. Провинциалната противопожарна служба се усъмнила заради необичайно високия брой намеси от тази доброволческа команда и това довело до разследване.", "date": "2017.08.07", "title": "Пожарникари доброволци в Сицилия палели пожари, за да им плащат да ги гасят"}
{"url": "https://www.24chasa.bg/novini/article/6379146", "text": "Все още се издирват част от хората, извършили нападение срещу военна база в северната част на Венецуела, където според президента социалист Николас Мадуро армията е отблъснала \"терористична атака\", съобщи Франс прес. Мадуро заяви вчера в ефира на обществената телевизия, че двайсетина мъже са извършили нападение рано сутринта. По думите му двама от нападателите са убити и осем - заловени. Сред убитите и заловените има един офицер и девет цивилни, предаде БТА. Боевете са продължили около три часа, допълни Мадуро и подчерта, че това не е военен \"бунт\", а \"терористична атака\". Според министъра на отбраната Владимир Падрино задържаните са признали, че били вербувани от \"крайната десница\" във Венецуела, която била \"в контакт с чужди правителства\". Падрино каза, че силите за сигурност още издирват част от групата. Генерал Хесус Суарес Чурио каза, че операцията била \"финансирана от десницата и нейните сътрудници, и от северноамериканската империя\". Председателят на парламента и говорител на опозицията Хулио Борхес поиска да се изясни истината около случилото се и отхвърли всякакъв \"лов на вещици\". Вчера военната база във Валенсия, на 180 км западно от Каракас, бе охранявана от бронирани автомобили, въоръжени мъже и прелитащи отгоре хеликоптери, съобщиха журналисти от АФП от мястото на събитието. Десетки хора издигнаха барикади в покрайнините на града и влязоха в сблъсъци с военни от Националната гвардия, които ги разпръснаха със сълзотворен газ и гумени патрони. Видео, което се предполага, че е заснето във военната база във Валенсия, обиколи вчера социалните мрежи и няколко венецуелски медии. На него мъж се представя за офицер и обявява \"легитимен бунт\" срещу \"убийствената тирания на Николас Мадуро\". \"Това не е държавен преврат, това е граждански и военен акт за възстановяване на конституционния ред\", каза мъжът, представил се като капитан Хуан Кагарипано. Около него са се наредили 15-ина души в камуфлажни униформи, някои от които въоръжени. Министерството на отбраната посочи, че ставало дума за офицер от низш ранг, уволнен от армията преди три години за държавна измяна и избягал в САЩ. Венецуелската армия, основен стълб на чавистката власт, до момента не се вслушва в призивите на опозицията да премине на нейна страната, отбеляза АФП. \"Всичко върви напълно нормално в останалите военни подразделения в страната\", увери в \"Туитър\" заместник-председателят на управляващата партия Диосдадо Кабельо.", "date": "2017.08.07", "title": "Мадуро: Във Венецуела е отблъсната \nтерористична атака срещу армията"}
{"url": "https://www.24chasa.bg/novini/article/6379154", "text": "Азия \"вече не е имунизирана\" срещу терористичните заплахи след нападенията на подкрепяни от групировката \"Ислямска държава\" бойци в южната част на Филипините, заяви днес южнокорейската външна министърка Кан Кьон-хва преди регионален форум по сигурността в Манила, предаде ДПА. Тероризмът е един от \"по-сложните и взаимосвързани\" проблеми, с които се сблъсква регионът във време на променяща се международна обстановка, каза Кан, информира БТА. \"Тероризмът не познава граници и пряко заплашва безопасността и благоденствието на нашите народи\", заяви тя в началото на среща на външните министри от Асоциацията на страните от Югоизточна Азия(АСЕАН)и представители на Китай, Япония и Южна Корея. Кан изтъкна обсадата на град Марави от стотици бойци, положили клетва за вярност към \"Ислямска държава\". По време на 11-седмичния конфликт в града, разположен на 800 км южно от Манила, загинаха над 650 души. \"Мисля, че всички ние можем да се съгласим, че азиатският регион вече не е имунизиран срещу терористични нападения\", каза тя. По-късно 13-те външни министри ще участват заедно с колегите си от други 14 азиатско-тихоокеански страни в Регионалния форум на АСЕАН - най-големия форум по сигурността в Азия, на който сред основните теми се очаква да бъдат напрежението на Корейския полуостров и Южнокитайско море. В проект за заключителна декларация министрите подчертават, че е необходимо страните да използват всички средства за борба с тероризма и неговите причини.", "date": "2017.08.07", "title": "Южнокорейска министърка: Азия вече не е имунизирана срещу тероризма"}
{"url": "https://www.24chasa.bg/novini/article/6379165", "text": "Силен взрив, последван от облак дим, са чули и видели почиващи в „Слънчев бряг” в 4 ч. тази сутрин,  Оказа се, че взривът е от запалена кола в зона „Западна”. Тя е изгоряла напълно. По-леко са пострадали още два автомобила. Полицията разследва умишлен палеж. Все още се издирва собственикът на колата.", "date": "2017.08.07", "title": "Взрив в \"Слънчев бряг\" събуди почиващите, оказа се запалена кола"}
{"url": "https://www.24chasa.bg/novini/article/6379166", "text": "Гладни мечки все по-често слизат в градовете в съседна Румъния, за да търсят храна, предават BBC и Euronews. От началото на годината в окръг Харгита след нападения от дивите животни са хоспитализирани седем души. Местните хора в окръзите Харгита и Прахова се оплакват, че срещат мечки много по-често в сравнение с преди. Някои се радват на случващото се, но мечките са непредсказуеми и много хора са обезпокоени, че може да се стигне до трагедия, предаде  . От началото на тази година повечето от случаите (37 случая), са свързани с нападение на мечки над овце. При останалите случаи дивите животни са нападали добитък. Седем души обаче са хоспитализирани в окръг Харгита, след атаки на мечки. Повечето от пострадалите са овчари. Около 60% от кафявите мечки в Европа са в Румъния и наброяват около 7000. 1 400 от тях живеят в планините около Харгита. Стотици хора се събраха пред Министерството на околната среда в Букурещ през юли с искане да им бъде разрешено да убиват мечки, за да се защитят. Министерството отговори с предложение за избиване на 140 животни при ограничени случаи, въпреки че кафявите мечки са защитен вид в Румъния.", "date": "2017.08.07", "title": "Мечки нападат градове в Румъния (Видео)"}
{"url": "https://www.24chasa.bg/novini/article/6379177", "text": "Малък пожар избухна днес в хотел в Дубай, като принуди гостите и персонала да напуснат. Това е трети подобен пожар за по-малко от седмица в туристическия и търговски център на Обединените арабски емирства, предаде ДПА. Няколко пожарни коли и линейка пристигнаха пред хотел \"Мьовенпик\". Видеозапис, разпространен в социалните медии, показа малки кълба дим да се носят около един от долните етажи на сградата, информира БТА. Хотелът заяви, че пожарът е бил \"бързо овладян, а гостите и персоналът са били благополучно евакуирани\". В петък избухна пожар във висок жилищен блок наблизо, а местни медии съобщиха, че вчера е бил изгасен по-малък пожар в съседна сграда.", "date": "2017.08.07", "title": "Трети пожар в Дубай през последните дни наложи евакуация на хотел (Видео)"}
{"url": "https://www.24chasa.bg/novini/article/6379181", "text": "Двуетажната къща, собственост на Никола Лимов в хаджидимовското село Илинден, което се намира на 3 километра от българо-гръцката граница, изгоря до основи при голям пожар в късния следобед в събота. Огънят е тръгнал около 17 часа, когато съседът на Лимов – Ангел Суров, решил да запали сухите треви и боклуците в двора си. Пламъците обаче бързо се разпространили наоколо и обхванали сайванта на комшията му. След това започнала да гори и къщата, предаде  . Екипи на пожарната в Гоце Делчев веднага се отзовали на сигнала за пожар, дошли на мястото и започнали да гасят. На помощ се притекли и почти всички жители на селото, но въпреки общите усилия не успели да спасят къщата на съселянина си. Борбата с огнената стихия продължи до късно през нощта на събота срещу неделя. Съседът Ангел Суров също правил всичко по силите си, за да помогне за потушаване на пожара. Материалните щети след пожара са огромни. Домът на Лимов е изпепелен до основи, а покъщнината му – овъглена.", "date": "2017.08.07", "title": "Мъж запали къщата на съседа си в благоевградско село"}
{"url": "https://www.24chasa.bg/novini/article/6379208", "text": "Фирмата е готова, утре отваряме акредитивната сметка и в сряда се превеждат авансовите пари и оттогава започва да тече срокът за утилизация на трихоретана от територията на фалиралия завод \"Полимери\" в Девня. Това съобщи днес областният управител на Варна Стоян Пасев, който заедно с премиера Бойко Борисов посети територията на фалиралото дружество, предава БТА. Той посочи, че парите за обезвреждането на опасното вещество, които бяха гласувани от правителството, вече са по сметката на областна управа. По думите му първите два месеца от 10-месечния срок за обезвреждане на трихоретана са гратисни за нотификации за преминаване през територията на други държави от ЕС. \"Полимери\" е приватизиран, но заводът продължава да работи и след това и действително по-голяма част от количеството опасното вещество е произведено от фирмата, стопанисвала предприятието след раздържавяването, обясни Пасев. По думите му е необяснимо защо веществото е останало ангажимент на държавата при условие, че заводът е работел и е произвеждал това вещество. Пасев допълни, че е имало закупена инсталация за утилизацията на опасното вещество, но тя никога не е работела. След като направим първия превод към фирмата за утилизацията, ще се присъединим към несъстоятелността, т.е. ще се наредим на опашката на всички кредитори, каза в отговор на въпрос Пасев. По думите на областният управител на територията на фалиралия завод не е останало почти нищо за продажба и няма как да се овъзмезди държавата. В отговор на въпрос дали ще поиска разследване по случая премиерът Бойко Борисов каза, че е говорил с главния прокурор. По думите му главният прокурор е направил необходимите проверки и делата по случая са доста напред. Всичко е разглобено и унищожено, а пък собствениците имат скъпи коли и ни дават оценка, което ме принуди да дойда и покажа на хората вследствие на тази разбойническа приватизация колко милиарди е загубила държавата, заяви премиерът. Убеден съм, че главният прокурор ще направи така, че разследването за \"Полимери\" срещу неизвестен извършител да е срещу известен, заяви още министър-председателят. Според Борисов в държавата има десетки, дори стотици подобни случаи. Премиерът каза, че се надява с влизането на антикорупционния закон и създаването на този орган той да се занимае не само с това, което е в момента, но и с подобни минали сделки, защото по думите му \"те носят много по-големи щети от всичко останало\".", "date": "2017.08.07", "title": "От сряда започва да тече срокът за утилизация на трихлоретана от \"Полимери\""}
{"url": "https://www.24chasa.bg/novini/article/6379216", "text": "През юли общият показател на доверие на потребителите нараства с 1.6 пункта в сравнение с нивото си от април, съобщи Националният статистически институт. Повишаване на потребителското доверие се наблюдава сред населението както в градовете, така и в селата - съответно с 1.2 и 2.8 пункта, информира БТА. Общата оценка на потребителите за настоящото развитие на икономическата ситуация в страната през последните дванадесет месеца се подобрява - увеличение на балансовия показател с 3.9 пункта. Същевременно и прогнозите им за следващите дванадесет месеца са по-малко негативни спрямо предходното наблюдение. По-благоприятни в сравнение с април са оценките и очакванията им относно промените във финансовото състояние на техните домакинства. Потребителите продължават да считат, че през последните дванадесет месеца има покачване на потребителските цени, но с по-слабо темпо спрямо оценките, регистрирани през април. Същевременно и инфлационните им очаквания за следващите дванадесет месеца са по-слабо изразени. По отношение на безработицата в страната през следващите дванадесет месеца негативизмът също намалява. Прогнозите се изместват към запазване или незначително намаление, в резултат на което балансовият показател се понижава с един пункт. През юли по-голямата част от потребителите продължават да оценяват икономическата ситуация в страната като неблагоприятна за спестяване, въпреки че техният относителен дял намалява в сравнение с три месеца по-рано. Последната анкета отчита известно подобрение (с 2.1 пункта) на общата оценка на настоящата ситуация да се правят разходи за покупка на предмети за дълготрайна употреба. Потребителите в селата са благоприятно настроени да извършват такива покупки и през следващите дванадесет месеца, докато при градското население очакванията са по-резервирани.", "date": "2017.08.07", "title": "Доверието на потребителите нараства с 1.6 пункта през юли"}
{"url": "https://www.24chasa.bg/novini/article/6379225", "text": "След проведени активни оперативно издирвателни мероприятия служители на Районно управление на МВР-Нови пазар задържаха извършител на грабеж. На 5 август 2017 г. в Районно управление на МВР-Нови пазар е получено съобщение от 61-годишен мъж, гражданин на Турция, че около 23:30 часа в местността „Станата“ край града управлявания от него лек автомобил „Сеат“ е бил спрян принудително от друг автомобил. Това съобщиха от ОДМВР-Шумен, предаде \"Фокус\". Нанесен му е побой и му е отнет мобилен телефон и сумата от 480 евро. В хода на проведените незабавни мероприятия е установен извършителя на деянието. Това е 23-годишният Ю.Ю. от град Нови пазар. Мобилният телефон е иззет и върнат на собственика. Ю.Ю. е задържан на основание чл. 72, ал.1, т.1 от ЗМВР за срок до 24 часа. Образувано е досъдебно производство. Работата по случая продължава под надзора на прокурор от Районна прокуратура Нови пазар.", "date": "2017.08.07", "title": "Пребиха и ограбиха турчин край Нови пазар"}
{"url": "https://www.24chasa.bg/novini/article/6378522", "text": "Освободените от Либия медици напуснаха резиденция “Бояна”, където бяха поканени от президента Георги Първанов след завръщането си у нас. Сестрите и д-р Здравко Георгиев били поканени да се настанят в луксозен частен хотел в Банкя, докато приключат ангажиментите им в столицата и оправят личните си жилища. На две от сестрите - Валя Червеняшка и Валентина Сиропуло, им предстои да бъдат оперирани. Заболяванията им обаче не били животозастрашаващи.", "date": "2017.08.07", "title": "Медиците напускат “Бояна”"}
{"url": "https://www.24chasa.bg/novini/article/6379212", "text": "Читателка разказва как мъж спасил едно малко момиченце като в холивудски филм в писмо до  . Ето го: \"Здравейте ! Пише ви Владислава Стойменова.  Нека Ви представя (за мен лично уникалната) случка, на която бях свидетелка. Вървя си смело по бул. \"Липник\" посока \"Булстрад Арена\". На светофара на кръстовището между \"Кауфланд\", \"Практикер\" и \"Ялта\" забелязвам как малко момиченце се откъсна от майка си (по незнайни за мен причини) и побягва през булеварда към отсрещната страна (към Практикер). За по-малко от 10 секунди настъпи ужасна паника във всички, който бяха свидетели, но за жалост статични. И точно когато вече през главата ми минаваше най-лошото, от никъде изскочи млад мъж (видимо военен, съдейки по дрехите му във въпросният момент), който с риск за живота си точно, както във филм на Холивуд (с тази разлика, че бе реалност), с може би най-пъргавите си крачки в бегом стил Юсейн Болт притича, сграбчи момиченцето и го отведе в безопасност на отсрещния тротоар. Похвално нали! Това което допълнително ме изуми е, че докато всички успокоявахме майката и дъщеричката ѝ, въпросният млад мъж продължи стремглаво по пътят си без да очаква каквото и да било. Не издържах, трябваше да знам, догоних го буквално. Когато му извиках той ме погледна видимо учуден и попита какво желая. Единственият ми въпрос към него беше, защо си тръгна така все едно е виновен или издирван престъпник. Това което ми отговори ме изпрати в дълбок замисъл. С малки разминавания може би думите му бяха такива. \"Госпожо аз дори не знам какво съм направил, в такъв момент действаш по инстинкт. Радвам се че съм помогнал и без значение с униформа или не, не очаквам благодарност. Единственото, което очаквам е всеки един от нас да направи едно добро дело на друг, другият на трети и така да станем по-добри.\" След което продължи по посоката, в която се бе запътил. Веднага се сетих за филмът на Мими Ледър от преди около 16-17 години \"Предай нататък\" ! Усмихнах се и сега се усмихвам и ще продължа да го правя винаги когато се сещам за този ден. За жалост така и не успях да разбера кой е въпросният господин. Единствено видях Д.Иванов на униформата му . Искам да кажа нещо на въпросният господин: Уважаеми Д.Иванов благодаря ви че Ви има. Желая ви цялото щастие на света и нека Бог бди над вас и всички като вас ! С уважение В.С. П.С. Случилото се бе на 06 август 2017\"", "date": "2017.08.07", "title": "Вижте разказа за един мъж от Русе, спасил малко момиченце"}
{"url": "https://www.24chasa.bg/novini/article/6379250", "text": "Във връзка с инициативата за извършване на проучване на българския и западноевропейските пазари за т.нар. двойнствен стандарт при храните експерти от Българската агенция по безопасност на храните и Комисията за защита на потребителите закупиха нови 31 проби от търговски обекти в Италия, Франция и Швейцария. Паралелно от България бяха взети същите марки и видове продукти, предаде пресцентъра на Министерството на земеделието, храните и горите. Този път проверката включваше подробен сравнителен анализ на етикетите и финансов за евентуално различие в цените на храните, но без лабораторно изследване. При сравнителния анализ на етикетите не бяха установени разлики, съставките са идентични. Само при един продукт на българския пазар не е отбелязан процентът какао, за разлика от аналога му на западноевропейските пазари. При първото изследване през юни разлики в етикетите бяха открити при 8 от 31 храни. Сравнението на цените след елиминиране на разликите от ДДС показва, че нетната стойност на 9 продукта е по-висока у нас, в сравнение с Италия, Франция и Швейцария. Най-голяма е разликата при макаронени изделия от твърда пшеница – 50%. Между 32 и 36 на сто по-скъпи са концентрирано доматено пюре и кетчуп. С по-високи цени у нас са още конфитюр от боровинки, печено мляно кафе за еспресо машина, какаова напитка на прах, руло с пълнеж от крем и ягоди, светла бира, както и зехтин „Екстра върджин“. При 5 от продуктите нетната цена е една и съща, или с минимално отклонение спрямо западноевропейския пазар. Останалите 17 храни са по-евтини в България като разликите варират от 9 до 74%.", "date": "2017.08.07", "title": "Второ сравнение с храни от Западна Европа - 9 от 31 стоки по-скъпи у нас"}
{"url": "https://www.24chasa.bg/novini/article/6378465", "text": "В 20 държави в Европа ваканциите на учениците са по-дълги, отколкото в България. Това показва справка в сайта Schoolholidayseurope.eu, в който са събрани статистически данни за почивките на училищата във всички страни на континента. Сравнението е направено от български учители във връзка с дебата дали да бъдат намалени ваканциите в България, както поискаха работодателите. Тяхното предложение бе учебната година да започва от 1 септември вместо от 15-и и да се съкрати лятната ваканция. показват данните от сайта. Приблизително толкова почиват и учениците в Унгария, Португалия и Германия. Германчетата обаче имат с ден по-малко от българските ученици. Рекордьор по ваканции в Европа е Испания със 106 дена, или над 1/3 от дните в годината. В справките за ваканциите не са включени уикендите, които увеличават почивните дни. На второ място с 93 дни ваканция е Русия, а на трето с 90 дни е Босна и Херцеговина. Повече ваканция от българските ученици обаче имат и в Англия, Исландия, Финландия, Щвейцария, Норвегия. От балканските държави по-малко се почива само в Хърватия (общо 68 дена), а освен Германия след България са и държави като Ирландия, Швеция, Австрия, Холандия, Полша и Чехия. Само 54 дни пък са ваканциите в Дания. С 11 седмици лятна ваканция обаче българските ученици имат една от най-дългите летни паузи в Европа. В част от съседните държави като Гърция лятната ваканция е 12 седмици. В Естония е 13 седмици, а рекордьори отново са Испания и Русия с по 14 седмици лятно прекъсване на училището. - на 19 септември. В тази държава заради католическата религия има и най-дългата великденска ваканция от 20 последователни дни. Най-малко като брой ваканции имат учениците в Босна и Херцеговина. Тук прекъсванията в учебната година са само три - зимна, лятна и великденска ваканция. Няма обаче почивка, която да е по-къса от 3 седмици. Великобритания пък е държавата с най-много ваканции, като британските ученици имат две междусрочни ваканции от по една седмица всяка - едната е през феввуари, а втората в края на май и началото на юни.", "date": "2017.08.07", "title": "В 20 страни в Европа имат повече ваканция, но нашата е сред най-дългите през лятото"}
{"url": "https://www.24chasa.bg/novini/article/6379280", "text": "За последните три денонощия в страната са погасени над 630 пожара. Над 80 процента от тях са в полски и горски територии и стърнища. При пожарите няма загинали и пострадали хора. Това съобщиха от пресцентъра на МВР. Според последната информация от вътрешното министерство, пожарът между бургаските села Изворище, Миролюбово и Банево е потушен. Продължава обаче ликвидирането на огнената стихия в землището на софийските села Радуловци и Бърложница. Огънят е обхванал площ от около 2000 дка. суха тревна растителност. Локализиран е и пожарът в землището на град ветрен, област Пазарджик, който е засеганал отново около 2000 дка. предимно сухи треви и храсти. От Главна дирекция \"Пожарна безопасност и защита на населението съветват да не се използва огън за почистване на суха растителност. При използването на огнище, пожарникарите съветват, то да се обезопаси. Според прогнозите на НИМХ-БАН за днес е обявен оранжев код за пожароопасност. Налице са всички предпоставки и висока вероятност за възникване на сериозни полски и горски пожари на територията на страната, предупреждават от МВР.", "date": "2017.08.07", "title": "Над 630 пожара са погасени за последните три дни"}
{"url": "https://www.24chasa.bg/novini/article/6378835", "text": "Юли и август са най-тежки по отношение на катастрофи заради високи температури и засилен трафик. Това каза главен инспектор Росен Рапчев – началник на сектор „Пътен контрол” към Главна дирекция „Национална полиция” пред камерите на  По главните пътища се придвижват и гастарбайтери, което също натоварва трафика, агресията на пътя също е катализатор за катастрофи, добави Рапчев. Най-честите причини за катастрофи за юли са неспазване на дистанция, навлизане в насрещното и неправилни маневри, каза още той.", "date": "2017.08.07", "title": "Росен Рапчев: Юли и август са най-тежки по отношение на катастрофи"}
{"url": "https://www.24chasa.bg/novini/article/6378840", "text": "Група офицери опитаха да извършат военен преврат във Венецуела, съобщават световните агенции. 20-ината мъже нахлуха във военна база около 4 часа сутринта местно време. Те изненадали нощната охрана и проникнали в оръжейния склад, съобщава Би Ти Ви. В последвалата престрелка двама души са били убити, един – ранен, а други седем са заловени, съобщи по-късно президентът Николас Мадуро. Той определи атаката като \"терористичен акт\".", "date": "2017.08.07", "title": "Опит за военен преврат във Венецуела"}
{"url": "https://www.24chasa.bg/novini/article/6378819", "text": "Донякъде е фалшива новината, че хората в Черноморска Добруджа няма да могат да използват земите си за земеделие, тъй като става въпрос за малко земя, предимно пустееща, обяви вицепремиерът Валери Симеонов в сутрешния блок \"Здравей, България\" на Нова тв. По думите му голяма част от протестиращите са донякъде манипулирани поради липса на информация. Територията, която е защитена, е била очертана \"буквално с флумастер\" от природозащитници преди години, каза Симеонов. Той самият е изискал карта, която показва кои са защитените територии. Според него става въпрос за тясна ивица по самия бряг. По думите на водещия Виктор Николаев тя е от 22 кв. км. В момента тази ивица са пустеещи земи, каза Симеонов, на които има няколко ветропарка и голфигрище. Според вицепремиера реакцията на хората е била провокирана от недобра информираност. Ако няма заповед за забрана на строителството и на различни видове дейности, това носи всеки ден глобя на България от 22 000 евро, обясни вицепремиерът. Земите на Калиакра, предложени за \"Натура\" още през 2004 г., са били по онова време напълно пустеещи. Всички промени, голфигрища и ветропаркове са направени по-късно. Според Симеонов риболовът не е забранен, а само траленето. Рибарите могат да продължат да работят, всички, които имат лодки, могат да излязат в морето. Апелирам протестиращите да дойдат на срещата с правителството във вторник, която бе обявена в неделя, каза Симеонов. Част от протестиращите обаче казаха по Нова тв, че няма да присъстват, защото не виждат смисъл. Жената, обвинена в трафик на хора, която е член на \"Обединени патриоти\", е координатор, избрана е от местната структура, обясни Симеонов. Вече си е подала оставката.", "date": "2017.08.07", "title": "Валери Симеонов: Не риболовът е забранен, а траленето в Калиакра"}
{"url": "https://www.24chasa.bg/novini/article/6378855", "text": "В Черна гора днес ще бъде много горещо, температурите ще достигнат до 41 градуса, а в централните части на страната е обявен червен код за особено опасно време, съобщи черногорският Институт по метеорология и сеизмология. В Подорица вчера в 17 часа бе измерена темрература 39,2 градуса, а усещането е за 41 градуса, бе съобщено на сайта на института. В същия час в Бар бяха измерени 33,5 градуса, в Улцин - 33,8, в Плевле - 30,7, в Никшич - 28 градуса, информира БТА.", "date": "2017.08.07", "title": "Червен код за особено опасно време в Черна гора"}
{"url": "https://www.24chasa.bg/novini/article/6378870", "text": "Нигерийските власти съобщиха, че най-малко единайсет души са убити и неколцина тежко ранени при въоръжено нападение в католическа черква в югоизточна Нигерия, предаде Асошиейтед прес. Началникът на полицията в щата Анамбра каза, че въоръжен мъж е нахлул в католическата черква \"Свети Филип\". Но енориаш каза на АП, че нападателите били двама и че в черквата са убити поне 15 души, информира БТА. Никой не е поел отговорност за атаката. Полицията каза, че издирва нападателите, които според властите не са от групировката Боко Харам, която през последното десетилетие е опожарила стотици черкви в Нигерия.", "date": "2017.08.07", "title": "Най-малко 11 души са убити при нападение на католическа църква в Нигерия"}
{"url": "https://www.24chasa.bg/novini/article/6371687", "text": "Пристигат още снимки на санирани блокове от цялата страна, във връзка с  ,  Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през август. Имате цяло лято за снимки! Изпращайте ги на  След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.08.07", "title": "Виж санирания блок на Румяна Соколова от Пазарджик, изпрати снимки, спечели 13 000 лв (видео от дрон)"}
{"url": "https://www.24chasa.bg/novini/article/6378878", "text": "Тримесечното момче, което бе изоставено от майка си на 30 юли т.г. пред блок в столичния квартал „Младост“, ще бъде настанено в Център за настаняване от семеен тип в София, съобщиха от Агенцията за социално подпомагане. Това ще стане днес, при изписването му от болничното заведение, където бе прието след инцидента. Тази мярка за закрила е преценена като най-подходяща след обстойно проучване на ангажираната дирекция „Социално подпомагане“ и след като липсват близки и роднини, оценени като подходящи да се грижат адекватно за бебето, информира \"Фокус\". Не са установени и подходящи приемни семейства на територията на град София и област София. Настаняването на детето в приемно семейство от отдалечена област е неприемливо с оглед на идеята мярката за закрила да не попречи на емоционалната връзка между родителката и момчето. На нея ще й се помага в Център за обществена подкрепа, намиращ се в близост до избрания за бебето Център за настаняване от семеен тип, така при желание майката ще може да общува с детето си. Работата с нея включва психологическо консултиране и подкрепа, определен е водещ социален работник, ще се включи и семеен консултант, но това ще стане, след като тя проведе лечение. Междувременно жената е консултирана за характера на мярката за закрила на детето й, за реда и условията на реинтеграция на дете в биологичното семейство, както и за всички действия и мерки, предприети от органа по закрила. Доставчик на избрания Център за настаняване от семеен тип е неправителствена организация. Капацитетът на детската къща е за 6 деца на възраст от 0 до 7 години, като има възможност да бъдат настанени и деца с увреждания. За обгрижването на малките работи екип от квалифицирани специалисти в среда, доближаваща се до семейната, където всяко дете може да получи индивидуална грижа и внимание. Припомняме ви, че на 30 юли на детската площадка, в близост до бл. 20 в столичния квартал „Младост“ 1 бе открито изоставено момче на около 3 месеца. Сигналът бе получен на телефон 112 в 14.25 часа. Гражданка е съобщила, че чула продължителен силен плач и намерила бебето, което било в детско столче, с бебешко шише вода и пакет с детски храни. На място веднага са изпратени полицейски патрул и екип на Спешна помощ. Лекарите установяват добро общо състояние на детето. Момченцето е настанено в неонатологията на „Специализирана болница за активно лечение по детски болести - проф. д-р Иван Митев\". По-късно майката се е обадила в полицията и е обяснила, че се намира в село Габра, в близост до София. Жената бе разпитана в 7-мо РПУ. Пред журналисти, след разпита, майката заяви, че липсата на пари е причината да изостави детето си. Тя коментира, че е нямала друг избор, била е в шок и изрази съжаление за стореното. Грижите за детето бяха поети от Държавната агенция за закрила на детето, а майката бе привлечена като за това, че е оставила тримесечното си бебе без надзор. Междувременно стана ясно, че 38-годишната жена е подала заявление за реинтеграция на детето си, а експертите са я консултирали за възможностите за подкрепа за повишаване на родителския капацитет и са й предложили съдействие за регистрация в бюрото по труда и намиране на работа.", "date": "2017.08.07", "title": "Настаняват в център от семеен тип бебето, изоставено от майка си"}
{"url": "https://www.24chasa.bg/novini/article/6378861", "text": "Изсъхнали дървета паднаха върху кола на семейство и раниха мъж, който вече е претърпял 4-часова операция на крака, показа сутрешният блок на Нова тв. Семейството се прибирало от София, където е било да види дъщеря си. Спира на популярна чешма по пътя. Минути преди да тръгнат, огромен изсъхнал бук пада и повлича още няколко здрави дървета. Всички клони и листа се сгромолясват върху колата, но и върху мъжа, който е бил до нея. Ударен е по главата, но най-зле са краката му. Те били толкова натрошени, че лекарите предупредили, че е възможно да претърпи и ампутация, разказа зетят на семейството, поканен в студиото на \"Здравей, България\". Съпругата на ранения мъж е имала късмет, тъй като е вървяла 10-15 м след него. Според нормативните документи, за да бъде отсечено подобно изсъхнало дърво извън населените места, е нужно някой да подаде сигнал, след което пристига проверка на място и ако наистина трябва, се праща екип да отсече дървото.", "date": "2017.08.07", "title": "Дървета паднаха върху колата на семейство в Петрохан"}
{"url": "https://www.24chasa.bg/novini/article/6377877", "text": "Човек, който вярва че всичко е възможно. Това си доказвам цял живот. На 11 ми се доказа, колко е суров живота, когато останах полусирак. На 20 си доказах, че въпреки 9-те години на нищета и бедност, мога да стартирам първия си собствен бизнес. На 25 си доказах, че мога да подпиша договор за 1 млн лв. Но най-голямото доказателство, че съществуват чудеса получих тази година, когато се роди сина ми, Пламен-младши. Именно той ме мотивира да създам една по-благоприятна среда за развитие в България.   Така ни определиха скоро в една телевизия J. Определението няма значение, важни са резултатите от нашите действия. Много здрав труд и много вяра. Неформалното образование е сферата, която развиваме в последните две години в България. Резултатите на над 1000 души, с които работихме за този период и които ни показаха, колко е важно такива обучения да бъдат достъпни за всички. Като казвам всички, имам предвид милионите българи в страната и извън нея. С действия. Празните приказки не работят в сфета на предприемачите. Всичко, което предаваме като знания в сферите на предприемачеството и личностното развитие, сме преживели лично преди това. Затова създадохме и „Университет за личностно развитие и предприемачество“, за да предадем този над 15 годишен опит. Затова създадохме „Аз събуждам България“. Абсолютно всеки, който иска да повиши стандарта си на живот. Всеки, който е готов да учи нови неща и да се адаптира към новото време. Нямаме изисквания за приходи, възраст, пол, цвят на кожата, вяра или политически убеждения. Това е предприемаческа кампания, която е отворена за всеки. У дома. Семейството е моят източник на вдъхновение и мотивация. Имам прекрасна жена, Мони, която ме подкрепя изключително много и която ме дари с най-големия дар, едно двумесечно щастие.     Лекар по образование и обучител по-призвание   Все по-често чувам  хората да ни определят като такива. Аз съм будител толкова, колкото всеки човек, който полага усилия всеки ден да направи  живота си и живота на хората около себе си по-добър.   Една голяма идея, отдаден екип, много страст и още повече работа. Движещата сила е това, че всеки от екипа, който работи за тази кампания го е грижа за това да живеем под-бре заедно. Вярвам, че всеки го е грижа,но просто някои хора го крият дълбоко, дори и от самите себе си, защото ако си признаеш няма как да не действаш за по-добро настояще и бъдеще.   Вече повече от 10 години водя обучения за личностно развитие в Холандия, а от малко повече от две години, с Пламен организираме такива обучения в България. Това, което прави кампанията „Аз събуждам България“ по-специална, е че успяхме да създадем много партньорства с хора от бизнеса и институциите и така заедно сме много по-силни и шумни. За нас са изключително важни личният пример, действията и постоянството и ще става все по-трудно да не бъдем чути. Единственото което е нужно е желание. В малките прояви на любов и грижа, които виждам навсякъде около себе си.          ", "date": "2017.08.07", "title": "„Аз събуждам България“ - Как създателите на първата национална информационно-образователна кампания събуждат България?"}
{"url": "https://www.24chasa.bg/novini/article/6378881", "text": "Северна Корея отхвърли предложение за диалог от страна на Сеул по време на рядко събитие - среща между висшите дипломати на двете страни, която се състоя в Манила. Това предаде днес южнокорейската агенция Йонхап, след като ООН втвърди санкциите срещу Пхенян, информира Франс прес. В кратък разговор вчера преди откриването на регионален форум в Манила южнокорейската министърка Кан Кьон-хва прикани Пхенян да приеме предложението ѝ за диалог с цел намаляване на напрежението на полуострова и за ново събиране на семействата, разделени от Корейската война през 1950-1953 г.,  Но според представител на южнокорейското дипломатическо ведомство нейният севернокорейски колега е отговорил, че предложенията на Сеул не са искрени.", "date": "2017.08.07", "title": "Пхенян отхвърли предложение за диалог от страна на Сеул"}
{"url": "https://www.24chasa.bg/novini/article/6378883", "text": "Полша обяви, че е готова да приема мигранти от Европа, но не и от Африка или Близкия изток, предава Daily Express, цитира \"Фокус\". През 2015 година, страните от ЕС приеха план за релокацията на 160 хиляди мигранти от бежанските лагери в Италия и Гърция. Външният министър на Полша Витолд Вашчински заяви, че релокацията на тези мигранти нарушава европейските споразумения. „Полша е отворена за миграция. Тази година например издадохме 1,267,000 визи за украинци. Половината от тях са за работа“, каза той. „Отворени сме не само за миграция от Украйна, но и от Беларус, както и други страни. Не искаме да участваме в задължителния процес на релокация на мигранти от Близкия изток и Африка. Не искаме да изпълним решението на Европейския съюз, взето през септември 2015 година“, каза полският външен министър. През юни Европейската комисия започна процес срещу Полша, Чехия и Унгария, заради нежеланието им да приемат мигранти. Управляващите в Полша заявиха, че са „доволни“ от съдебните действия срещу тях.", "date": "2017.08.07", "title": "Полша е готова да приема мигранти от Европа, но не и от Африка или Близкия изток"}
{"url": "https://www.24chasa.bg/novini/article/6378892", "text": "Множеството разрешения за строежи в защитена зона „Калиакра” са причината за наказателната процедура срещу България и решението на Съда на ЕС за санкции срещу нашата страна. Това заяви в студиото на „Тази сутрин” по   министърът на околната среда Нено Димов, който в края на миналата седмица подписа заповед, която хората в Каварна, Шабла и Балчик разбраха като забрана на всякаква стопанска дейност в земите си. След протести и сблъсъци премиерът Бойко Борисов обяви, че ще се търси вариант, при който интересът на хората да бъде защитен без да се наложи България да плаща тежки глоби.", "date": "2017.08.07", "title": "Нено Димов: Не забраняваме земеделието в Добруджа, спасихме перките и голфа"}
{"url": "https://www.24chasa.bg/novini/article/6378958", "text": "Бойко Борисов пристигна в бившия завод \"Полимери\" в Девня. \"Първо искам да успокоя хората в региона и самата Варна, защото това е една екологична бомба, за която, ако не се вземат мерки ще причини огромни екологични последствия. Обръщам се и към Зелените, защото освен всичко ,което правят, да наблюдават и тези процеси. Защото приватизацията е разбойническа. Звучи като виц, но е факт\", каза Борисов. \"В момента държавата чрез областния управител плаща тока, водата, охраната, наблюдението, което правим и виждате в какво положение са резервоарите. Следващите дни буквално започваме да ги разкарваме из цяла Европа\", допълни той. \"Няколко пъти съм говорил с главния прокурор, даже преди няколко минути му звъннах да го питам дали може, което казвам, да се огласи. Аз съм убеден, че тези, които са причинили този пладнешки грабеж ще си получат заслуженото. Това предприятие е било уникално по своята същност на Балканите. От него идва директно тръба от Нефтохим и сега всичко е разграбено. А собствениците имат Мерцедеси и Майбах и ми дават оценка, което ме принуди да дойда и да покажа на хората, вследствие на тази разбойническа приватизация, колко милиарди е загубила държавата. И продължаваме да плащаме. Не е честно да събираме пари, за да плащаме за стари бакии. Във Варна, Девня и Провадия 15 млн. биха могли да се похарчат за доста по-стойностни неща\", каза още премиерът. \"Тук е купена инсталация, която всичко това да утилизира и те с цялото си нахалство я продават в Румъния. Взимат и от не парите. Убеден съм, че главният прокурор ще направи така, че от срещу неизвестен извършител, каквото е в момента ограбването на цял завод, гордост на Балканите, да има известен\", категоричен бе Борисов. \"Новият собственик на практика е дошъл, за да го нареже завода и да го приключи. Това е историята на българския Преход, защото сега е много модерно да говорим. Надявам се, че с влизането на Антикорупционния закон и създаването на този орган, той ще се занимае не само с това, което е в момента, а и с подобни минали сделки, защото те носят много по-големи щети от всичко останало. Тук трябва да се има предвид, че на 200 км по-нагоре стоят 2 реактора за 3 млрд. лв. И там какво ще правим, а ги платихме следствие на тези големи шлемове, които заварих. Апелирам към колегите и политическата класа да бъдат малко по-скромни в изказванията си\", каза Борисов.            ", "date": "2017.08.07", "title": "Борисов в \"Полимери\": Виновните за този пладнешки грабеж ще си получат заслуженото (Видео)"}
{"url": "https://www.24chasa.bg/novini/article/6378961", "text": "Двама души са загинали, а 24 са били ранени в 18 тежки катастрофи, станали през изминалото денонощие. Това съобщиха от МВР. Има опасност за живота на седем от пострадалите, предаде БТА. В столицата са били регистрирани 45 леки пътнотранспортни произшествия.                                                                                                                                                                                                                                                                                                                       ", "date": "2017.08.07", "title": "Двама загинали, а 24 са ранени при катастрофи през изминалото денонощие"}
{"url": "https://www.24chasa.bg/novini/article/6378979", "text": "В проект на Наредба за изменение и допълнение на Наредба 28 от 2008 г. за устройството, реда и организацията на работата на аптеките и номенклатурата на лекарствените продукти се предлагат промени, според които всички аптеки ще работят по Правила за добра фармацевтична практика, предаде БТА. Проектът е публикуван за 14-дневно обществено обсъждане на интернет страницата на Министерството на здравеопазването. Досега тези задължителни изисквания се изпълняваха само от аптеките към лечебните заведения. Предлагат се промени, с които да се облекчи процедурата по получаване на разрешение за търговия на дребно с лекарства, както и за получаване на разрешение за разкриване на аптека към лечебните заведения за задоволяване на собствените нужди. С това се цели по-бързо и ефективно обслужване на заявителите на посочените дейности, което ще доведе до намаляване на административната тежест за тях, се посочва в мотивите към проекта. С предлаганите промени се предвижда намаляване на административната тежест чрез отпадане на необходимостта Българският фармацевтичен съюз да издава хартиени сертификати за удостоверяване на членство на магистър-фармацевт. В новите текстове се предлага и да отпаднат разпоредби, засягащи пакетирането, запечатването и описването на лекарствени продукти, предназначени за системно лечение на злокачествени заболявания, от персонала, работещ в аптеката на лечебните заведения. Целта на предложената промяна е да се гарантира безопасността и здравето на всички, които имат досег с посочения вид лекарствени продукти, тъй като те са източник на повишена опасност от заразяване и са канцерогенни, мутагенни и повлияващи репродуктивната способност, се допълва още в мотивите към предложените промени.", "date": "2017.08.07", "title": "Подготвят се промени в работата на аптеките"}
{"url": "https://www.24chasa.bg/novini/article/6378989", "text": "\"Готова ли е Румъния да приеме 500 000 мюсюлмани?\", пита днес в заглавие румънският вестник \"Гъндул\" и допълва, че Сорин Козма, генерал и бивш шеф на Главна дирекция за предотвратяване и борба с тероризма в рамките на Румънската разузнавателна служба е на мнение, че емигрантската вълна ще засегне и Румъния и трябва да има готовност за пристигането на половин милион мюсюлмани, предава БТА. \"Емигрантската вълна ще удари и Румъния. Подготвена ли е Румъния да приеме 500 000 мюсюлмани? Говорим за жени, деца, нормални хора, които много са страдали в държавите си. Ще бъдем или няма да бъдем подготвени? Ще трябва да дадем отговор на този проблем. Имаме остър недостиг на работна ръка. В исторически план Румъния не се е сблъсквала с подобно нещо.Готови ли сме да направим промяната?\", попита генерал Сорин Козма по време на дебат на тема \"Глобализация на тероризма\", отбелязва информационният сайт \"Зиаре\". \"Не можем да кажем, че Румъния не е засегната от тероризма. Румънски граждани умират в атентати, арестуваме заподозрени в тероризъм в Румъния, не може да бъдем поставени в категорията неутрални\", посочи още генералът, допълва в. \"Гъндул\". \"Когато обмисляте да вземете кредит, бъдете внимателни що се отнася до степента на задлъжнялост\", съветва главният секретар на Съвета на собственици на банки в Румъния Богдан Преда, пише днес вестник \"Зиарул финанчиар\". \"Ако трябва да дам съвет на хората, които искат да вземат кредит, бих им казал да са внимателни що се отнася до степента на задлъжнялост и да не тръгват да взимат кредит, само защото в момента имат добре платена работа\", казва Преда. Що се отнася до ипотечните кредити, има две категории хора - едните взимат кредит, за да си купят дом, в който да живеят, а други заемат, за да направят инвестиция в жилищен имот, който да продадат по-късно, казва още банкерът.", "date": "2017.08.07", "title": "Румънски вестник: Готови ли сме за да приемем 500 000 мюсюлмани"}
{"url": "https://www.24chasa.bg/novini/article/6378985", "text": "След повече от десетилетие, прекарано в сражения срещу ислямски бунтовници в Ирак и Афганистан, армията на Съединените щати опитва да усвои отново уменията от времето на Студената война за справяне с потенциални заплахи от Русия в Източна Европа - територия, която навремето бе отбранявана от съветската армия, пише в. \"Ню Йорк таймс\", предаде БТА. Десетдневно учение миналия месец с участието на 25 000 американски военни и техни колеги от съюзнически държави, разпределено в три държави от някогашния Варшавски договор - Унгария, Румъния и България - показа как едно поколение старши военни командири репетират подобрени тактики и стратегии, използвани навремето за париране на съветските войски, танкове и артилерия. Командирите обучават млади войници, които са се изправяли предимно срещу терористи в Близкия изток и Югозападна Азия след атаките на 11 септември 2001 г., пише американското издание. САЩ и натовските им съюзници неотдавна приключиха разполагането на около 4500 войници в трите балтийски държави и Полша, предназначени да възпрат евентуална руска агресия. Това напрежение е част от засилващото се съперничество между Москва и Вашингтон и струпването на военни сили, които напомнят за Студената война. Русия прави учения по западната си граница с Европа, разполага войски в Сирия и Източна Украйна, надгражда ядрения си арсенал и става все по-дръзка в кибервоенното дело. В отговор Пентагонът засилва тренировъчните ротации и ученията на територията на новите страни членки на НАТО на изток, пише \"Ню Йорк таймс\" и дава за пример военните маневри в базата в Ново село. Съюзниците увеличиха въздушните, морските и подводните патрули от Балтийско до Черно море заради съответното увеличаване на руските сили по периферията на НАТО. Присъствието на американската армия в Европа е далеч от това в пика на Студената война - 30 000 войници сега в сравнение с 300 000 по онова време, казва генерал-лейтенант Фредерик Бен Ходжис, главнокомандващ въоръжените сили на САЩ в Европа. По тази причина генералът поставя акцент върху това колко бързо войниците и тяхното оборудване могат да се придвижат стотици мили и да се приведат моментално в бойна готовност. Той изключва възможността за война между Запада и Русия, но казва, че президентът Владимир Путин ще продължи да опитва да изважда от равновесие западните армии и правителства, пише американското издание.", "date": "2017.08.07", "title": "\"Ню Йорк таймс\": Военните учения на САЩ в Европа навяват спомени за Студената война"}
{"url": "https://www.24chasa.bg/novini/article/6379002", "text": "Под заглавие \"Болезнени цифри от меморандумите с кредиторите\" икономическото издание \"Нафтемборики\" днес на челна страница изнася данни на статистическата служба ЕЛСТАТ за високата цена на прилаганите от правителствата три меморандума. А те показват, че за периода 2010-2016 г. кризата е свила брутния вътрешен продукт на Гърция с 61,6 млрд. евро или с 26 на сто, приходите са паднали с 5 млрд. евро, заплатите и пенсиите са били орязани с 19,13 млрд. евро, а публичният дълг е скочил с 52,3 на сто и е достигнал до неуйсточиви нива от 179 на сто от БВП на страната, информира БТА. Като единствено положително нещо от тези меморандуми се оценява ликвидирането на огромния бюджетен дефицит на Гърция, който през 2009 г. е бил 15,1 на сто, а в края на 2016 е бил превърнат в излишък в размер на 0,7 на сто от БВП. От своя страна, в.\"Катимерини\" алармира, че малките и средни предприятия в Гърция остават застрашени от кризата, тъй като затварянето им крие рискове за икономиката. Вестникът твърди, че поради тези сътресения страната не е в състояние да ползва средствата, предоставяни за тях от европейските структурни и инвестиционни фондове. Според изданието от 2012 г. до юли тази година над 196 118 предприятия в Гърция са били зачеркнати от търговския регистър. Смята се, че всички те са част от дългия списък на жертвите на кризата и на водените икономически политики. В момента едва 400 предприятия в Гърция могат да бъдат определени като средни и големи по европейските стандарти. В същото време необслужваните кредити са скочили до 23,4 млрд. евро, пише още вестникът.", "date": "2017.08.07", "title": "Гръцката криза в цифри на страниците на изданията днес"}
{"url": "https://www.24chasa.bg/novini/article/6378996", "text": "Електрически автобус ще превозва пътниците между двата терминала на столичното летище от днес. Това съобщиха от Летище \"София\", предаде БТА. Той заменя дизеловия транспорт и остава безплатен за пътуващите. Електробусът не отделя въглероден диоксид, а използването му ще доведе до значително намаляване на разходите за поддръжка. Електрическият автобус е за 65 пътници. Има три сгъваеми седалки и обособено място за закрепване на колички за хора в неравностойно положение. Разполага със спускаща се рампа, подходяща за възрастните и трудно подвижните пътници.", "date": "2017.08.07", "title": "Безплатен електробус превозва пътниците между терминалите на Летище София от днес"}
{"url": "https://www.24chasa.bg/novini/article/6379017", "text": "Турция е получила статут на секторен партньор за диалог на Асоциацията на страните от Югоизточна Азия /АСЕАН/, съобщи турският външен министър Мевлют Чавушоглу, цитиран от в.\"Миллиет\". Чавушоглу, който участва в Манила в срещата на министрите на външните работи на държавите от АСЕАН, е уточнил, че Турция е кандидатствала за получаване на този статут през 2015 г. и в продължение на две години е работила активно по въпроса. Той е заявил, че държавите членки са одобрили пътната карта и плана за действие на Турция. Чавушоглу е посочил, че и други страни са кандидатствали за такъв статут, но тази година е била приета само кандидатурата на Турция, предаде БТА. По думите на министъра това е развитие, съответсващо на многопосочната, проактивна външна политика на Турция. Чавушоглу е изтъкнал, че наред с инициативите за отваряне към Латинска Америка и политиката за партньорство с Африка, Турция отдавна придава голямо значение и на района на Югоизточна Азия. Министърът е отбелязал, че с предстоящото откриване на посолство на Турция в Лаос, страната ще има вече свои дипломатически представителства във всички столици на страните от района на АСЕАН. Чавушоглу е подчертал, че Турция ще развива още повече политически и институционно отношенията си със страните от този район, а същевременно занапред още повече ще нарасне обемът на двустранната търговия с тези страни и ще се открият големи възможности за турските бизнесмени. Турсикят министър на търговията и митниците Бюлент Тюфенкчи е представил на среща с журналисти от в.\"Миллиет\" новата пътна карта за борба с наркотрафика и контрабандата. Министърът е посочил, че в момента всички ГКПП се обновяват и модернизират и всички митнически пунктове се следят с камери. Министърът е съобщил, че през 2016 г. митничарите са заловили 3 тона и 426 килограма наркотици, което представлява увеличение с 30 процента спрямо предходната година, а до края на юли тази година заловените наркотици са били 23 тона и 200 килограма. По думите му митничарите работят в координация с вътрешното министерство и полицията и в резултат на това са реализирани исторически рекорди в залавянето на наркотици на митническите пунктове. Тюфенкчи е посочил, че по-рано нарктиците са били внасяни нелегално в Турция главно от изток, докато сега те идват повече от Запад - по море през България, Румъния, Гърция. Министърът е добавил, че наркотици се внасят също от Иран, а както и през Мерсин /Южна Турция, на Средиземно море/. Той е отбелязал, че контрабандата на цигари се осъществява най-вече по море. Тюфенкчи е съобщил също, че през настоящата година митническите екипи за борба с контрабандата са разкрили до момента 3 163 случая на контрабанда на обща стойност 1 милиард 514 милиона турски лири. При стълкновение между турските сили за сигурност и кюрдски бунтовници в района на Пюлюмюр, окръг Тунджели /Източна Турция/, започнало снощи и продължило до 04.00 часа тази сутрин, са били убити трима членове на Кюрдската работническа партия /ПКК/, включително отговорен представител на терористичната организация, съобщава в.\"Сабах\", като се позовава на валията на Тунджели Тунджай Сонел.", "date": "2017.08.07", "title": "Чавушоглу: Турция е получила статут на \nпартньор за диалог на АСЕАН"}
{"url": "https://www.24chasa.bg/novini/article/6379026", "text": "Френският президент Еманюел Макрон е изправен пред народен бунт срещу плановете му да даде на съпругата си официален статут на \"първа дама\", пише британският в. \"Гардиън\". Над 150 000 души вече са се подписали под петиция срещу такова решение, което би дало на Брижит Макрон офис, персонал и издръжка от държавния бюджет, предава БТА. Нито френската конституция, нито установеният протокол дават официален статут на президентските брачни партньори. За тях се отпускат офис, персонал и охрана, които обаче се поемат от бюджета на Елисейския дворец. Според официални одити тези разходи възлизат на около 450 000 евро годишно, отбелязва вестникът. Създаването на официална титла \"първа дама\" би довело до създаване на отделен бюджет за брачния партньор на президента. \"Няма причина съпругата на държавния глава да получава бюджет от държавните средства. В момента Брижит Макрон има двама или трима сътрудници, две секретарки и двама души охрана и това е достатъчно\", каза артистът и писател Тиери Пол Валет, който е организирал подписката. Според него всякакво решение по този въпрос трябва да се вземе с референдум, а не с президентски указ. \"Французите и никой друг трябва да решат кой ги представлява. Над 65 процента от тях обаче са против създаването на специален статут за Брижит Макрон\", заяви Валет. Той уточни, че петицията му не е лична критика на Брижит Макрон или способностите й и остро осъди сексистките нападки срещу нея. Нито съпругът на германската канцлерка Ангела Меркел Йоахим Зауер, нито съпругът на британския премиер Тереза Мей Филип Мей имат някаква официална роля. В САЩ, съгласно закон от 1978 г., първата дама Мелания Тръмп има персонал от 12 души и официален статут, отбелязва \"Гардиън\".", "date": "2017.08.07", "title": "Макрон иска официален статут за жена си, французите - против"}
{"url": "https://www.24chasa.bg/novini/article/6379013", "text": "Петимата мъже, които пропаднаха с кола в 70-митрова пропаст край хижа „Загаза” в Пирин, са в стабилно състояние. Най-тежко пострадалият – шофьорът, още вчера беше откаран в София, а останалите мъже са в болницата в Благоевград. Операцията по изваждането им беше сложна, каза пред  Здравко Апостолов, който е участвал в акцията по изваждането на пострадалите при инцидента. В полицията сигналът е подаден към 22:25 ч. в събота вечерта. Подаден е от жена, която видяла пострадалите и заедно с мъжа й спрели, за да помогнат. Двама от мъжете в падналата кола успели да излязат сами, но трима били в много тежко състояние – почти в несвяст. Тримата мъже били извадени от спасителния екип чрез въже, спуснато в пропастта. Извадихме ги на ръце, каза Здравко Апостолов.", "date": "2017.08.07", "title": "Петимата мъже, паднали в пропаст край хижа „Загаза”, са в стабилно състояние"}
{"url": "https://www.24chasa.bg/novini/article/6379056", "text": "Кметът на София Йорданка Фандъкова ще провери от 11.00 ч. реконструкцията на бул.\"Княз Ал. Дондуков\". Това съобщиха от пресслужбата на Столичната община, предаде БТА. На проверката ще присъства и зам.-кметът по направление \"Транспорт и транспортни комуникации\" Евгени Крусев.                                                                                                                                                                                                                                                                                                                       ", "date": "2017.08.07", "title": "Фандъкова ще провери реконструкцията \nна бул.\"Княз Александър Дондуков\""}
{"url": "https://www.24chasa.bg/novini/article/6379071", "text": "Земетресение с магнитуд 4,8 по Рихтер е регистрирано в 08.18 часа тази сутрин в района на турския курорт Бодрум /Югозападна Турция/, съобщава в.\"Миллиет\" , като се позовава на истанбулската сеизмологична обсерватория Кандилли. Епицентърът на труса, който е усетен в Бодрум и околните населени места, е бил в село Пънарлъбелен. Земетресението е придизвикало паника и жителите в района са излезли на улиците. В 08.44 часа е регистрирано второ земетресение с магнитуд 4,2 по Рихтер, предаде БТА. Двете земетресния са били на дълбочина 7 километра. Земетресенията са предизвикали безпокойство в района на Бодрум, който на 21 юли бе разтърсен от земетресение от 6,6 по Рихтер, отбелязва вестникът.", "date": "2017.08.07", "title": "Две земетресения разтърсиха турския курорт Бодрум тази сутрин"}
{"url": "https://www.24chasa.bg/novini/article/6379088", "text": "Северна Корея осъди новите санкции, които й наложи ООН, и заяви, че няма да преговаря по ядрената и ракетната си програма, докато е под заплахата на САЩ, предаде Франс прес. Приетите в събота от Съвета за сигурност на ООН санкции са \"тежко нарушение на нашия суверенитет\", се казва в официално изявление на Пхенян, публикувано от държавната агенция КЦТА, цитирана от БТА. \"Няма да сложим програмата си за ядрено възпиране на масата\", докато сме застрашавани от САЩ. \"Няма по-голяма грешка за САЩ от това да вярват, че земята им е в безопасност от другата страна на океана\", заяви Пхенян, предаде Ройтерс. Северна Корея заяви, че ще предприеме действия в ответ на санкциите, без да уточнява какви.", "date": "2017.08.07", "title": "Северна Корея осъди новите санкции на ООН, отказа преговори за ядрената програма"}
{"url": "https://www.24chasa.bg/novini/article/6379093", "text": "ЧЕЗ Разпределение България отчита 3778 констатирани случая на кражби на електроенергия за първите 6 месеца на 2017 г. За същия период на миналата година техният брой е 3322 или с 14% по-малко. Дори и след увеличението на цената за технологичен разход, по която се дотаксува електроенергия на нарушителите, тя все още не е по-висока от цената, която заплащат коректните потребители. Същевременно срокът на санкцията е без промяна и тя е доткасуване на електроенергия за 3 месеца назад, независимо, че кражбата може да е продължавала много по-дълго. Необходимо е приемането на нови правила, чрез които цената и периодът за доткасуване да бъдат увеличени. Трябват принципно нови правила за санкции, които да не са свързани с цената за технологичен разход, тъй като това не е разход при пренос и разпределение, а е цена за остойностяване на нанесена щета на дружеството. Само когато цената за санкция на некоректните потребители не е обвързана с цената за технологичен разход по никакъв начин, а е многократно по-голяма – като цената за недостиг на балансиращия пазар, ще бъде създаден баланс и ще бъдат реално предприети възпиращи мерки срещу некоректните потребители. ЧЕЗ Разпределение извършва регулярни проверки, акции на случаен принцип и работи по сигнали, за да преустанови кражбите на електроенергия. Компанията е изработила система за проследяване на кражби, като за целта е монтирала 1 700 балансови електромера. Чрез тях локализира местата където са налице големи загуби на електроенергия. Компанията се бори с кражбите, като отделя много усилия и ресурси, но са необходими обективни решения, които да защитят коректните потребители.", "date": "2017.08.07", "title": "Необходима е действителна санкция за кражба на електроенергия"}
{"url": "https://www.24chasa.bg/novini/article/6378411", "text": "Главният прокурор Сотир Цацаров да назначи проверка. НАП да обяви фирмата във фалит, за да могат хората да си получат парите от гаранционния фонд Работници с неизплатени заплати да могат в срок до 12 месеца вместо сегашните 3 да кандидатстват във фонда за гарантиране на вземанията им. Всеки работещ да има равно право наред със собственика или кредитора да поиска обявяване в несъстоятелност на компанията. Държавата да не позволява прехвърлянето на фирми на клошари и безимотни хора, от които нито тя, нито работници, нито кредитори могат да съберат вземанията си от препродадените компании. Тези три твърди искания към парламента отправи в края на миналата седмица омбудсманът Мая Манолова. Поводът- близо 700 души, работили във веригата “Пикадили”, собственост на фирмата “Селект Трейд”, които не получават нито заплати, нито обезщетения от гаранционния фонд. След срещата си с тях Манолова заяви, че хората все още имат шанс да получат забавените и изработени от тях заплати, ако бъде променен Кодексът на труда. Точно в историята с неизплатените заплати в “Пикадили” се виждат всички пробойни в българското законодателство и цялата наглост на някои работодатели, отсече Манолова. Примерите за това били многобройни: работници биват продавани заедно с инвентара, докато ръководството на фирмата се крие от тях, не се плащат заплати, не се внасят осигуровки. Какъв е казусът “Пикадили” Фирмата е в тежко финансово състояние. Част от работещите във веригата вече не получават заплати, повече от 2-3 месеца. Има и около стотина човека с все още непрекратени правоотношения- майки, болни, хора в отпуск. Собствениците обаче не подават искане за старт на процедурата по обявяването им в несъстоятелност. През това време трите месеца, отпуснати в момента от законодателите, изтичат. Хората изпускат срока, за да получат пари от фонда за гарантиране на вземанията. Манолова е категорична, че дори и за 6 месеца, както предлагат депутатите, трудно може да се прекрати трудовото правоотношение и да започне производство по несъстоятелност срещу фирмата с решение на съда. За това омбудсманът предлага срокът да се удължи до 12 месеца. Работникът да получи право също да поиска стартиране на процедурата за несъстоятелност е второто искане. “Представете си кой съд в рамките на три месеца ще започне такава процедура. Особено когато не е по искане на работодателя”, аргументира се Манолова. Още повече, че работникът не може да подаде молба за започване на производство по несъстоятелност. Той трябва да чака добрата воля на някой кредитор да започне производство, за да може да опита да се включи в тези срокове”, категорична е Манолова. Тя обаче уверява, че ще настоява не само за удължаване на времето за кандидатстване към фонда, но и за забрана да се продават фирми на клошари. Засега Манолова е получила уверение от лидера на мнозинството в парламента, че предложенията ще бъдат преразгледано. По данни на омбудсмана средногодишно с по 1 милион лева от гаранционния фонд се възстановяват на служители с неизплатени заплати. Ако поправката с 12-те месеца бъде направена обаче, много повече от измамените работници ще могат да вземат до 6 заплати или 1200 лева А общият разход за подобни случаи ще набъбне до около няколко десетки милиона лева. Заради многото случаи, подобни на казуса с “Пикадили” , с писмо до главния прокурор Сотир Цацаров Манолова иска той да разпореди проверка има ли престъпление в случая с неплащането на заплати и невнесените осигуровки, или не. Ситуацията с неплатените заплати е само върхът на айсберга, тъй като за хората с непрекратени трудови договори няма кой от фирмата да подава в НАП декларациите, които са нужни за осигурителните им права. Така хората в болнични или в майчинство не могат да си получават и обезщетенията. Затова Манолова е поискала от Националната агенция за приходите да направи проверка. Ако установи, че са налице условията, тя да е тази, която да поиска откриване на процедура по несъстоятелност. Ако има решение на съда за това, ще бъде назначен синдик и повечето от проблемите могат да се решат. Трето писмо, подписано от Манолова вече е изпратено в Националния осигурителен институт Причината - заради невнасянето на осигуровки може да се получи така, че работниците да успеят да докажат само осигурителния си стаж. Поради това, че осигуровките са само декларирани, но не са реално внесени, тези месеци ще участват във формирането на пенсиите им с размер равен на минималната заплата, а не с реално изработеното от тях. Държавата трябва да застане зад работещите хора и да ги защити, убедена е Манолова. Всички институции трябва да обединят усилията си, за да има резултат, смята тя.", "date": "2017.08.07", "title": "Заради работниците в “Пикадили” Мая Манолова иска ремонт на закон"}
{"url": "https://www.24chasa.bg/novini/article/6379107", "text": "Италианският жълт седмичник \"Ки\" публикува ексклузивни снимки на германската канцлерка Ангела Меркел по време на лятната й ваканция до Болцано в Италия. Според списанието Меркел явно не може да стои далече от работата си и не се старае да скрие, че скучае по време на отпуската си. На публикуваните снимки Меркел или се прозява, четейки вестници, или си търка очите, за да не заспи. Канцлерката е заснета на седалковия лифт до Болцано, както и в хотела, където е отседнала в северната област Алто Адидже, заедно със съпруга си Йоахим Сауер. Тя е за поредно лято на същото място.", "date": "2017.08.07", "title": "Италианско списание: Меркел скучае по време на ваканция (Снимки)"}
{"url": "https://www.24chasa.bg/novini/article/6379295", "text": "Млада жена се е удавила вчера в река Дунав край Козлодуй, съобщи kozloduy-bg.info. Трагедията е станала в следобедните часове на „руския плаж“ на брега на реката. Удавилата се е 21-годишната А.И., която е от ромски произход. Местните разказват, че жената е плажувала с мъжа си. Двамата влезли във водите на Дунав, след което изведнъж младата ромка потънала и повече не се показала. Всичко станало толкова бързо, че мъжът й не могъл да реагира. Причината за трагичния инцидент все още се изяснява. Тялото на младата жена все още не е намерено и издирването продължава. На мястото е извършен оглед, а по случая работи гранична полиция. Припомняме, че къпането във водите на плавателната река е забранено.", "date": "2017.08.07", "title": "21- годишна се удави в река Дунав"}
{"url": "https://www.24chasa.bg/novini/article/6379288", "text": "Властите в Гърция са заловили тежко оръжие на границата с Албания, съобщава гръцкото издание Нюз.ин, цитирано от БТА. В района на Мавромати, област Теспротия, полицаите са задържали трима души при опит да пренасат със сакове три автомата \"Калашников\" със седем пълнителя, 11 ръчни гранати, три детонатора, пет пакета взривно вещество, една кутия с взриватели за ръчни бомби, както и над хиляда патрона с калибър 7,62 мм.", "date": "2017.08.07", "title": "Тежко оръжие е заловено на гръцко-албанската граница"}
{"url": "https://www.24chasa.bg/novini/article/6379265", "text": "“24 часа” откри в американските публични регистри 3 документа, подадени от американската фирма JWI (Jefferson Waterman International) в американското министерство на правосъдието, с които компанията декларира, че е сключила договор за работа с Цветан Василев. Всяка американска компания, която работи за чуждестранно физическо или юридическо лице, трябва да декларира това по силата на Foreign Agents Registration Act от 1938 година. JWI, чието седалище е на Кей Стрийт във Вашингтон, е подала своите документи в електронния регистър на американското министерство на правосъдието на 20 юли 2017 г. в 11,04 ч. Документът е регистриран под номер 4990. От приложение А на декларацията, което се състои от 2 страници и е подписано от изпълнителния директор на фирмата Чарлз Уотърмен, става ясно, че “чуждестранният принципал”, с който JWI е сключила договор, e Цветан Василев в качеството му на българско физическо лице. Като адрес е посочена софийската улица “Кричим” В точка 8 на приложение А JWI описва своя клиент като бивш “основен акционер на голяма българска банка, както и собственик на различни бизнеси в България”. На въпросите дали чуждестранният принципал е “наблюдаван”, “притежаван”, “ръководен”, “контролиран”, “финансиран”, “частично субсидиран” от “чуждестранно правителство”, “чуждестранна политическа партия” или “чуждестранен принципал” е отговорено с “не”. От точка 7 в приложение Б, което също се състои от 2 страници, става ясно, че JWI e сключила формално писмено споразумение с Василев. Според краткото описание “JWI ще подпомага чуждестранния принципал в неговата апликация по Global Magnitsky Act”. В точка 8 се уточнява, че JWI ще подготви всичко необходимо, което се изисква, за да подаде клиентът своя иск по закона “Магнитски”, както и че ще “адвокатства от негово име в Конгреса и други американски правителствени и неправителствени организации”. В точка 9 се уточнява, че това ще включва “политически дейности”, а на уточняващ въпрос какви се допълва - “промотиране и подпомагане на иска по закона “Магнитски”. В публичния регистър на американското Министерство на правосъдието може да се намери и споразумението, сключено между JWI и Василев на 13 юли 2017 г. Споразумението е подписано от Джозеф Огъстин, изпълнителен вицепрезидент на JWI. От документа става ясно, че споразумението се сключва до 31 декември 2017 г. по повод дейностите на клиента, свързани с подаването на иск по Global Magnitsky Act – закона “Магнитски”. Фирмата се ангажира да подготви всички “бюрократични, разбираеми и детайлни изисквания”, необходими да бъде подкрепен “случаят на клиента” и да адвокатства от негово име “в Конгреса и други американски правителствени и неправителствени институции” във връзка с неговия иск по закона “Магнитски”. За целта фирмата ще работи в близост с Василев, за да изготви иска, и ще ангажира американски правителствени и неправителствени служители. От последната точка, която присъства в споразумението, става ясно, че за услугата Василев се съгласява да плаща хонорари от 50 000 долара, както и предварително одобрени направени разноски, включително по пътувания с бизнес класа. За целта фирмата ще праща всеки месец фактури за хонорара и разноските, а клиентът ще прави плащанията. Уточнява се, че ако клиентът бъде оправдан преди изтичането на 6-те месеца, за които се сключва споразумението, няма да бъде държан отговорен за едно или две дължими плащания.", "date": "2017.08.07", "title": "“24 часа” намери споразумението на Василев с US лобистите"}
{"url": "https://www.24chasa.bg/novini/article/6379358", "text": "Двама души загинаха, а трима бяха тежко ранени при пожар в приют в Югозападна Германия близо до град Щутгарт, заяви днес полицията, цитирана от ДПА. При пожара в град Маркгрьонинген са загинали 54-годишна жена и 56-годишен мъж, а трима човека за получили застрашаващи живота наранявания. В приюта са били настанени 10 бездомници и кандидати за убежище, предаде БТА.  Пожарната служба заяви, че не става дума за палеж. Предполага се, че огънят е тръгнал от кухнята. Пожарът е овладян, а останалите обитатели на приюта са настанени в хотел наблизо.", "date": "2017.08.07", "title": "Двама човека загинаха, а трима бяха ранени при пожар в приют в Германия"}
{"url": "https://www.24chasa.bg/novini/article/6379364", "text": "Най-тежкият обект от строителната програма през тази година е именно реконструкцията на бул. „Княз Ал. Дондуков”. Обектът се изпълнява в график – работи се с удължено работно време, за да може до края на октомври да бъде изцяло готова реконструкцията на булеварда. Това каза пред журналисти кметът на София Йорданка Фандъкова, която инспектира изпълнението на участъка, предаде Фокус”. „Очаквам до средата на септември първият етап (участъкът от Министерски съвет до ул. „Г.С. Раковски”) да бъде готов и да се пусне изцяло движението, след което да се спре движението в участъка от ул. „Г.С. Раковски” до бул. „Васил Левски”. \"По този начин до края на октомври трябва да приключи работата по целия обект\", обясни Фандъкова. По думите й, за да бъде извършено качествено реновирането на участъка по булеварда е било взето решение да бъде положена циментова стабилизация под паважната настилка, а отгоре да се положи пясъчна основа и тогава вече да бъдат подредени паветата. Фандъкова уточни, че е пуснато движението по ул. „Кракра”, но екипи на „Софийска вода” работят в участъка от ул. „Кракра” до бул. „Васил Левски”. По думите й движението на трамвая ще е изцяло спряно след средата на август, за да може да се реконструират и трамвайните линии „Към момента се работи въпреки много високите температури. Изпълнителите да са внимателни – хората да почиват, да има питейна вода, за да не се случват инциденти в най-големите горещини. Но обектът трябва да бъде завършен в срок”, каза още кметът на Столична община.", "date": "2017.08.07", "title": "Фандъкова: Октомври трябва да приключи реконструкцията на бул. „Княз Ал. Дондуков”"}
{"url": "https://www.24chasa.bg/novini/article/6379371", "text": "Полицаи от Шесто Районно управление-СДВР са разкрили серия домови кражби, извършени от 15-годишен младеж. Това съобщиха от пресцентъра на МВР, предаде \"Фокус\". Работата на разследващите е започнала на 27 юли, когато в жител на ж. к. „Овча купел” се е оплакал, че от дома му е извършена кражба на два мобилни апарата, преносим компютър и златни накити. Два дни по-късно, на 29 юли е съобщено за кражба на телевизор и преносим компютър от жилище, също от адрес в ж. к. „Овча купел”. На 31 юли жител на същия квартал е подал жалба в полицията, че от апартамента му били откраднати лични документи и цигари. При извършените огледи криминалистите установили, че проникването в домовете е станало през незатворени прозорци или балконски врати. По случаите били образувани досъдебни производства. В хода на предприетите оперативно-издирвателни и процесуално-следствени действия полицаите са установили и задържали 15-годишен столичанин. Част от откраднатите чужди вещи били намерени и иззети. След доклад на събраните материали в Софийска районна прокуратура, младежът е привлечен като обвиняем по чл.194 от НК. Приведен е в център за настаняване в Свиленград.", "date": "2017.08.07", "title": "15-годишен е задържан за серия кражби в столичен квартал"}
{"url": "https://www.24chasa.bg/novini/article/6379264", "text": "Бащата на шофьора на принцеса Даяна потвърди, че британската полиция му е казала, че тя е била убита. 85-годишният Жан, споделя: \"В Скотланд ярд смятат, че е имало таен заговор за нейното убийство. В ексклузивно интервю пред \"Мирър\", мъжът заявява, че се страхува, че ще умре без да се знае цялата истина за зверската катастрофа, в която загиват синът му Анри, принцеса Даяна и Доди ал Файет. Но той е твърдо убеден, че лейди Даяна и нейният любовник са били умишлено убити, за да спрат майката на бъдещия крал да се омъжи за мюсюлманин. Въпреки официалното разследване, Жан казва, че някои британски следователи смятат, че двойката е била \"отвлечена\".  \"Даяна беше убита и синът ми беше убит. Смятам, че и двамата бяха убити. Синът ми бе просто част от заговора за убийството на принцесата. Той беше честен човек. Дори за Скотланд ярд има две страни - едните твърдят, че е убийство, а другите, че е истинска катастрофа. До ден днешен има твърде много тайни за този инцидент \", допълни той. \"Аз нямам никаква надежда за разкриването на случая. Може би ще се разкрие след 30 или 50 години. Но аз искам да знам преди да умра, въпреки че не вярвам да се случи\", каза още Жан. Жан смята, че кръвната проба на сина му е била подправена, за да се отчете в системата, че той е употребил алкохол. \"В онзи ден имаше над 20 аутопсии и беше лесно лекарите да сменят кръвните проби и смятам, че точно това се е случило.\" Разследващите, които работят по случая и разпитват над 250 свидетели, твърдят че 36-годишният Анри и 42-годишният Доди, заедно с принцесата, са катастрофирали от \"небрежност\" от страна на Анри и папараците, които са следвали колата им. През 2013 г. излезе доклад, в който пише, че няма доказателства, че зад смъртта на Даяна има намесени тайни служби. Бащата на Доди, който е собственик на хотел, също е убеден, че има външна намеса за смъртта на сина му, Анри и Даяна. Според него ще дойде денят, в който ще се разкрие истината за фаталната катастрофа в тунела Пон дьо л'Алма в Париж. \"Синът ми беше убит. Нямаше как да позволят на Даяна да се омъжи за един мюсюлманин.\"", "date": "2017.08.07", "title": "Бащата на шофьора на лейди Даяна: Полицията каза, че принцесата е била убита (Видео)"}
{"url": "https://www.24chasa.bg/novini/article/6379380", "text": "Завърши ремонтът на два пропаднали участъка от пътното платно на третокласния път III-4404 Габрово - Трънито - Дебел. Това съобщиха от пресцентъра на Агенция „Пътна инфраструктура“. Единият е в района на кв. „Славовци“ на гр. Габрово (при км 4+250), а другият е между селата Трънито и Дебел дял (при км 11+900). През 2014 г. в района на Габрово паднаха обилни валежи, които доведоха до пропадане на пътното платно на двата участъка. На двата участъка е извършено пилотно укрепване с 25 бр. пилоти, възстановена е пътната настилка, подобрено е отводняването и е положена нова хоризонтална маркировка. Ремонтът се финансира от бюджета на Агенция „Пътна инфраструктура“. Изпълнител на проектирането и строителните работи е ДЗЗД „Димас Лимк“. Договорът за строителство е за близо 950 хил. лв. с ДДС.", "date": "2017.08.07", "title": "АПИ: Близо 1 млн. лева са инвестирани в ремонта на път Габрово - Трънито - Дебел дял"}
{"url": "https://www.24chasa.bg/novini/article/6379373", "text": "Съединените американски щати планират обучение на диверсанти и спецчасти на Молдова, които да реагират в случай на нов конфликт с непризнатата Приднестровска република. Такова е мнението на вицепремиера на Руската федерация Дмитрий Рогозин, предава \"РИА Новости\", цитирано от БТА. „Проектиране и изграждане на съоръжения за военни операции в градските райони – американци тренират диверсанти и молдовски спецчасти в случай на нов въоръжен конфликт с Приднестровието\", написа Рогозин в профила си в социалната мрежа „Туитър“, коментирайки репортаж на телевизия \"RT\". По-рано телевизията съобщи, че американският флот търси изпълнители за изграждането на осем нови военни съоръжения в базата край молдовското село Булбоа.", "date": "2017.08.07", "title": "САЩ планира обучение на диверсанти и спецчасти в Молдова"}
{"url": "https://www.24chasa.bg/novini/article/6379400", "text": "Най-малко 187 мигранти успяха да нахлуят в испанския анклав Сеута в Мароко, като минаха тичешком през граничния контролно-пропусквателен пункт, съобщиха местните власти, цитирани от Франс прес. \"Влязоха тичайки в пет часа сутринта през граничния пункт\", обясни за \"АФП\" говорител на префектурата на Сеута, предаде БТА. \"Отдавна не е бил правен подобен опит тук\", каза за \"АФП\" говорител на Гражданската гвардия. На видео, излъчено от местна телевизия, се виждат млади африканци да ликуват по улиците на Сеута, да благодарят на Бог и да крещят \"Добре дошли в Испания\". Повечето от тях бяха откарани в център за задържане на нелегални имигранти, където могат да подадат молба за убежище. Червеният кръст съобщи, че четирима от мигрантите са били изпратени в болница заради контузии.", "date": "2017.08.07", "title": "Поне 187 африкански мигранти от Мароко нахлуха в Испания (Видео)"}
{"url": "https://www.24chasa.bg/novini/article/6379434", "text": "Софийският градски съд върна на прокуратурата обвинителния акт срещу Румяна Ченалова, бивш съдия в институцията. Причината е неразбираемото обвинение, което е съществено процесуално нарушение, засягащо правото на защита, са мотивите на съдия Даниела Талева. Ченалова е обвинена, че като съдия по висящо търговско дело, е извършила 14 деяния, с които е нарушила и не е изпълнила служебните си задължения. Според прокуратурата така Ченалова искала да помогне на страна по делото на де плати държавната такса за процеса. \"Недоумение буди това описание на целената имуществена облага, според което при дължима еднократно държавна такса, би могло с 14 отделни деяния да се цели всеки път имуществена облага в размер на дължимото еднократно плащане. Този недостатък на предявеното обвинение също следва да бъде отстранен, за да бъде формулирана ясно и недвусмислено обвинителната теза, а обвинението да бъде разбираемо за привлеченото към наказателна отговорност лице, за да не бъде допуснато нарушаване на едно от най-съществените му права - правото му на защита\", пише в разпореждането си съдия Даниела Талева. Тя обяснява, че въпреки че Ченалова е с юридическо образование прокуратурата е длъжба да внесе в съда обвинителен акт, съдържащ ясно и разбираемо обвинение, което да бъде разбрано както от лицето, привлечено към наказателна отговорност, така и от неговия защитник. \"Неяснота в повдигнатото по този начин обвинение внася и отделянето на всички действия и бездействия, извършени от обвиняемата на отделни деяния, което води до невъзможност да бъде разбрано в какво точно се изразяват твърдените от прокуратурата извършени нарушения, както и набавянето в какъв размер на имуществена облага за ищеца, е целяла обвиняемата\", завършва съдя Талева. Решението й може да бъде обжалвано.", "date": "2017.08.07", "title": "Върнаха делото срещу Румяна Ченалова, обвинението било неразбираемо"}
{"url": "https://www.24chasa.bg/novini/article/6379037", "text": "На столичния бул. \"Витоша\" се инсталират мобилни чешми - \"водни човеци\", от които столичани и гости на града могат да пият вода. Това съобщиха от дружеството \"Софийска вода\". \"Водните човеци\" са направени изцяло от материалите, от които \"Софийска вода\" изгражда водопроводната мрежа. Мобилните чешми ще работят в периода 7-9 август. Лабораторният изпитвателен комплекс към \"Софийска вода\" следи ежедневно показателите на питейната вода във всички точки от водопроводната мрежа и гарантира доброто й качество. От дружеството допълват, че PН стойностите на софийската питейна вода са близки до тези на вътрешната течна среда на организма и поради тази причина водата е лесно усвоима. На интернет страницата на дружеството е публикувана информация за качеството на водата в жилищните райони.", "date": "2017.08.07", "title": "В центъра на София се инсталират мобилни чешми (Снимки)"}
{"url": "https://www.24chasa.bg/novini/article/6379704", "text": "Политики на близостта - това ще е темата на 13-ото издание на световната среща на българските медии, която традиционно организира БТА. Тази година тя ще е в Кишинев - столицата на Молдова, от 4 до 8 октомври. \"Там е най-голямата компактна маса на етнически българи, затова избрахме тази година това да е седалището на медийната среща. В Молдова живеят над 80 хиляди българи, които заедно със съседните области от Украйна, стават около четвърт милион. През последните 20-25 г. България започна много сериозно да се обръща към нашите сънародници там и голяма част от проблемите им станаха част от дневния ред на държавата, но има още проблеми за решаване\", обясни генералният директор на БТА Максим Минчев. Във фокуса на обсъжданията по време на форума ще са проблемите на нашите общности през призмата на медиите, новите платформи на образованието, връзката на бизнеса с образованието, икономика, базирана на знанието, туризъм, трансфер на кадри и технологии. Специално време ще бъде отделено и на Тараклийския университет \"Григорий Цамблак\", в който се преподава на българки език. \"По време на срещата бихме искали да открием изложба. Имаме желанието да открием и пресклуб на БТА в град Тараклия. На световните срещи на българските медии се дискутират важни въпроси от национално значение. В повече от 40 държави в света функционират български вестници, списания, телевизии, радия и сайтове. Някои имат сериозни проблеми, които ние не можеш да решим, но сме длъжни да покажем\", каза още Минчев. Световната среща на българските медии се организира от БТА и от Асоциацията на българските медии по света.", "date": "2017.08.07", "title": "Световната среща на българските медии - в\nМолдова, БТА открива пресклуб в Тараклия"}
{"url": "https://www.24chasa.bg/novini/article/6379650", "text": "Шестима граждани на Ирак и Сирия бяха спрени в неделя на метри от румънско-унгарската граница при опит да я прекосят нелегално с цел да достигнат Шенгенското пространство, предаде агенция \"Аджерпрес\", като се позова на Териториалния инспекторат на румънската гранична полиция в Орадя (Западна Румъния). Според съобщението на румънската гранична полиция шестимата - трима мъже и три жени, били открити около 2:30 ч. при акция за борба с нелегалната миграция, предаде БТА. Те се придвижвали пеша през полето в посока Унгария. Жените, на възраст между 20 и 37 г., и мъжете, на възраст между 27 и 37 г., са били подали молби за убежище в Румъния. Те заявили на румънските полицаи, че искали да достигнат Шенгенското пространство. Румънската гранична полиция ги разследва за опит за нелегално прекосяване на границата.", "date": "2017.08.07", "title": "Задържаха 6 нелегални емигранти на метри от румънско-унгарската граница"}
{"url": "https://www.24chasa.bg/novini/article/6379708", "text": "Президентът на САЩ Доналд Тръмп настоя днес, че подкрепата за него е по-силна отвсякога, въпреки информацията, че някои републиканци обмислят кандидат-президентска кампания през 2020 г. без него, предаде Асошиейтед прес, цитирана от БТА. Тръмп заяви в Туитър, че неговата база от привърженици \"е много по-голяма и силна от когато и да било преди (въпреки някои измислени проучвания във фалшивите новини)\". Той конкретно разкритикува в. \"Ню Йорк таймс\", който през уикенда съобщи, че някои републиканци, включително вицепрезидентът Майк Пенс, обмислят да се кандидатират за изборите през 2020 г. Пенс определи информацията като невярна. Президентът заяви, че \"историята на фалшивите новини за таен сговор с Русия, рекордното покачване на фондовия пазар, сигурността на границата, военната сила, работните места . . . определянето на кандидат за Върховния съд, икономическото въодушевление, дерегулацията и толкова много други неща сплотяват още повече базата на Тръмп. Никога няма да се промени!\"", "date": "2017.08.07", "title": "Тръмп: Подкрепата за мен е по-силна отвсякога"}
{"url": "https://www.24chasa.bg/novini/article/6379763", "text": "На 153 произшествия са се отзовали през последния месец служителите на \"Пожарна безопасност и защита на населението\" в Перник, съобщи регионалният говорител на МВР Венцислав Алексов, предаде БТА. От тях 22 пожари са възникнали в сухи треви и 2 - в горски територии. Пиковите моменти са събота и неделя, когато произшествията достигат средно по 10 на ден. Причините за пожарите са небрежност при боравене с открит огън, палене на огън на необезопасени места и при излети в планината, палене на сухи треви и храсти, изхвърляне на незагасени цигари. Пожарната опасност в региона е повишена. Поддържането на високи температури през последните дни създава предпоставки за възникване на пожари в земеделските земи и горските територии, предупреждават от пожарната и призовават за повишено внимание.", "date": "2017.08.07", "title": "Два горски пожара и 22 пожара в сухи треви са гасили огнеборците в Пернишко"}
{"url": "https://www.24chasa.bg/novini/article/6379774", "text": "Върховна административна прокуратура (ВАП) образува преписка по публикации в средствата за масово осведомяване и предприе проверка за законност във връзка с издадена заповед на министъра на околната среда и водите Нено Димов, с която е въведена и забрана за разораване, залесяване и създаване на трайни насаждения на територията, плодови и зеленчукови култури, зърнено-бобови култури, листно-стъблени зеленчукови култури, кореноплодни зеленчукови култури, луковично-зеленчукови култури, маслодайни култури, влакнодайни култури, етеричномаслени култури, едногодишни или многогодишни фуражни култури на територията на защитена зона „Комплекс Калиакра“ до обявяването ѝ за защитена зона, но за не повече от 2 години. Това съобщиха от прокуратурата. При първоначалното проучване е установено, че защитената зона с код BG000057 е включена в списъка на проекто-защитените зони с Решение на МС № 122/2.03.2007 г. От ВАП е изпратено разпореждане до министъра на околната среда и водите за представяне на копия от административната преписка по издаване на посочената заповед и от документацията за защитена зона „Комплекс Калиакра“ в т. ч. и относно начина на създаването на картен материал и координатен регистър на границата на защитената зона. Предстои вземане на решение относно предприемане на мерки от компетентността на ВАП, след проучване на съответните данни.", "date": "2017.08.07", "title": "Прокуратурата проверява законна ли е заповедта на министър Нено Димов за Калиакра"}
{"url": "https://www.24chasa.bg/novini/article/6379773", "text": "До момента най-високата температура за деня е измерена в Сандански - 39°. Това съобщиха от Националния институт по метеорология и хидрология (НИМХ) при БАН пред \"Фокус\". В Благоевград термометрите показват 38°. В Пловдив, Пазарджик, Стара Загора, Елхово и Карнобат - 37°, в Шумен – 36°. В Лом, Кнежа, Ловеч, Плевен, Велико Търново, Свищов и Сливен - 35°. От НИМХ уточниха, че е имало краткотрайни валежи с гръмотевици на връх Мусала и в Кюстендил. Не е изключено до края на деня да превали и в София.", "date": "2017.08.07", "title": "Най-топло е било днес в Сандански - 39°"}
{"url": "https://www.24chasa.bg/novini/article/6379798", "text": "Стотици фенове на групата \"Линкин парк\" се събраха в центъра на Лос Анджелис, за да почетат вокалиста й Честър Бенингтън, който си отиде от този свят миналия месец, съобщи Асошиейтед прес. Телевизия Кей Ей Би Си оповести, че снощи в местен парк фенове почели живота му и музикалното му творчество, предаде БТА. Видео кадри показват, че фенове носят свещи и размахват клетъчни телефони във въздуха, докато изпълнители пеят песни на Бенингтън. Организаторът на събитието Ашли Кели отбеляза, че Бенингтън е засегнал много животи с текстовете на песните си. 41-годишният Честър Бенингтън се обеси в дома си близо до Лос Анджелис миналия месец. Смъртта му бе определена като самоубийство.", "date": "2017.08.07", "title": "Фенове почетоха Честър Бенингтън в Лос Анджелис"}
{"url": "https://www.24chasa.bg/novini/article/6379805", "text": "Метеорният поток на Персеидите ще се наблюдава в дните около 12 август, съобщи за \"Фокус\" Илияна Илиева, специалист в Астрономическа Обсерватория и Планетариум - Габрово.  Илиева подчерта, че максимумът на потока е през нощта на 11 срещу 12 август. По думите ѝ за наблюдението на Персеидите не е необходим телескоп. Те могат да се наблюдават и с просто око. „Необходимо е да се отиде на място, което е далеч от светлините на града, за да може човек да се наслади на падащите звезди“, посочи Илиева. Метеорният дъжд се получава, защото Земята ще премине през останките от опашката на кометата Суифт-Тътъл. Тя е най-големият познат досега обект, който е минавал близо до Земята. Ядрото ѝ е около 26 км в диаметър, като за последно беше в Слънчевата система през 1992 г. и ще се завърне чак през 2126 година.", "date": "2017.08.07", "title": "Ще можем да наблюдаваме Персеидите в дните около 12 август"}
