{"url": "https://www.24chasa.bg/novini/article/7407690", "text": "Новия кмет на Истанбул Екрем Имамоглу обеща днес да служи на всички 16 милиона жители на най-големия град на Турция, а не на отделна група лица, съобщава ТАСС, като се позовава на турския телевизионен канал НТВ. Имамоглу заяви това пред сградата на кметството, предаде БТА. Ние знаем от какво се нуждае нашият град и нашите хора. Ние ще проведем голям митинг или в събота, или в неделя. Но сега ми позволете да обявя края на епохата, когато властите служеха на определена група хора, политическа партия или на отделен човек. Дойде време да се служи на всички 16 милиона жители на Истанбул, каза Имамоглу. По-рано днес истанбулската секция на Висшата избирателна комисия връчи на Имамоглу, който бе кандидат за основната опозиционна Народнорепубликанска партия, мандат за кмет на Истанбул, след като той бе обявен за победител в надпреварата за кметския пост. Според последни данни след повторното преброяване на гласовете в истанбулската община Малтепе Екрем Имамоглу е получил 4 милиона 169 765 гласа, а неговият съпреник Бинали Йълдъръм - кандидат на управляващата Партия на справедливостта и развитието, е бил подкрепен с 4 милиона 156 036 гласа. В сградата на кметството Имамоглу прие кметските пълномощия от досегашния кмет на града Мевлют Уйсал от ПСР. Висшата избирателна комисия предстои да разгледа извънредна жалба, подадена вчера от Партията на справедливостта и развитието /ПСР/, с искане за анулиране на резултатите от местните избори в Истанбул и повторението им с аргумента за наличие на \"пълна нелегитимност\". Ако ВИК се съгласи с доказателствата, представени от партията на президента Реджеп Тайип Ердоган, за това, че в хода на изборите са били извършени различни нарушения, нови избори може да се състоят на 2 юни, отбелязва ТАСС. Има много нередности, заяви вчера заместник-председателят на ПСР Али Ихсан Явуз, представяйки аргументите на партията за искането й за нови избори в Истанбул. Ние казваме, че е била извършена организирана измама, беззаконие и престъпления, добави той. Заместник-председателят на НРП Мухаррем Еркек посочи в отговор на това, че няма \"контретни документи, информация или доказателство в жалбата на ПСР за анулиране\" на изборите.", "date": "2019.04.17", "title": "Новият кмет на Истанбул Екрем Имамоглу: Ще служа на всички жители на града"}
{"url": "https://www.24chasa.bg/novini/article/7407533", "text": "Очевидно сме конкурентни, както спрямо други страни от ЕС като Румъния, така и спрямо извън ЕС като Сърбия, каза в предаването \"Лице в лице\" по  икономистът Георги Ангелов за шансовете на България компанията \"Фолксваген\" да я избере за строежа на новия си автомобилен завод. \"България е част от ЕС, кандидат сме за чакалнята на еврозоната и за Шенген, бяхме председател на ЕС\", посочи като предимства икономистът. \"Най-големият производител на автомобили в света на глава от населението е Словакия – те са 5 милиона души, а произвеждат 1 милион автомобила. Страната обаче вече става по-скъпа като разходи за труд и заплати и затова се търсят други страни, които са подобни и по-конкурентни. Тук изгрява звездата на Балканите\", отбеляза още Георги Ангелов. По думите му Турция е във финансова и политическа криза, а тези неща влияят. Завод не се прави за една година, а поне за 30-40 години напред и трябва да има сигурност, посочи още икономистът. Един завод от мащаба на \"Фолксваген\", който се обмисля за Балканите, е около 350 000 автомобила или ще прави по 1000 коли на ден. Това означава поне 5 000 работници и поне 3 милиарда лева еднократна инвестиция, обясни още икономистът. По думите му в един автомобил има много части и те се произвежда в отделен завод. Те.е. изграждането на завод за автомобили привлича и завод за автомобилни части, отбеляза Георги Ангелов. \"В Словакия има три завода за автомобили и 350 завода за автомобилни части. Общо 250 000 човека работят в този бизнес като генерират 26 млрд. евро износ за страната. Автомобилен завод в България плюс няколко десетки заводи за авточасти и компоненти – това ще стане най-големият индустриален център в страната. Този завод се очаква да има поне 10 млрд. оборот, но целият сектор ще бъде нов и това означава драстично повишаване на заплатите и добавената стойност. Трябва да минем на следващата стъпка – до произвеждаме завършен продукт, защото така ще дойде добавената стойност и по-високите заплати”, категоричен беше Георги Ангелов.", "date": "2019.04.17", "title": "Георги Ангелов: Конкурентни сме с другите за завод на \"Фолксваген\""}
{"url": "https://www.24chasa.bg/novini/article/7407561", "text": "Трябва още много да се направи за безопасността на децата в интернет. Това каза кметът на София Йорданка Фандъкова по време на международната конференция \"Изграждане на киберустойчиво общество. Какво можем да направим повече за сигурността на децата и младите хора в интернет?\". Събитието е организирано от Софийския форум за сигурност, предаде БТА. Кметът посочи, че в София има 70 училища, в които от първи клас се изучават технологии. Тя смята, че в рамките на изучаване на технологиите трябва да има добре застъпени теми, от които децата да получават знания за сигурността си в интернет. Фандъкова даде пример с проучването, направено в столицата на тема \"Как децата ползват интернет по безопасен начин\", според което около половината участвалите ученици между 11 и 18 години не са обучавани и не са преминали през обучение за безопасност в мрежата. Тя отбеляза, че този резултат би могъл да се приеме и като положителен, защото означава, че цели 50 процента са минавали подобно обучение. Заместник-министърът на образованието Таня Михайлова посочи, че усилията на министерството са насочени основно към това учениците да придобият знания как работи интернет, как се обменя информацията в мрежата. Според нея те трябва да знаят какви са заплахите и да придобият умения за защита на личните данни при регистрация в социални мрежи и ползване на онлайн регистрационни формуляри. Критичното и аналитично мислене не се постига с един урок, необходими са общи усилия, посочи заместник-министърът. Холандският специалист по стратегически комуникации в киберсигурността Ерик Ян Койдек представи данни от направено проучване с деца, според което 70 процента от учениците в Нидерландия са сигурни, че знаят какво правят в социалните мрежи. Според него обаче често те не сменят редовно своите пароли и предоставят твърде много лични данни. Той отбеляза още, че докато възрастните са се научили да игнорират фалшивите неща като рекламните банери, не е така с децата - 52 процента от тях, когато ползват лаптоп, биха кликнали на банери с реклами или известия, че си спечелил. Според проучването 93 процента от децата ползват чатразговори на смартфоните си и над 70 процента на лаптопите. Същевременно 39 процента казват, че не могат да спрат за определено време тази чаткомуникация, докато 20 процента са посочили, че могат да прекъснат за определен период. Деница Друмева от фондация \"Хестия\" представи резултати от подобно допитване, направено сред 8000 ученици на възраст от 11 до 18 години в София. Децата твърдят, че са запознати с безопастността в интернет, за какво трябва да внимават, но в действително не спазват много от правилата, каза тя. Според данните те масово не сменят пароли и не използват настройките за сигурност на профилите си в социалните мрежи. Същевременно 30 процента от по-малките деца декларират, че биха се срещнали с човек, с когото комуникирали в мрежата, но не познават в реалния свят. При по големите - на 17 - 18 години, този процент нараства до 45 на сто. Според нея положително е, че децата имат доверие на родителите си и биха споделили с тях, ако станат свидетели на киберпрестъпление или ако се почувстват застрашени. Проблемът е, че повече от една четвърт не знаят към кого да се обърнат в такава ситуация. Това показва, че учениците имат нужда от обучение, каза тя. Трябва да се работи за систематичност на техните знания, така че те да изградят умения за противодействие на киберпрестъпленията, каза Друмева.", "date": "2019.04.17", "title": "Фандъкова: Трябва още много да се направи за безопасността на децата в интернет"}
{"url": "https://www.24chasa.bg/novini/article/7407560", "text": "\"Днес депозирах своята оставка като заместник-министър на икономиката. Едно закъсняло действие, което трябваше да направя още преди година, когато името ми се забърка в измислени скандали, защото пречех на някой да заема поста министър на транспорта. Още тогава трябваше да си дам сметка, че в такава ситуация е много, много трудно да работиш\". Това написа бившият вече зам.-министър на икономиката Александър Манолев в профила си във Фейсбук, като обясни мотивите за оттеглянето си:  \"Преди няколко месеца ми казаха, че обикалят с папки за мен медии и ми готвят нова атака. Подминах го – след всичко, което се опитаха да причинят на семейството ми си мислех, че няма с какво да ме изненадат. Но отново надскочиха себе си. Възпитавали са ме да се боря и да не се предавам. Но искам това да е за неща, които съм направил или в които съм се провалил. Да защитавам работата си, решенията си, позициите си. А не да се обясняваш дали някога си познавал някого, дали притежаваш нещо, дали си честен, дали си почтен… Неща, които цял живот съм вярвал, че се показват с действия, а не се обясняват на думи. Народът е казал – да те поставят в ситуация да обясняваш, че нямаш сестра. Стига толкова. Който иска факти и документи – ще му ги предоставя. За останалите – да вярват на каквото и на когото искат. Ловът на вещици придоби плашещи размери. И вече не става дума за мен, а за семейството ми. В тази ситуация аз ще съм този, който ще направи крачка назад. И нещо, което знам, че няма да стигне до съзнанието на тези, които трябва и все пак съм длъжен да го кажа. Не си даваме сметка колко много постигна държавата за тези 10 г. в икономически план. Най-накрая започнахме да преодоляваме ниските нива, от които започнахме. Дано не допуснем да загубим всичко това като вкараме държавата в политическа криза, защото виждам, че това е целта, която преследват. Успех на колегите ми от ГЕРБ и останалите коалиционни партньори. Вярвам, че с всички съм имал добър диалог и свършихме много, за да върви държавата във възходящ план. Благодаря на министър-председателя за доверието. И най-важното – благодаря на всички тези хора, които гласуваха лично за мен на предходните парламентарни избори. Съжалявам, че днес трябва да направя това действие, но наистина не бях готов за всичко това. П.С. За финал ще използвам терминологията на тези, които писаха за мен – колеги, пиша „есе“ до съда, защото изнесохте много зле скалъпени обвинения и предстои да се видим в заседателната зала\".", "date": "2019.04.17", "title": "Манолев за оставката си: Ловът на вещици придоби плашещи размери"}
{"url": "https://www.24chasa.bg/novini/article/7407569", "text": "Чешката полиция препоръчва да бъдат повдигнати обвинения на министър-председателя Андрей Бабиш във връзка с предполагаема измама, включваща субсидии от Европейския съюз, предаде Асошиейтед прес. Пражката прокуратура каза, че е получила резултатите от полицейското разследване за евентуално участие на Бабиш в измамата за 2 милиона долара. Прокуратурата ще реши дали да повдигне обвинения срещу Бабиш или не, предаде БТА. Случаят е свързан с ферма, получила евросубсидии, след като собствеността й била прехвърлена от притежавания от Бабиш конгломерат \"Агроферт\", включващ около 250 компании, на роднини на премиера. Субсидиите били предназначени за малки и средни предприятия, а \"Агроферт\" не би имал право на тях. По-късно \"Агроферт\" си върнал собствеността върху фермата. Милиардерът Бабиш отрича да е направил нещо нередно.", "date": "2019.04.17", "title": "Чешката полиция: Премиерът Бабиш да бъде \nобвинен за измама"}
{"url": "https://www.24chasa.bg/novini/article/7407562", "text": "\"Николай Добрев ни завеща най-важния урок: Силни сме, когато сме заедно. От него научих, че трябва да вярваме в хората до себе си, да не бъдем мнителни, а да се опираме на рамото на другарите си.\" С тези думи почете паметта на политика вицепрезидентът Илияна Йотова. Тя и десетки другари и колеги на Николай Добрев се събраха да го почетат по повод 20 г. от смъртта му. На сбирката, организирана от децата на Добрев Кирил и Мариана, дойдоха хора, работили с баща им още в първите години на кариерата му, до политици, били до него в последните му дни. Той ни завеща още нещо, което трябва да предадем на поколенията - че лявата идея винаги ще бъде, каза още Йотова, която изтъкна, че има привилегията да е от \"онова поколение, което Добрев избра за политиката\". Тя си спомни как през 1997 г., когато партията бе резолюция, шепа хора са работили под ръководството на Добрев на \"Позитано\" за кампанията. Той измисли лозунга: Силата на разума. Това не бе просто лозунг, а обяснение на всичко, които се случи тогава, спомни си Йотова. И разказа как \"в онези тежки дни с трясък влезаше в кабинета и питаше: Защо сте увесили нос, нали знаете, че нас винаги ще ни има?\". Казваше пророчески думи - след 2 г. нещата ще са други, но, за съжаление, не доживя да види, че през 1999 г. на местните избори картата на България почервеня, допълни тя. \"Ценно е, че сте тук, защото на баща ми душата му беше работата. Сърцето - хората, с които ежедневно работеше. А каузата на живота му - партията. Отдавна спрях да се сърдя, че не знае къде уча и дойде в училище чак за абитуриентския ми бал\", каза дъщерята на Добрев Мариана. Нека оставим историята да го оценява като политик и държавник, а да си спомним за него с усмивка, като човека и приятеля, поклон за вас, обърна се тя към гостите. \"Познавате го по-добре от нас - не беше битов и семеен тип. А интелигентен хулиган, чиито думи и днес звучат актуално. Единственият, който като те напсува, не може да му се разсърдиш\", допълни Мариана. Много от събралите се споделиха спомените си за Добрев.", "date": "2019.04.17", "title": "Йотова: Добрев ни завеща урок - силни сме, когато сме заедно"}
{"url": "https://www.24chasa.bg/novini/article/7407574", "text": "Италианските власти арестуваха италианец, приел исляма, и мароканец, подготвяли се да воюват за \"Ислямска държава\" в Сирия, предаде италианската агенция АНСА, цитирана от Асошиейтед прес. Сицилианската прокуратура съобщи, че заподозреният италианец, 25-годишния Джузепе Фритата, е бил идентифициран от публикации в социалните мрежи. Те съдържали екстремистка пропаганда, както и негови снимки, на които той държи нож с 26-сантиметрово острие. Заподозреният е призовавал за смърт за \"всички западняци\", предаде БТА. За 18-годишния мароканец Осама Гафхир, който имал право на пребиваване в Италия, се твърди, че е подтиквал Фритата към екстремизъм и е спазвал строг фитнес режим, за да се подготви за бойни действия. Твърди се, че Фритата - сицилианец, променил името си на Юсеф - е бил във връзка с екстремисти в Италия и чужбина. Арестите са извършени в Северна Италия.", "date": "2019.04.17", "title": "Италия арестува двама предполагаеми терористи, обучавали се да воюват в Сирия"}
{"url": "https://www.24chasa.bg/novini/article/7407626", "text": "Европейският парламент одобри днес предложението на Европейската комисия за обособяването на запас от 10 000 граничари. Предвижда се запасът да бъде на разположение през 2027 г., се посочва в съобщение на ЕП. Европейските граничари ще подкрепят държавите в ЕС при проверки и връщане на незаконни мигранти, както и в борбата с международните престъпления. След две години в запаса се очаква да бъдат зачислени 5000 служители, предаде БТА. Обновената гранична служба на ЕС Фронтекс ще има възможност да установява незаконно пребиваващите чужденци и да помага на националните власти за издаване на документи за пътуване. Сътрудничеството със страни извън ЕС ще бъде подсилено, като се дава възможност за сключване на нови споразумения отвъд действащото ограничение до съседни на Общността държави. Днешното решение подлежи на одобрение от Съвета на ЕС, се отбелязва в съобщението.", "date": "2019.04.17", "title": "ЕП одобри създаването до 2027 г. на запас \nот 10 000 граничари"}
{"url": "https://www.24chasa.bg/novini/article/7407630", "text": "Учени откриха фосилизирана динозавърска следа на около 200 милиона години по време на експедиция в Антарктида, предаде ДПА. Находката е отпечатък с размери на човешка ръка от животно от групата на архозаврите, оповести Германският федерален институт за геонауки и природни ресурси в Хановер. За какъв точно вид динозаври става дума засега не е ясно, предава БТА. Специалистите попаднали на отпечатъка през януари 2016 г. в северната част на Земя Виктория в Антарктида, но едва сега резултатите от изследването им са публикувани в Polar Research. \"Динозавърски кости бяха открити в южната част на Земя Виктория, но в северната й част не намерихме дори зъб - поясни ръководителят на експедицията Андреас Леуфер. - Това бе изненадващо за нас.\" Освен това били открити фосилизирани останки от дървета на около 1700 км от южния полюс. \"Това показва, че преди около 200 милиона години Антарктида не е била леден континент, какъвто е днес\", отбелязаха учените.", "date": "2019.04.17", "title": "Откриха динозавърска следа на 200 милиона години в Антарктида"}
{"url": "https://www.24chasa.bg/novini/article/7407530", "text": "ЕС публикува предварителен 11-страничен списък с американски стоки за $ 20 млрд., които потенциално могат да бъдат обложени с мита. Мерките на Брюксел са отговор на продължаващия спор в Световната търговска организация (СТО) заради субсидиите на САЩ за авиопроизводителя “Боинг”. Решението на ЕС следва съобщението на Вашингтон, че обмисля налагането на мита върху стоки от ЕС на стойност около $ 11 млрд. в отговор на субсидиите от Брюксел за “Еърбъс”. Предложените мита върху стоки от САЩ се отнасят до широка гама от продукти - от самолети до химикали, хранителни продукти, включително замразена риба, омари, цитрусови плодове, шоколад, твърд алкохол, вина и кетчуп, чанти, трактори, лопати. Те представляват общо $ 20 млрд. американски износ за ЕС. От сряда Еврокомисията започна обществена консултация по списъка, публикуван на сайта на институцията. Тя ще продължи до 31 май 2019 г., а списъкът може да бъде ревизиран, отбелязва Ройтерс. На 11 април 2019 г. СТО прие финалния си доклад по спора, в който се потвърждава, че американските държавни субсидии за “Боинг” продължават да нанасят значителна вреда върху “Еърбъс”. Еврокомисарката по търговията Сесилия Малмстрьом заяви, че решението на СТО е важно. Тя поясни, че ЕС не иска да се налагат митата, но съюзът е готов с контрамерките, в случай че не се стигне до решение. “ЕС остава открит за дискусии със САЩ”, обяви комисарката. В ранната фаза на спора (през 2012 г.) ЕС отправи молба към СТО да разреши контрамерки за $ 12 млрд., което е равносилно на нанесените щети върху “Еърбъс” с оказваната от САЩ помощ за “Боинг”. На базата на тази молба обаче СТО назначи арбитраж за установяване дали нивото на контрамерките е подходящо. Окончателният списък на Брюксел ще бъде изготвен в съответствие с решението на арбитража в близко бъдеще.", "date": "2019.04.17", "title": "ЕС плаши САЩ с мита за $ 20 млрд., удря лопати и омари"}
{"url": "https://www.24chasa.bg/novini/article/7407638", "text": "Първи пробив в битката с двойните стандарти постигна Европарламентът - производителите ще бъдат длъжни да не допускат значителни разлики в съставките и характеристиките на стоките от една и съща марка. С 474 гласа “за”, 163 “против” и 14 “въздържал се” Европейският парламент прие на последната за мандата си сесия директива за по-добро прилагане и модернизиране на правилата за защита на потребителите в ЕС. С нея се актуализират задълженията на производителите и се ограничава двойното качество на продуктите. Новото законодателство бе предварително договорено с министрите на ЕС. Приетата директива за по-добро прилагане и модернизиране на правилата за защита на потребители в ЕС изменя 4 други, свързани с правата на потребителите. Тя се отнася основно за онлайн продажбите, но включва и много малка част, засягаща хранителните продукти в ЕС. Директивата е част от “Нов търговски механизъм за потребителите” и представлява крачка напред в борбата срещу двойните стандарти в ЕС. За първи път в европейското законодателство се говори за наличието на двойни стандарти при хранителните продукти - нещо, което дори не беше признавано като проблем допреди 3 г. и оставят редица вратички. Например забранява се “значително” различен състав, без да е дадено определение за това какво е “значително” и без да има обективни фактори за определяне на разликите. Освен това наличието на двойни стандарти не е вкарано в черния списък на нелоялни търговски практики, който е част от директивата. “Приветствам факта, че са въведени строги санкции за нарушители. Но при оставените вратички въпросът е колко ще са ефективни тези санкции особено с оглед на факта, че не е предвиден общоевропейски орган, който да следи срещу двойните стандарти и който да налага санкциите”, коментира пред “24 часа” евродепутатът от ГЕРБ/ЕНП Емил Радев. И допълни: “Затова с колеги от други държави се опитахме да съберем подкрепа за наше изменение, което звучи така: “Предлагане на стоки с идентично или привидно идентично представяне с това на друга стока, предлагана под същата марка, но с различаващ се състав или характеристики, е заблуждаваща практика. Тази практика следва да се счита за нелоялна и следователно да се добави към списъка на заблуждаващите търговски практики, които при всички обстоятелства се считат за нелоялни.” Тоест по пътя към пълно изравняване на качеството на хранителните продукти следващата битка на България и на страните от Централна и Източна Европа е да се забранят всякакви разлики, а не само “значителните”, които залегнаха в приетата в сряда директива. за да бъде прекратен този двоен стандарт, зарече се Радев. “Днес сложихме край на двойното качество на продукти и услуги на единния европейски пазар. Това беше дългогодишна моя и на колегите от Източна и Централна Европа борба. С това гласуване ще прекратим селективното движение на стоки и услуги, което е резултат от предлагането им във вариант “Източна Европа” и във вариант “Западна Европа”, и то ще стане свободно, каквото е предвидено да бъде”, коментира след гласуването евродепутатът от БСП/Социалисти и демократи Момчил Неков. Оттук нататък процедурите по практическото прилагане на директивата трябва да се задействат от органите, посочени от държавите членки, в най-кратки срокове, за да могат да се прилагат съответните мерки срещу некоректните компании”, допълни той пред “24 часа”. Българските евродепутати извоюваха глоба за нарушителите на директивата в размер на “не по-малко от 4% от годишния оборот на търговците”. “Борбата срещу “Европа на две скорости” трябва да продължи и в следващия Европейски парламент. След повече от 10 г. членство няма как да се заблуждаваме, че този проблем не съществува. Сега това е огромна победа за България, но има още много сфери, в които имаме работа”, каза Неков. Той бе българският докладчик и специален такъв на Комисията по земеделие на ЕП по темата “Двоен стандарт”. През януари миналата година вследствие на проведени консултации в засегнатите страни Неков внесе в ЕП единно становище по доклада относно двойното качество на продуктите на единния пазар, което бе ключово и за приемането му от Европейския парламент на 13 септември 2018 г. с мнозинство. “Искахме повече - недобросъвестните търговци да влязат в Приложение I - черния списък на забранените практики, но и този етап, който извоювахме, е много важен, защото имаме директива и всяка държава трябва да я транспонира и да отчете кой ще бъде органът, който ще следи за прилагането ѝ”, коментира Неков. И се зарече след 2 г. да засилим отново натиска за пълната забрана. Приетите днес текстове атакуват и проблема за подвеждащите рейтинги в онлайн пазарите и услугите за сравняване като Amazon, eBay, AirBnb и Skyscanner, които Потребителят ще има право да бъде ясно информиран дали купува продукт или услуга от търговец, или от частно лице, за да знае с каква защита разполага в случай на проблем. Според директивата след 2 г. Европейската комисия ще оцени ситуацията след влизането в сила на приетите вчера правила и ще прецени дали двойното качество на продуктите трябва да бъде добавено към черния списък с нелоялни търговски практики. “Този пакет презарежда правата на потребителите. Те вече не могат да бъдат заблуждавани от продукти, изработени по различни стандарти”, заяви водещият преговарящ от страна на парламента Даниел Далтън (ЕКР, Великобритания). България бе една от първите държави, които започнаха работа по проблема с двойния стандарт при продуктите, припомниха от Министерството на земеделието, храните и горите, чрез което страната ни отстояваше позицията си с искане за законодателни промени срещу нелоялните практики. През март 2017 г. темата беше обсъдена в Съвета по земеделие и рибарство на ЕС. България и още 7 членки поискаха от ЕК да разгледа проблема с влагането на различни съставки в продукти, предлагани под една и съща търговска марка. Поставен бе въпросът за разработване на законодателство, с което да се избегнат двойните стандарти. От май 2017 г. до април 2018 г. земеделското министерство и Българската агенция по безопасност на храните проведоха три проучвания за наличие на “двоен стандарт” при предлагането на храни на българския и европейския пазар. Анализите включваха продукти, произведени от големи международни компании, чиито седалища и производствени предприятия се намират основно извън България. Изследванията установиха редица разлики в състава на продуктите, които се предлагат под една и съща марка на пазара в Източна и Западна Европа. Въпреки че нормативната уредба към онзи момент не е нарушена, разминаванията в състава на продуктите повдигнаха въпроса за равнопоставеността на потребителите в ЕС и необходимостта от законодателни промени на ниво ЕС. В рамките на българското председателство на Съвета на Европейския съюз под патронажа на премиера Бойко Борисов се проведе международен форум на високо равнище, посветен именно на двойния стандарт при храните. Тогава комисар Вера Йоурова представи вижданията на ЕК за промени в няколко директиви на ЕС срещу двойния стандарт. Първата крачка беше направена, като от ЕК чрез Съвместния изследователски център бе разработена методология за подбор и анализ на храни, бяха сравнени и цените. Тогава се оказа, че над една трета от продуктите се предлагат на по-високи цени в България, отколкото в другите държави-членки на ЕС. През юли 2018 г. България бе официално поканена от Съвместния изследователски център на ЕК да се включи в проучването за наличие на двоен стандарт при продуктите. Впоследствие агенцията по безопасност на храните взе мостри за анализ от 96 продукта, след което изпрати до Съвместния изследователски център в Белгия цялата обработена информация. ", "date": "2019.04.17", "title": "Храната в Източна и Западна Европа без “значителни” разлики в големите вериги (Обзор)"}
{"url": "https://www.24chasa.bg/novini/article/7407426", "text": "Учени от Института по физиология \"Акад. Иван Павлов\" на Руската академия на науките отчетоха спад в чувствителността към ниски честоти в слуха на младите хора, предаде ТАСС. Намалението на чувствителността вероятно се дължи на градския шум и постоянното използване на слушалки за слушане на музика, предава БТА. Наред с възприемането на високите честоти при старите хора, руските учени се сблъскали и с нова тенденция към влошаване на слуха спрямо ниски честоти сред младите (преди не се е променяла с възрастта). Проблемът е установен при 58% от 150 изследвани за последните 5 години студенти, учещи в университети в Санкт Петербург. \"Подмладява се\" и традиционното нарушение на чувствителността към високите честоти, което все по-често се диагностицира при 30-годишни, каза Татяна Мошонкина от Института по физиология на РАН. Отчетени са и други тенденции към спад на слуха сред младежите: влошаване на възприятието на ритъма, намаляване на способността за слушане на реч в шумни условия и по-слаба звукова ориентация в пространството.", "date": "2019.04.17", "title": "Слуховата чувствителност към ниски честоти\nнамалява при младите хора"}
{"url": "https://www.24chasa.bg/novini/article/7407448", "text": "Преподавател в музикално училище в Белград бе арестуван по подозрение, че изпращал по Вайбър сексуални послания на ученички от училището и искал от тях да му изпращат свои голи снимки, предаде Танюг. При претърсване на апартамента на заподозрения 58-годишен преподавател в компютъра му били намерени снимки, направени с цел експлоатация на малолетни лица за порнографски цели, предаде БТА. Заподозреният е в ареста за 48 часа, след което ще бъде изправен пред Висшата прокуратура в Белград.", "date": "2019.04.17", "title": "Арестуваха преподавател в белградско училище за порнография"}
{"url": "https://www.24chasa.bg/novini/article/7407438", "text": "Полиция, закрила на детето и Регионалното управление на образованието в Габрово проверяват Случаят се разиграл във вторник следобед по време на занималня в ОУ\"Св.св.Кирил и Методий\". Според първоначалните данни възпитател в часовете по самоподготовка е ударил ученик. Причината - не представил навреме поискана декларация от родител, че в понеделник и сряда ще отстъства от занималня, защото е на тренировки по баскетбол. Майката на момчето е подала сигнал в полицията. \"Бях шокирана. След като синът ми не носи бележката на господина, той започва да го дърпа, да го души, да го блъска във вратата, ръката му е синя. Аз съответно взех необходимите мерки, заведох го при съдебен лекар, прегледан е, подала съм жалба в полицията. Разстроена съм много, това не е поведение на учител\", каза майката на пострадалото дете Ася Йосифова. Тя бе категорична, че ще съди преподавателя. Синът й Алекс вчера бе на училище и дори сам показа нараняванията по шията си. \"Един от петокласниците в групата ме уведоми. Отидохме в класната стая, предприети са всички мерки и действия за успокояване на учениците. С тях работи психолог\", разказа директорката Илиана Илиева. Възпитателят Камен Калчев, който работи с децата от 25 март т.г., е направил писмени обяснения. Според тях, той не е удрял момчето, а само го е дръпнал, след като отказало да отиде до работата на майка си за бележка. \"Слободията на учениците води до това! Не съм упражнявал физическо насилие и не съм го малтретирал. Излязохме от класната стая, хванах го за ръката, поразговаряхме. Той отказа да отиде при майка си да му подпише бележката и побягна, тогава го дръпнах за дрехата\", разказа Камен Калчев. \"Щом изясним ситуацията, ще предприема дисциплинарни мерки. Ще заседава етичната комисия, на която ще бъдат изслушани двете страни\", каза директорката. Според нея момчето не е от малцинствен произход и случая няма връзка с етническото напрежение от последните дни. Петокласникът бил по-палав, но не бил проблемен ученик. По случая е започнато досъдебно производство за нанасяне на телесна повреда от длъжностно лице над малолетен. РУО също извършва проверка.", "date": "2019.04.17", "title": "Разследват боя на петокласник от възпитател в Габрово"}
{"url": "https://www.24chasa.bg/novini/article/7407462", "text": "Четирима души бяха леко ранени от удар на мълния близо до входа на Акропола в Атина, съобщи агенция МИА. Ранените са откарани в болница. Двама от пострадалите са служители на охраната на Акропола, а другите двама са туристи, предаде БТА. В съобщение на министерството на културата се посочва, че е бил ударен гръмоотводът на Акропола, разположен встрани от 2500-годишните мраморни сгради, предаде Асошиейтед прес. При удара са се счупили прозорците в две намиращи се наблизо кабинки на охраната. Двамата охранители, както и две туристки са откарани в болница с леки наранявания. Туристките по-късно са били изписани, а охранителите са останали под наблюдение. Министерството отбелязва, че никой от паметниците на Акропола не е пострадал. Обектът, който е част от световното наследство на ЮНЕСКО, е най-популярната туристическа дестинация в Гърция и миналата година е привлякъл 3,15 милиона туристи.                                                                                                           ", "date": "2019.04.17", "title": "Мълния удари и рани 4-ма на Акропола в Гърция"}
{"url": "https://www.24chasa.bg/novini/article/7407467", "text": "Очаква се през месец май Испания да реши окончателно дали ще екстрадира Ветко и Маринела Арабаджиеви у нас. Зам.-главният прокурор Иван Гешев заяви пред  \", че докато са били издирвани, Арабаджиеви са се опитвали да пречат на разследването срещу тях. Гешев коментира и присъдите по делото \"Иванчева\", според него присъдата е съобразена със закона. Първата инстанция на испанския съд е разрешил екстрадицията на Ветко и Маринела Арабаджиеви. Двамата са обжалвали и сега се очаква окончателно решение. \"Доколкото разполагам с предварителна информация това ще е в началото на май месец. Работи се по делото, имаме готовност, макар че то е огромно, да го приключим в максимално кратки срокове, доколкото е възможно при това море от доказателства\", обясни Гешев. Испанските власти са ни предали иззетите от Арабаджиеви 26 телефона. Съдържанието на 6 вече е анализирано от прокуратурата и данните са приложени по делото. \"Интересни неща, които са от предмета на досъдебното производство, анализ на определени, включително, ако говорим за жълтата част, анализ на служители от НАП с кой могат да се разберат, с кой не могат да се разберат, с кого са близки, с кого не са близки. Упорито търсене от явни източници за информация за мен, за съдии конкретно от Специализирания наказателен съд\", заяви още Гешев. Иван Гешев определи присъдите срещу Десислава Иванчева, Биляна Петрова и Петко Дюлгеров като успех за специализираната прокуратура. Коментира обаче, че ако от мотивите излезе оправдателно произнасяне за получаването на подкупа, държавното обвинение ще протестира пред Апелативния спецсъд. \"По това дело бяха събрани всички възможни доказателства. Колеги са казвали, че за 30 г. опит нямат толкова събрани доказателства от всякакъв характер\", заяви още той. Гешев е категоричен, че тезата на Петко Дюлгеров за натиск при разпита и отказа му от показания е защитна. \"Така правят всички подсъдими. Така правят и циганите, включително по делата. Това е масово. Въпросът е, че не очаквахме, че той няма да даде обяснения в хода на съдебното производство\", смята той. След присъдата, пред медиите, Петко Дюлгеров обясни, че на 17 април 2018 г. преди да бъде арестуван се е срещнал с бизнесмена Александър Ваклин и от него е получил 14 000 евро консултантски хонорар. \"Някои му викат хонорар. Други му викат подкуп. Зависи от гледната точка на всеки. В случая според нас или представителите на прокуратурата това е подкуп. Той просто си е взел процента от сумата, която е предал на останалите подсъдими\", заяви зам-главният прокурор. Иван Гешев обясни, че не иска да участва в избора за главен прокурор, защото различни групи вътре и извън съдебната власт се опитват да влияят с нечисти намерения и средства. Даде пример с протеста, който подкрепя едновременно Десислава Иванчева и Лозан Панов и изрази възмущение, че съдия номер едно не се е разграничил. \"За никого не е тайна каква е ситуацията да кажем във Върховния касационен съд и каква позиция заема председателят му. Значи, ако ти искаш да си адвокат, ставаш адвокат, търсиш си клиенти и ти плащат, но не седиш в магистратурата. Ако искаш да си политик, отиваш правиш си партия, ставаш член на партия, кандидатираш се, но пак не седиш в магистратурата. И за мен това, казвам го откровено и ясно, с ясното съзнание за всички последствия, които ще последват след това нещо, е навлизане на политиката в съдебната власт\", заяви още Гешев.", "date": "2019.04.17", "title": "Иван Гешев: Решение за екстрадицията на Арабаджиеви се очаква през май"}
{"url": "https://www.24chasa.bg/novini/article/7407355", "text": "Окръжният съд в Габрово остави окончателно в ареста тримата биячи на продавач в Габрово, които с действията си запалиха протестите в града. Магистратите прецениха, че има основателни притеснения, че двамата братя Йордан и Петко Асенови и племенникът им Никола Монев, известен като Ники Тупалката, могат да извършат друго престъпление или да се укрият под страх от наказателно преследване. И тримата са осъждани, а Йордан е извършил нападението в изпитателен срок на друга присъда - за противозаконно отнет със сила автомобил, с който катастрофирал и го смазал напълно. Тримата бяха конвоирани от следствения арест във Велико Търново за делото. Те бяха въведени в съда с белезници на ръцете и краката под засилена охрана. В съдебната зала стана ясно, че Ники Тупалката вече веднъж е правил опит да избяга от следствения арест през 2017 г., когато бил задържан за грабеж на старица. На 6 декември погълнал метални предмети в килията и бил откаран в болницата в Габрово. На 9 декември, след визитация, когато лекарите казали, че вече е добре и ще го върнат зад решетките, скочил от третия етаж на хирургията в опит да избяга. Пролучил множество наранявания и заради здравословното му състояние мярката му била променена. Според справка от прокуратурата скоро след това извършил ново престъпление и така висящите производства срещу него са 2. В съда триото биячи казаха, че съжаляват и не искат да са в ареста. Служебните им защитници пък настояваха, че става дума за елементарен битов кандал, а клиентите им са задържани заради уличен натиск. \"Да не позволяваме на улицата и уличното правосъдие да въздействат на вашия съдебен акт\", призова защитникът на Петко Симен Тъпов. Съдът обаче потвърди решението на районния съд и отново ги прати в ареста в следствения арест във Велико Търново. Нещо повече - магистратите казаха при произнасяне си, че според тях става дума за по-тежко престъпление - хулиганство с особена дързост и цинизъм. Мотивираха се и че вечерта на побоя циганите пристигнали пред денонощния магазин с луксозен автомобил и веднага, след като била повикана полиция, се метнали в колата и отпрашили. Хванали ги само по номера и описания на свидетели. Случаят се разигра около 22.20 ч. на 7 април в търговски обект \"2+2\". Тогава триото се нахвърли върху продавача Венцислав Иванов, които им направил забележка да не се разправят с друг клиент на входа на магазина. Нападателите не само го налагали с ритници и юмруци,но и псували останалите клиенти, събаряли стока от щандовете. На следващия ден те бяха задържани и освободени без обвинения. След като в социалните мрежи изтече запис от побоя и настроенията в града ескалираха полицията отново ги прибра и бяха обвинени за нанасяне на телесна повреда на длъжностно лице по хулигански подбуди. В Габрово обаче избухна неводолство, което прерастна в безредици срещу безнаказаността на малцинството.Стигна се до погроми над цигански къщи и сблъсъци с жандармерията. По искане на премиера и вътрешния министър шефът на ОДМВР хвърли оставка. На негово място вече е назначен нов - Борислав Муелов от СДВР. В града все още има жандармерия и засилено полицейско присъствие.", "date": "2019.04.17", "title": "Единият от биячите в Габрово скочил от третия етаж, за да избяга от арест"}
{"url": "https://www.24chasa.bg/novini/article/7407338", "text": "Аз претендирам, че никога не съм късал връзка с действителността. Това за политик е много опасно състояние - да скъсаш тази връзка. Това каза вицепремиерът Томислав Дончев пред  . \"До голяма степен си го причиних сам, защото в големите книги пише, че никога не трябва да ходиш на места, където ще те освиркват\". Така обясни той  . Отишъл, защото имало призиви за поява. Не се получи много разговор в този момент, надявам се занапред да има. Проблемът е комплексен. Проблемът не е, че някой има по-тъмна кожа - не става дума за расизъм. Това е гняв и бунт срещу усещането за по-различни правила, които някой получава. Този гняв е до голяма степен справедлив. Хората искат мерки - да няма нагло поведение. Няма да стане само с една мярка. Категорично социалните плащания трябва да бъдат обвързани с посещенията на децата в клас, добави Дончев. Който не може да си плати глобата, да полага общественополезен труд. Оставката може да изглежда и като бягство от отговорност. Преди да се занимавам с политика, имам успешна кариера в друга сфера и за мен не би било драма да се върна, но би било предателство, обясни вицепремиерът относно скандирането от габровчани на \"оставка\" в лицето му. Аз имам един апартамент в Габрово. Темата с апартаментите е битов скандал. Политик без доверие е нищо. Не искам на никого службата. При нас разделение няма и лидерската тема не стои. Ясно е кой е лидерът. Ние сме различни  ). Доста детайлно обяснение, доста сложна като характер сделка. Нямам други въпроси към него, ако имам, ще му се обадя по телефона, коментира \"Апартаментгейт\" Дончев. Администрациите вече са в състояние да правят справки една след друга, Ситуацията ще се промени. Принципният пробив, който ще обърне нещата, е електронната идентификация. Крайно време е да махнем хартията и в общуването с гражданите, каза още вицепремиерът.", "date": "2019.04.17", "title": "Томислав Дончев: Оставката може да изглежда и като бягство от отговорност"}
{"url": "https://www.24chasa.bg/novini/article/7407368", "text": "Американското космическо ведомство продължи мисията на астронавтката Кристина Кох на Международната космическа станция /МКС/ до месец февруари следващата година, с което тя ще стане рекордьорка, предаде ТАСС. Планирано е американката да изкара 328 дни в орбита, което представлява рекорд сред жените. Досега с най-добро постижение за продължителност на космически полет е американката Пеги Уилсън с 288 дни, предаде БТА. Ръководителят на НАСА Джим Брайдънстайн поздрави Кристина Кох за възможността да постави нов рекорд. Понастоящем астронавтката изпълнява своята мисия на МКС съвместно с колегите си Ан Макклейн, Ник Хейг, Давид Сен-Жак, Олег Кононенко и Алексей Овчинин.", "date": "2019.04.17", "title": "Астронавтката Кристина Кох ще стане рекордьорка по продължителност на полет"}
{"url": "https://www.24chasa.bg/novini/article/7407389", "text": "Съдия следовател нареди да започне дело в парижкия изправителен съд срещу чичото на сирийския президент Башар Асад. Той е заподозрян, че чрез измама е изградил във Франция империя в областта на недвижимите имоти, оценявана на 90 милиона евро, предаде Франс прес, като се позова на няколко източника. Парижкият съдия Рено ван Рюимбек прати на подсъдимата скамейка 81-годишния Рифат Асад, за да бъде съден за \"пране на пари в състава на организирана банда\" и присвояване на държавни средства в ущърб на сирийската държава. Някогашна важна фигура на сирийския режим, братът на бившия президент Хафез Асад, чието огромно състояние в Европа събуди подозренията на правосъдието, е подложен на съдебен контрол от подвеждането си под отговорност през юни 2016 г.", "date": "2019.04.17", "title": "Франция съди чичото на Башар Асад за пране на пари"}
{"url": "https://www.24chasa.bg/novini/article/7407396", "text": "Противопожарните екипи са пристигнали при катедралата \"Нотр Дам\" в Париж за по-малко от 10 минути след получаване на първото обаждане в понеделник вечерта без никакво забавяне, предаде Ройтерс. Не е имало забавяне от момента, в който са ни се обадили, каза говорител на пожарната. \"Навсякъде в Париж пожарникарите пристигат където и да е за десет минути, такъв е бил случаят и онази вечер\", заяви той. Говорителят отказа да коментира дали системите за пожарна сигнализация са работели нормално. По думите му това се проучва от следователите. Той повтори, че всички картини, оставащи в параклисите на катедралата, са в добро състояние, предаде БТА. Френският министър на културата Франк Ристер заяви в доклад до правителството, че трите големи розетни прозореца със стъклописи на \"Нотр Дам\" са \"непокътнати\", предаде ДПА. Оцелели са и \"монументалните\" произведения на изкуството в катедралата, сред които органът и най-големите картини, които не са могли да бъдат преместени при пожара. Според Ристер те ще бъдат изнесени, за да бъдат възстановени, което ще започне през уикенда. В идните дни и седмици ще бъдат извършени спешни дейности, включващи укрепване на фронтона на северната фасада и поставяне на огромен \"чадър\", който да предпазва от дъжд пространството, където е рухнал покривът.", "date": "2019.04.17", "title": "Парижките пожарникари са стигнали до \"Нотр Дам\" за по-малко от 10 минути"}
{"url": "https://www.24chasa.bg/novini/article/7407407", "text": "Поскъпване на топлинната енергия от 3,42% до 88,6 на сто искат топлофикациите от 1 юли. Столичното дружество е внесло заявление топлинната енергия да струва 95,98 лв. за мегаватчас  без ДДС, или увеличението да е 3,42 на сто. В горната скала на исканията е топлофикацията във Велико Търново, тя предлага цената да скочи от 93,24 лв. за мегаватчас на 175,88 лв., което е 88,6%. Второто по големина и клиенти дружество - пловдивското, предлага увеличение с 14,7%, или мегаватчас топлинна енергия да е с цена 104,23 лв. за мвтч. 16,49 на сто по-висока цена искат от топлофикацията в Бургас, или там топлият душ да струва 81,65 лв. за мвтч, при 70,09 лв. в момента.  За Плевен топлинната енергия да поскъпне с 9,7 на сто, във Враца с 22,8 на сто, предлагат от дружествата.", "date": "2019.04.17", "title": "Парното да поскъпне от 3 до 88%, предлагат топлофикациите"}
{"url": "https://www.24chasa.bg/novini/article/7407417", "text": "Румънският бизнесмен Даниел Динеш, съосновател и изпълнителен директор на глобалната софтуерна компания UiPath, заяви, че първият \"еднорог\" на румънската ИТ индустрия ще дари един милион евро за реконструкцията на парижката катедрала Нотр Дам, която пострада при опустошителен пожар, съобщава информационният сайт Зиаре. \"UiPath дължи много на Франция и френската култура. Време е и ние да дадем нещо на Франция. От името на UiPath бих искал да даря един милион евро за възстановяването на \"Нотр Дам\", съобщи Даниел Динеш по време на събитие в Париж, според профила в Туитър на компанията, предаде БТА. UiPath е компания, основана от румънците Даниел Динеш и Мариус Трика, която се превърна в първия румънски \"еднорог\" - наименование, давано на компаниите, които се оценяват на над един милиард долара, посочва Зиаре. Историята на компанията започва в Букурещ, а после открива офиси в Лондон, Ню Йорк, Сингапур, Токио и други. Според данни от септември 2018 г. UiPath се оценява на три милиарда долара след рекордно финансиране в размер на 225 милиона долара от Sequoia Capital и CapitalG.", "date": "2019.04.17", "title": "Софтуерен гигант на румънци дарява милион евро за възстановяването на \"Нотр Дам\""}
{"url": "https://www.24chasa.bg/novini/article/7407410", "text": "В социалните мрежи се разпространи видео на рисково изпреварване на пътя Луковит - Петревене. На кадрите се вижда как в завой сив джип изпреварва тир, докато в насрещното се движи кола. Във въпросната кола се намира и оператора на видеото. За да избегне челен удар и трагедия, той влиза в банкета и буквално за секунди избягва сблъсъка. \"Убиец на пътя\", пише Иван Йоцов, който споделя кадрите. Впечатление на потребителите прави маркировката на пътя, която все пак разрешава изпреварване в района. Според някои от тях това е недопустимо, защото ясно се виждало, че е завой, а в такава ситуация видимостта е ограничена. Случката се разиграва на метри от входа на населено място. Потребителите отбелязват също, че от двете страни на пътя има паметници на загинали при катастрофи. Запознати коментират, че в този участък често се случвали пътно транспортни произшествия.", "date": "2019.04.17", "title": "Заснеха шофьор, изпреварващ рисково тир (Видео)"}
{"url": "https://www.24chasa.bg/novini/article/7407494", "text": "Мъж на 71 години е с мозъчно сътресение след катастрофа на едно от възловите кръстовища в Русе. Той се преобърна с автомобила си в опит да избегне сблъсък с движещата се пред него кола. Заради преобърнатия автомобил, препречил една от улиците, движението дълго време остана затруднено, предаде  . По първоначални данни белият автомобил – \"Нисан Кашкай\" прави завой надясно, когато движещото се след него червено \"Ауди\" го закача отзад, отклонява се към бордюра, помита един знак на кръстовището и се обръща по таван. Според свидетели вероятно автомобилът се е движил с висока скорост и водачът не е могъл да реагира. За изваждането му са помогнали граждани и служители на пожарната служба. Другият водач не е пострадал.", "date": "2019.04.17", "title": "Кола се обърна по таван и блокира възлово кръстовище в Русе"}
{"url": "https://www.24chasa.bg/novini/article/7407518", "text": "„По-важен от тържественото отбелязване е прочитът на Търновската конституция, на делото на нейните създатели. Те показаха как заедно, в сблъсъка на идеи може да се роди добро за народа и държавата.“ Това заяви вицепрезидентът Илияна Йотова на тържественото събрание в Съюза на юристите в България по повод Деня на Конституцията и професионалния празник на юриста, който се отбелязва на 16 април, съобщиха от прессекретариата на държавния глава. Вицепрезидентът призова към препрочитане на член 131 от Търновската конституция, в който е заложена депутатската клетва – „да имамъ едничко предъ очи общото благо на народа“. „Да не забравяме, че във фокуса на всяко управление трябва да бъдат правата и свободите на гражданите“, заяви Илияна Йотова. По думите на вицепрезидента от декларациите за служба на народа и съблюдаване на законността ще има смисъл само ако са изпълнени с истинско съдържание и последвани от реални действия. „За да „можем да кажем, че направихме закони от народа и за народа“, цитира Илияна Йотова думите на председателя на Учредителното събрание и първи български екзарх Антим I. Вицепрезидентът пожела на представителите на юридическата общност твърдост и упоритост, за да не допускат отстъпление от законността и съвестта си, за да отговорят на обществените очаквания за ред и справедливост за всички, да върнат вярата на българското общество във върховенството на закона.", "date": "2019.04.17", "title": "Йотова: Във фокуса на всяко управление трябва да бъдат правата и свободите на гражданите"}
{"url": "https://www.24chasa.bg/novini/article/7407526", "text": "Бившият президент на Перу Алан Гарсия почина днес, след като се простреля в главата, когато полицаи влязоха в дома му, за да го арестуват по дело за корупция, съобщиха осведомителните агенции. Новината за смъртта на Гарсия потвърди настоящият перуански президент Мартин Вискара. \"Опечален съм от смъртта на бившия президент Алан Гарсия. Изказвам своите съболезнования на неговото семейство и близки\", написа той в \"Туитър\", предава БТА. Бившият държавен глава е бил откаран в болница в столицата Лима, където е претърпял спешна операция, но лекарите не са успели да го спасят. Гарсия казал на полицаите, дошли да го задържат, че иска да се обади на своя адвокат и влязъл в кабинета си. След няколко минути се чул изстрел и когато полицаите влезли със сила в стаята, намерили 69-годишния експрезидент седнал и с рана в главата, разказа на пресконференция вътрешният министър Карлос Моран. Популистът Гарсия, който два пъти бе президент на Перу, напоследък бе разследван във връзка с най-мащабния корупционен скандал в Южна Америка около бразилската строителна компания \"Одебрехт\". Перуанската прокуратура подозира, че Гарсия е получил подкуп от 100 хиляди долара от \"Одебрехт\", завоалирани като хонорар за произнесена от него реч на конференция в Бразилия. Полицаите са идвали в изпълнение на съдебно решение Алан Гарсия да бъде задържан за 10 дни във връзка с разследването. Съдебната заповед е била за задържане на общо девет души. Гарсия винаги е отричал да е получавал подкуп и е твърдял, че е преследван по политически причини. Ако се беше стигнало до задържането му, Гарсия щеше да е третият перуански бивш президент, попаднал в затвора по делото \"Одебрехт\". През 2017-2018 г. Оланда Умала прекара девет месеца в предварителен арест, а Педро Пабло Кучински бе арестуван миналата седмица без предявяване на обвинения. Четвърти бивш перуански президент - Алехандро Толедо, се бори да не бъде екстрадиран от Калифорния, след като през 2017 т. съдия в Перу нареди той да влезе в затвора за 18 месеца, отново във връзка с бразилския конгломерат. Всички те отричат да са виновни.", "date": "2019.04.17", "title": "Бивш президент на Перу почина, след като се простреля, за да не бъде арестуван"}
{"url": "https://www.24chasa.bg/novini/article/7407535", "text": "Окръжната избирателна комисия в Истанбул връчи на кандидата на основната опозиционна Народнорепубликанска партия /НРП/ за кмет на Истанбул Екрем Имамоглу кметски мандат, съобщава Анадолската агенция. След приключване на повторното преброяване на гласовете в истанбулската община Малтепе протоколите от преброяването бяха изпратени в окръжната избирателна комисия в Истанбул. След обединяване на протоколите бе установено, че победител в надпреварата за кметския пост е Екрем Имамоглу. Според протоколите на Истанбулската окръжна избирателна комисия Екрем Имамоглу е получил 4 милиона 169 765 гласа, а неговият съпреник Бинали Йълдъръм - кандидат на управляващата Партия на справедливостта и развитието, е бил подкрепен с 4 милиона 156 036 гласа. Разликата между двамата кандидати за кметския пост е 13 729 гласа. Имамоглу пристигна в Истанбулската съдебна палата в квартал Чаглаян, за да получи кметския мандат от окръжната избирателна комисия. Той бе придружен от съпругата си Дилек Имамоглу и бе приветстван ентусиазирано от членове на партията пред съдебната палата. Екрем Имамоглу получи своя мандат. Сега ние всички заедно ще отидем в централата на кметството, обяви пред множеството депутатът от НРП Енгин Аталай, посочва АФП. Анадолската агенция съобщава, че след получаването на мандата Имамоглу е пристигнал в сградата на Истанбулската голяма община в квартал Сарачхане, където ще се осъществи предаването на пълномощията. Вчера Партия на справедливостта и развитието внесе извънредна жалба във Висшата избирателна комисия /ВИК/ с искане за анулиране на резултатите от местните избори в Истанбул и повторението им с аргумента за наличие на \"пълна нелегитимност\". Тя поиска също окръжната избирателна комисия в Истанбул да не връчва мандат на Екрем Имамаоглу до произнасяне на решение по извънредната жалба.", "date": "2019.04.17", "title": "Опозиционният кандидат за кмет на Истанбул Имамоглу получи мандат"}
{"url": "https://www.24chasa.bg/novini/article/7407320", "text": "ЧЕЗ иска поскъпване на нощната тарифа за бита от 1 юли със 67,60%, или ползването на ток през нощта да струва 0,09476 лв. за квтч без ДДС. Това става ясно от таблица с цените, оповестена от Комисията за енергийно и водно регулиране. Увеличението за дневния ток, което компанията предлага, е доста по-скромно - 3,5%. ЕВН пък предлага на КЕВР цена за тока през деня да е 0,13304 лв. за квтч или увеличението да е 0,45%, за тока през нощта тарифата да поскъпне с 1,1 на сто или да струва 0,05533 лв. за квтч, иска дружеството- Най-скромни в заявленията  си за увеличение на цените на тока са от „Енерго-Про“. От дружеството предлагат дневната тарифа да не поскъпва и да остане 0,13933 лв. за квтч, а увеличението при нощната да е с 2,08% или 0,05542 лв. Сериозни увеличения искат електроразпределителните дружества на цените за достъп и пренос през електроразпределителната мрежа за битовите потребители. Най-големи са процентите при ЕВН, които предлагат цената за достъп да поскъпне с 121,90%, но пък цената за пренос да се увеличи с под процент (виж таблицата). ЧЕЗ пък искат поскъпването на достъпа да е 11,95%, а на преноса - 34,51 на сто. „Енерго-Про“ пак са с по-нисък процент, те предлагат увеличение на цената за достъп със 7,85%, а на преноса – със 7,84 на сто. Това обаче са само едните предложения за поскъпване на тока по веригата от централите до контакта и това са исканията на енергото. Какво предлагат централите, които продават тока си за регулирания пазар на НЕК, който пък прави цена на микса от купената електроенергия? АЕЦ „Козлодуй“ иска 3% поскъпване на тока си за регулирания пазар или цена от 55,45 лв. за мегаватчас. Цената на тока от вецовете на НЕК да се увеличи с 1%, което прави  71,06 лв. за мвтч, предлага националната компания. ТЕЦ „Марица-изток 2“ е внесла заявление за увеличение на цената на тока за регулирания пазар с 92%, или тя да бъде 147,87 лв. С този микс от енергии за продажба на електроразпределителните дружества, а оттам и на регулирания пазар НЕК предлага цената да бъде 152,52 лв., или поскъпването да е 19,4%. От тази сума делът на квотите въглеродни емисии е 36,01 лв., ако тези плащания не са от НЕК, цената би била 115,51 лв., или увеличението би било 0,26%. В обосновката си НЕК заявява, че е на минус 115 млн. лв. за миналата година, само от продажбите на регулирания пазар, тоест за бита, е вътре със 238 млн. лв. Освен това компанията настоява за компенсации от ниски цени за минали периоди и от загубени от КЕВР дела от 1,46 млрд. лв., като само за квоти въглеродни емисии сумата е 601 млн. лв. И накрая към сметката за ток на битовия потребител се прибавят и цените за достъп и пренос през голямата мрежа, която е на Електроенергийния системен оператор. ЕСО предлага цената за пренос да поскъпне с 34% или да е 11,34 лв. за мвтч, искането за поскъпване на достъпа е 6 на сто или 1,47 лв. за мвтч. Каква ще е крайната цена на тока за битовите потребители, тепърва предстои КЕВР да анализира. Но председателят на комисията Иван Иванов вече заяви, че трудно ще се удържат цените на електроенергията, средното увеличение, което искат дружествата, е 10 на сто, но регулаторът няма да допусне рязко поскъпване. КЕВР ще се опита да неутрализира с намаляване на таксата „задължения към обществото“.", "date": "2019.04.17", "title": "ЧЕЗ иска поскъпване на нощния ток с 67,60%, НЕК е с увеличение от 19,4 на сто"}
{"url": "https://www.24chasa.bg/novini/article/7407284", "text": "Унгарският вицепремиер Жолт Шемен заяви, че пожарът в парижката катедрала \"Нотр Дам\" е \"трагичен символ на апокалиптичната загуба на ценности, на която сме свидетели в западния свят\", предаде Асошиейтед прес, цитирана от БТА. В откъс от интервю за телевизия \"Хир\", което ще се излъчи в понеделник, Шемен казва, че за пожара е отговорна и \"френската секуларистка, антицърковна политика\". Френската държава е собственик на църквите, построени преди 1905 г., когато е приет Законът за отделяне на църквата от държавата. Шемен, който е лидер на Християндемократическата народна партия, казва, че Унгария ще обмисли дали да участва във финансирането на възстановяването на \"Нотр Дам\", но добавя, че \"в действителност Франция е богата страна, така че не трябваше ли Макрон да обяви, че Франция ще възстанови \"Нотр Дам\"?\" \"Дай боже, тази трагедия да е знак, който да разтърси французите, не само за възстановяването на църквата, но и за собственото им национално самочувствие, собствената им история, собствената им френска идентичност и собственото им християнство\", заявява Шемен. Унгарският премиер Виктор Орбан казва, че антиимиграционната политика на страната му и граничните й огради, издигнати в края на 2015 г. за спиране на мигрантския поток, са помогнали за защитата на християнската култура на Европа, отбелязва АП.", "date": "2019.04.17", "title": "Унгария: За пожара в \"Нотр Дам\" е виновна и френската антицърковна политика"}
{"url": "https://www.24chasa.bg/novini/article/7407286", "text": "Бургас е образцовата община на Югоизточна България. Това показаха предварителните резултати от новата инициатива на „24 часа“ „Образцова община“. В сряда в „Морското казино“ в Бургас бяха връчени отличията на образцовите общини от югоизточния регион. „Това е чисто новата инициатива на „24 часа“, с която преодоляваме субективизма при всички досегашни класации на общини и градове. Ние използваме критерии на ООН, които са абсолютно и само обективни и неоспорими“, обясни на кметовете на 33-те общини в региона главният редактор на в. „24 часа“ Борислав Зюмбюлев. „Хора живеят не само в столицата, но и в Опан, една община, която за първи път чух, че съществува, а тя показва много впечатляващ резултат“, допълни той. „За първи път се прави сравнение на 265 общини в България по обективни критерии. Направихме оценката за Югоизточна България, ще продължим и с другите региони докато през септември обявим цялостната класация на 265-те общини“, каза авторът на инициативата и първи зам.-главен редактор на „24 часа“ Юри Велев. Използваме пет критерия в три посоки, обясни механизмът на класацията той. Първата посока са обективните данни, втората са оценките на гражданите и третата е самооценката на общините, допълни той. Цялостните отличия за „Образцова община“ на региона получиха Бургас за областен град и Карнобат. Те бяха получени от кметовете Димитър Николов и Георги Димитров, а отличията връчи министърката на туризма Николина Ангелкова. В категорията качество на живот отличени от народната представителка Ивелина Василева бяха Сливен и Казанлък. Наградите получиха кметът на Сливен Стефан Радев и председателят на общинския съвет на Казанлък Николай Златанов. В категорията благосъстояние отличени бяха Стара Загора и Несебър. Димитрина Апостолова, регионален мениджър бизнес клиенти на партньора на кампанията Виваком, връчи пък отличията в категорията „Умен град“. Тук наградени бяха Бургас и Поморие, които имат най-високо покритие с интернет и високо качество на електронните услуги. „Тези две общини мислят за бъдещето“, каза Димитрина Апостолова. „Градски дух“, категорията в която решаващи са мнението на гражданите, бе единствената с трима победители – Сливен, Ямбол и Царево. Техните отличия бяха връчени от областния управител на Бургаска област Вълчо Чолаков. Има общини, които крият огромен потенциал и това показват данните. Такава е община Опан, която получава наградата за потенциал за ускорено развитие, която определя редколегията на „24 часа“. Наградата на кмета на Опан Генчо Колев връчи главният редактор на „24 часа“ Борислав Зюмбюлев. „Когато встъпихме с моя екип заварихме огромен дефицит. Сега сме с повече от половин милион остатък в бюджета“, похвали се кметът на Опан Генчо Колев.", "date": "2019.04.17", "title": "Бургас е най-добрата община в Югоизточна България, Опан е с най-голям потенциал за бързо развитие"}
{"url": "https://www.24chasa.bg/novini/article/7407306", "text": "Заместник-министърът на икономиката Александър Манолев подаде оставка пред министър-председателя Бойко Борисов, съобщиха от пресслужбата на Министерския съвет. Като мотив за решението си Манолев изтъква Друг аргумент, посочен от Манолев е солидарността с колегите му, които са спазили моралния стандарт в управлението и са напуснали постовете си само заради съмнения. „Сигурен съм, че в документите няма нищо срещу мен, но не мога да подложа семейството си отново на това. Благодаря за доверието. Решението ми е лично“, допълва още Александър Манолев. Оставката му е приета от премиера Бойко Борисов.", "date": "2019.04.17", "title": "Манолев подаде оставка като зам.-министър на икономиката, Борисов я прие"}
{"url": "https://www.24chasa.bg/novini/article/7407024", "text": "Правителството на Северна Македония взе решение 5 май да бъде обявен за Ден на македонския език, предаде агенция МИА. Решението тази дата да се чества като Ден на македонския език е в чест на решението на народното правителство на федерална Македония, което на 5 май 1945 г. прие азбуката на македонския език като официално писмо, предаде БТА. Два месеца по-късно министерството на просветата узакони първия правопис, с което беше кодифициран македонският език, се казва в съобщение на правителствената пресслужба.", "date": "2019.04.17", "title": "В Северна Македония обявиха 5 май за Ден на македонския език"}
{"url": "https://www.24chasa.bg/novini/article/7407054", "text": "Службата за сигурност на Украйна (ССУ) каза днес, че е заловила ударна група на руското военно разузнаване (ГРУ), отговорна за опит за убийство на служител на украинското военно разузнаване преди втория тур на президентските избори, предаде Ройтерс, цитирана от БТА. Въпросът как да се действа към Русия заема водещо място преди гласуването в Украйна в неделя. Украинският президент Петро Порошенко представя себе си като върховният главнокомандващ, от който страната има нужда, за да бъде защитена. Ръководителят на ССУ Васил Хрицак заяви на пресконференция в Киев, че седем членове на руската група са били задържани и обвинени, а осми човек е задържан тази сутрин. Двама от членовете на групата са руски граждани, каза украинският военен прокурор Анатолий Матиос. По думите му те са офицери от руското военно разузнаване (ГРУ). Другите шестима са украинци. По-рано ССУ съобщи, че е заловила групи на руските специални служби. \"Задържаните са замесени в опит за убийство на служител на разузнавателната служба на украинското министерство на отбраната . . . в Киев през април\", каза Матиос. Той заяви, че групата е поставила бомба под автомобила на мъжа, която избухнала преждевременно, ранявайки сериозно един от обвинените. ССУ разпространи видеозапис на случая, на който се вижда как мъж поставя бомба под автомобил, след което избухва голям взрив. Записът показва мъж, който лежи на болнично легло, а част от дясната му ръка липсва, да казва, че е руснак, роден в Москва.", "date": "2019.04.17", "title": "Украйна заловила ударна група на руското \nвоенно разузнаване"}
{"url": "https://www.24chasa.bg/novini/article/7407059", "text": "Европейският парламент гласува пакета „Нова сделка за потребителите“. По този начин се слага край на практиката един и същ хранителен продукт да се предлага с различен състав под една и съща търговска марка. България, чрез Министерството на земеделието, храните и горите, е една от първите държави, които работят активно по проблема. През м. март 2017 г. темата беше обсъдена в Съвета по земеделие и рибарство на ЕС. България и още седем страни членки отправиха искане към Европейската комисия да разгледа проблема с влагането на различни съставки в продукти, предлагани под една и съща търговска марка. Поставен бе въпросът за разработване на законодателство, с което да се избегнат двойните стандарти за качество в ЕС. Това съобщиха от пресцентъра на Министерството на земеделието, храните и горите. В периода от май 2017 г. до април 2018 г. Министерството на земеделието, храните и горите и Българската агенция по безопасност на храните проведоха три проучвания за наличие на „двоен стандарт“ при предлагането на храни на българския и европейския пазар. Проучването и в трите си етапа включваше храни, произведени от големи международни компании, чиито седалища и производствени предприятия се намират основно извън територията на България. Изследванията установиха редица разлики в състава на продуктите, които се предлагат под една и съща марка на пазара в Източна и Западна Европа. Въпреки че, нормативната уредба към онзи момент не е нарушена, различията в съставът на продуктите повдигна въпроса за равнопоставеността на потребителите в ЕС и необходимостта от законодателни промени на ниво Европейски съюз. В рамките на Българското председателство на Съвета на Европейския съюз, под патронажа на премиера Бойко Борисов, се проведе международен форум на високо равнище, посветен именно на двойния стандарт при храните. По време на събитието, комисар Вера Юрова представи вижданията на ЕК за промени в няколко директиви на ЕС, които да могат да подпомогнат общия стремеж за елиминиране на практиките за производството на храни, продавани под една и съща марка, но с различен състав на пазара в Европа. Първата крачка беше направена, като от ЕК, чрез Съвместния изследователски център (JRC), бе разработена хармонизирана методология за подбор и анализ на храни. В рамките на проучването е направено и сравнение на цените, което показва, че над една трета от продуктите се предлагат на по-високи цени в България, отколкото в другите държави членки на ЕС. През месец юли 2018 г. България бе официално поканена от Съвместния изследователски център (JRC) на ЕК, за участие в общоевропейската кампания за оценка на свързаните с качеството характеристики на марки храни, продавани под определена марка по – популярна като „проучване за наличие на двоен стандарт при храните“. Впоследствие Българската агенция по безопасност на храните взе мостри за анализ от 96 продукта, след което изпрати до Съвместния изследователски център в Белгия цялата обработена информация. С приемането на пакета \"Нова сделка за потребителите\" предстои работа по въвеждането на новите изисквания в националното законодателство на държавите членки на ЕС, включително и в българското законодателство.", "date": "2019.04.17", "title": "МЗХГ: България бе сред първите в ЕС, обявили се против двойния стандарт при храните"}
{"url": "https://www.24chasa.bg/novini/article/7407080", "text": "Мънки Пънч, създателят на популярния японски комикс \"Люпен Трети\", почина на 81-годишна възраст, предаде Асошиейтед прес, цитирана от БТА. Истинското име на автора е Казухико Като. Той се е споминал от пневмония на 11 април. Историята на благородния разбойник Люпен Трети и на неговата банда започва през 1967 година и бързо се превръща в бестселър. Комиксът получава превъплъщение в телевизионни и екранни продукции, сред които е и анимационната лента от 1996 \"Люпен Трети:Жив или мъртъв\". Тя бе режисирана от самия Като. Той започва работа като професионален автор на комикси през 1965 година и се сдобива с псевдонима Мънки Пънч малко след старта на сериите с Люпен в списанието \"Уикли манга екшън\".", "date": "2019.04.17", "title": "Почина създателят на популярния японски комикс \"Люпен Трети\""}
{"url": "https://www.24chasa.bg/novini/article/7407086", "text": "Президентът на Словения Борут Пахор заяви днес, че ще направи всичко по силите си в идния период на процеса Бърдо-Бриони да бъде приета декларация, с която да се призоват ЕС и Европейската комисия да гледат на процеса на разширяване със Западните Балкани като геополитически въпрос, който би донесъл сигурност в тази част на Европа, предаде Танюг. Пахор говори на бизнес форум в Сараево и изрази опасения, че отлагането на процеса на разширяване би застрашило целия процес на европейска интеграция и сигурност, предаде БТА. Страните от Западните Балкани трябва да ускорят процеса на реформи, а не да чакат ЕС, но същевременно истински желая съюзът да бъде в състояние да постигне консенсус по въпроса за разширяването, каза той. В противен случай ще се появят старите националистически сили, които ще се опитат да променят границите по етнически принципи, което ще застраши сигурността на цяла Европа, предупреди словенският президент.", "date": "2019.04.17", "title": "Словения: ЕС да обяви разширяването със Западните Балкани за геополитически въпрос"}
{"url": "https://www.24chasa.bg/novini/article/7407089", "text": "Политическата цел, която сме си поставили, е победа на предстоящите европейски избори и след това - предсрочни парламентарни избори. Това заяви в Русе Деница Златева - заместник-председател на Националния съвет на БСП, предаде БТА. По думите й за БСП ще е победа, ако има дори и един глас повече от ГЕРБ. В отговор на въпрос Златева заяви, че цялата партия е готова да понесе отговорността, \"както винаги сме я носили\". Тя коментира, че евроизборите в голяма степен, освен че са политически и партийни, са и мажоритарни. По думите й право на българския гражданин и на избирателя е кой кандидат да подкрепи от листата на партията, която предпочита. Според нея участието на всеки един от кандидатите на БСП, както и челото й, ще доведе до желаната победа. Златева днес се срещна със студенти в Русенския университет. Тя заяви, че от крайдунавския град се поставя началото на \"предкампанията\" за предстоящите европейски избори.", "date": "2019.04.17", "title": "Целта на БСП е победа на евровота и предсрочни парламентарни избори"}
{"url": "https://www.24chasa.bg/novini/article/7407098", "text": "Държавата Катар има воля и интерес да инвестира в българската транспортна инфраструктура, но е необходимо страната ни да подготви и представи убедително инвестиционните си проекти. Без конкретни технически параметри, финансови анализи и срокове не можем да привлечем големи международни инвеститори. Това заяви президентът Румен Радев на среща на „Дондуков“ 2 с народни представители от Комисията по регионална политика, благоустройство и местно самоуправление и от Комисията по транспорт, информационни технологии и съобщения към Народното събрание. Това съобщиха от прессекретариата на държавния глава. Държавният глава запозна депутатите с резултатите от официалното си посещение в Катар, където беше по покана на емира Шейх Тамим бин Хамад Ал-Тани от 10 до 12 април т. г. По време на разговорите ми в Доха с емира, с министър-председателя, с министъра на транспорта на Катар и с изпълнителния директор на Катарската инвестиционна агенция беше повдигната отново темата за партньорство при изграждане на пътната инфраструктура в България по направление „Север-Юг“, посочи Румен Радев. Президентът изтъкна отличните връзки на политическо ниво между България и Катар, включително добри лични контакти, и подчерта заявената готовност на арабската държава да инвестира в автомагистрала „Русе-Свиленград“ и тунела под връх Шипка. „Катар проявява интерес и ще вложи средства, но само ако българската държава предостави актуални проекти, готови за реализация“, заяви президентът. Той призова депутатите в координация с изпълнителната власт за по-експедитивни и ефективни действия, за да се постигне необходимия напредък. Движеща сила за реализацията на обсъжданите проекти имат правителството и парламентът, ангажирам се да съдействам на най-високо политическо ниво готовите ни предложения да бъдат представени на катарската страна, заяви Румен Радев. Народните представители се ангажираха да инициират съвместно заседание на двете комисии, като поканят представители на всички отговорни институции за дебат по темата.", "date": "2019.04.17", "title": "Румен Радев: България трябва да има готови за строителство инфраструктурни проекти"}
{"url": "https://www.24chasa.bg/novini/article/7407106", "text": "Държавата спечели дело в Страсбург поради наличие на процедура за разрешаване на противоречива съдебна практика, съобщиха от пресцентъра на Министерството на правосъдието. Фактите по делото са следните: Жалбоподателите са съпрузи, чиято дъщеря загива при пътен инцидент през 2004 г. Срещу причинителя на произшествието е образувано наказателно производство, в рамките на което жалбоподателите, съпругът и синът на починалата предявяват граждански искове. Съдът намира причинителя на инцидента за виновен и го осъжда да заплати обезщетения на ищците. Издадени са изпълнителни листове, но те не успяват да съберат вземанията си поради липсата на средства у извършителя. Така, през 2005 г., ищците предявяват пред гражданските съдилища самостоятелни искове с основание чл. 407, ал. 1 от Търговския закон срещу застрахователя по застраховка „Гражданска отговорност“. Исковете на съпруга и сина на починалата са уважени на три инстанции. В решенията си съдилищата намират, че ищците имат право да съдят застрахователя, въпреки че вече са осъдили причинителя на вредите, тъй като не са успели да се удовлетворят от него През 2008 г. Софийският градски съд уважава и иска на родителите на починалата. Решението обаче е отменено от Софийския апелативен съд (САС), който приема, че жалбоподателите вече са осъдили извършителя на същото основание и отхвърля иска като недопустим. Жалбоподателите подават касационна жалба. Върховният касационен съд (ВКС) не допуска касационно обжалване на решението на САС, тъй като то не противоречи на собствената му практика. Съдът се позовава на две свои решения от 2009 г., съгласно които увреденото лице не може да съди застрахователя, ако вече е постигнало осъдително решение срещу причинителя. Посочва, че тези решения представляват задължителна практика по смисъла на новия Гражданско-процесуален кодекс (ГПК), за разлика от посочената от жалбоподателите в касационната им жалба практика, която е постановена по отменения ГПК. Пред Европейския съд по правата на човека (ЕСПЧ) жалбоподателите се оплакват, че отхвърлянето на иска им в резултат от противоречивата практика на ВКС е нарушило правото им на справедлив съдебен процес по чл. 6 от Конвенцията поради накърняване на принципа на правна сигурност. Съдът намира, че няма нарушение на чл. 6 § 1 от Конвенцията. На първо място, Съдът посочва, че различни състави на ВКС са постановили противоположни решения по исковете на жалбоподателите и останалите пострадали от инцидента лица, като по този начин са лишили жалбоподателите от възможността да ангажират отговорността на застрахователя. Посочва, обаче, че чрез чл. 292 от новия ГПК националното законодателство е предоставило механизъм за преодоляване на тези противоречия. В изпълнение на този механизъм на 17 март 2010 г., скоро след отхвърлянето на иска на жалбоподателите, състав на ВКС предлага на общото събрание да постанови тълкувателно решение по въпроса. ЕСПЧ приема, че периодът между възникването на противоречивата практика през 2006 г. и задействането на процедурата по приемане на тълкувателно решение не е прекомерен, като се има предвид, че той е съвпаднал с влизането в сила на нов ГПК, към чиято уредба ВКС е следвало да се приспособи. На 6 юни 2012 г. е прието тълкувателно решение, което е довело до уеднаквяване на практиката. Накрая, въпреки че разрешението, дадено с тълкувателното решение, е в полза на жалбоподателите, ЕСПЧ възприема аргумента на Правителството, че изискването за правна сигурност не предоставя право на неизменна съдебна практика, както и че решенията на съдилищата по иска на жалбоподателите не са били произволни.", "date": "2019.04.17", "title": "България спечели дело в Страсбург"}
{"url": "https://www.24chasa.bg/novini/article/7407105", "text": "Голям син диамант с рекордно тегло над 20 карата беше открит в Ботсвана от държавната минодобивна компания \"Окаванго даймънд\", предаде Асошиейтед прес, цитирана от БТА. Находката представлява най-големия син диамант, откриван някога в тази страна, разположена в южната част на Африка. Яркият син цвят в скъпоценния камък се дължи на минерала бор, който е присъствал в скалната маса на океаните, когато той се е образувал преди 1-3 милиарда години. От компанията отбелязват, че се броят на пръсти откритите диаманти от този тип през последното десетилетие. Скъпоценният камък се очаква да бъде продаден до края на годината. ", "date": "2019.04.17", "title": "Откриха диамант с рекордно тегло в Ботсвана"}
{"url": "https://www.24chasa.bg/novini/article/7407104", "text": "Най-малко 47 човека са загубили живота си по време на силна буря в Централна и Западна Индия, съпроводена от мълнии и необичайни дъждове и носеща облаци прах, съобщиха днес властите, цитирани от Асошиейтед прес. Бурята с ветрове до 50 км/ч е разрушила жилищни сгради, прекъснала е електропроводи и е изкоренила дървета в щатите Мадхия Прадеш, Гуджарат, Махаращра и Раджастан вчера, предава БТА. Най-много - 24 - са загиналите в Раджастан, а в Мадхия Прадеш броят им 10, съобщиха местните власти. Според агенция Прес тръст ъв Индия в Гуджарат и Махаращра жертвите на стихията са общо 13. Сезонът на мусоните в Индия обикновено започва през юни и приключва през септември, отбелязва АП.", "date": "2019.04.17", "title": "Жестока буря отне живота на десетки в Централна и Западна Индия"}
{"url": "https://www.24chasa.bg/novini/article/7407123", "text": "С 474 гласа \"за\", 163 \" против\" и 14 \"въздържал се\" Европейският парламент прие на последната за мандата си сесия днес Директива за по-добро прилагане и модернизиране на правилата за защита на потребителите в ЕС, с която актуализира задълженията на производителите и ограничава двойното качество на продуктите. Новото законодателство бе предварително договорено с министрите на ЕС и задължава производителите да не допускат значителни разлики в съставките и характеристиките на стоките от една и съща марка. Приетата директива за по-добро прилагане и модернизиране на правилата за защита на потребители в ЕС изменя 4 други, свързани с правата на потребителите, основно за онлайн продажби, но включва и много малка част, касаеща хранителните продукти в ЕС. Тя е част от \"Нов търговски механизъм за потребителите\" и представлява крачка напред в борбата срещу двойните стандарти в ЕС - за първи път в европейско законодателство се говори за наличието на двойни стандарти при хранителните продукти, нещо, което дори не беше признавано като проблем допреди 3 г. Новите правила обаче не са достатъчни за пълна забрана на тази нечестна търговска практика и оставят редица вратички. Например забранява се \"значително\" различен състав, без да е дадено определение за това какво е \"значително\" и без да има обективни фактори за определяне на разликите. Освен това наличието на двойни стандарти не е вкарано в черния списък на нелоялни търговски практики, който е част от директивата. \"Приветствам факта, че са въведени строги санкции за нарушители. Но при оставените вратички въпросът е колко ще са ефективни тези санкции, особено с оглед на факта, че не е предвиден общоевропейски орган, който да следи срещу двойните стандарти и който да налага санкциите\", коментира пред \"24 часа\" евродепутатът от ГЕРБ/ЕНП Емил Радев. Оттук нататък процедурите по практическото прилагане на директивата трябва да се задействат от органите, посочени от държавите-членки в най-кратки срокове, за да могат да се прилагат съответните мерки срещу некоректните компании, каза пред \"24 часа\" евродепутатът от БСП/Социалисти и демократи Момчил Неков,  който е член на земеделската комисия на Европарламента и докладчик по темата. Приетите днес текстове атакуват и проблема подвеждащи рейтинги в онлайн пазарите и услугите за сравняване като Amazon, eBay, AirBnb и Skyscanner, които ще трябва да разкрият основните параметри, определящи класирането на офертите в търсачките. Потребителят ще има право да бъде ясно информиран дали купува продукт или услуга от търговец или от частно лице, за да знае с каква защита разполага в случай на проблем. Според директивата след 2 г. Европейската комисия ще оцени ситуацията след влизането в сила на приетата днес директива. Тогава българските евродепутати ще имат нова мисия.", "date": "2019.04.17", "title": "EП забрани \"значителните\" разлики в качеството на продуктите в ЕС"}
{"url": "https://www.24chasa.bg/novini/article/7407127", "text": "Полицай е наказан заради бягството на задържан младеж по време на преглед в Спешен център в Благоевград. Служителят на Първо РУ И. В. има забрана за повишаване в длъжност за срок от 1 г. Той обжалвал заповедта на директора на ОДМВР, но съдът отхвърли жалбата. Нашумелият случай е от 1 ноември м. г. Тогава И.В. бил дежурен автопатрул със свой колега. Около 5,30 часа извършили проверка на 18-годишния ученик Симеон С. В дясната му ръка открили банкнота от 10 лв. с топче зелена тревиста маса - канабис, установен при полеви тест. Момчето било задържано, но казало, че има здравословни проблеми и било откарано на преглед в ЦСМП-Благоевград. Белезниците му били свалени по време на прегледа. В кабинета останал единият полицай, а И. В. - в коридора. Дежурната лекарка установила, че Симеон има учестено дишане и не може да бъде задържан. През това време той поискал да отиде до тоалетна и излязъл от стаята за прегледи. След него тръгнал и полицаят И. В. Симеон обаче се затичал към дъното на коридора и скочил навън през отворен прозорец на лекарски кабинет. Двамата полицаи уведомили дежурния и тръгнали да преследват Симеон, но не го открили. Часове по-късно момчето се предаде в полицията заедно с баща си. Заради това, че е изпуснал охранявано лице да избяга, полицаят получи наказанието. Той обяснил, че със заключението на лекаря, че младежът не може да бъде задържан, е отпаднало основанието за ограничаване правото му на свободно придвижване и от този момент не следва да се счита задържан. Съдът обаче е категоричен, че И. В. не е изпълнил служебните си задължения. Трябвало е да го охранява до окончателното му освобождаване, за да предотврати бягство от сградата на Спешно отделение.", "date": "2019.04.17", "title": "Наказаха полицай за бягството на задържан от Спешен център-Благоевград"}
{"url": "https://www.24chasa.bg/novini/article/7407156", "text": "Мария и Марко Милошевич нямат възможност да присъстват на полагането на урната с праха на майка им Миряна Маркович в Пожаревац в събота, на 20 април, съобщи белградската БК телевизия. Вдовицата на президента Слободан Милошевич Мира Маркович почина в неделя в Москва, където утре ще бъде кремирана, предаде БТА.  Урната с праха й ще бъде положена в двора на семейната къща в Пожаревац, където почива и Милошевич, в събота в 15 часа. Мария Милошевич не може да присъства на кремирането на майка си в Москва, защото няма задграничен паспорт и останалите необходими лични документи. По същата причина Мария, която живее в Черна гора, не присъстваше и на изпращането на баща си през 2006 г. Марко Милошевич заяви по-рано за БК телевизия, че той и сестра му много тежко са понесли загубата на майка си, но нямат възможност да се простят с нея в Сърбия. Марко ще изпълни последното желание на майка си да бъде кремирана и урната с праха й да бъде положена в двора на къщата им в Пожаревац до гроба на съпруга й Слободан Милошевич. Мира Маркович почина в неделя на 77-годишна възраст в Москва вследствие на усложнения от бронхопневмония, от която се разболя след две операции.", "date": "2019.04.17", "title": "Децата на Мира Маркович няма да бъдат на полагането на урната й в Сърбия"}
{"url": "https://www.24chasa.bg/novini/article/7407160", "text": "* * * * * * * * * * * * * Посветената на Брекзит среща на върха на Европейския съюз миналата седмица може да е изглеждала като уникален случай, при който Макрон се оказва изключително изолиран в Европа. По-точно е да се каже, че тя беше поредното доказателство, че европейската стратегия на френския президент се нуждае от дълбоко преосмисляне. Преди две години Макрон превзе Франция и Европа \"с щурм\". Той беше избран за пръв път с категорично проевропейска платформа. Това създаде възможност за потенциално значими промени в ЕС. Решението на Великобритания да напусне, последиците от трансатлантическата финансова криза и провалилите се през 2005 г. референдуми във Франция и Холандия за проекта за европейска конституция вече показаха ясно, че са необходими институционални реформи. Макрон изложи смела визия в радикални речи. Сега тази амбиция обаче е повяхнала и много надежди се изпариха. Европейската му стратегия имаше сериозни недостатъци и той допусна грешки, опитвайки се да я приложи. В съответствие с френската дипломатическа традиция, Макрон в началото смяташе, че ключът към промяната на Европа беше да даде приоритет и да даде импулс на френско-германските отношения. Той се опита да докаже, че държи на спазването на фискалните правила и икономическите реформи, макар че фискалните правила на ЕС са нелепи и невъзможни за спазване (Франция ще наруши тази година правилото за 3 на сто дефицит), но германският скептицизъм беше невъзможен за преодоляване. Обсесебеността от френско-германските двустранни отношения се оказа илюзорна, защото пренебрегваше дълбоките промени, случили се през последното десетилетие, както в Германия, така и в Европа. Ограничаването на европейска стратегия до сключването на споразумение с германската канцлерка Ангела Меркел се базираше на вярата, че европейските преговори са единствено \"шефзахе\" (работа на шефа). Тя отразяваше концепция за властта и влиянието, кореняща се в централизираната френска президентска система. Германската политическа култура обаче зависи от коалиции между партиите и дава централна роля на профсъюзите, бизнес лидерите, центровете за анализ и гражданското общество. Дори ако оставим настрана предпазливостта на Меркел, нямаше никакъв шанс тя да излезе рязко от зоната на комфорт на Германия по собствена инициатива, без тласък от тези, които формират германското обществено мнение. Макрон обаче не успя да предизвика интереса им, камо ли да ги убеди. Когато Макрон постигнеше френско-германски споразумения, те бързо срещаха съпротива от останалата част на ЕС. Приемането на хартия на бюджет на еврозоната и напредъка към макроикономическа стабилност (френско-германската декларация от Мезеберг през юни 2018 г.) изискваше дипломатически умения. То обаче беше отхвърлено незабавно от една водена от Холандия коалиция и така и не беше прието от Европейския съвет. Този епизод показа как кризата на еврото, разширяването на ЕС и Брекзит промениха коренно вътрешната динамика на Европа, преобръщайки идеята за френско-германски съюз, който може да обедини останалите. На фона на новите коалиции, които се появиха в блока (Вишеградската четворка в Централна Европа и Ханзейската лига, организирана от Холандия), Макрон не успя да организира своя собствена фракция. Той не отчете реалността, че европейската политика е станала в основата си транснационална. Макар че имаше сериозен интерес към обещанието на неговото движение \"Република, Напред!\" да се \"европеизира\", той неведнъж се придържаше към двустранни преговори за сметка на един наистина безпристрастен, трансграничен съюз, който можеше да разклати германската доминация над политиката на ЕС. Обиколката му в Централна Европа през август 2017 г. имаше за цел да убеди отделни правителства да приемат неговите планове за козметични промени в правилата на ЕС за командированите работници (изпратени от работодател да работят в друга страна членка на временна основа). Малко усилия обаче бяха вложени в изграждането на трайни връзки с либерални политически сили. След травмиращите избори в Италия през март 2018 г. Макрон продължи да мисли, че Матео Ренци, маргинализираният бивш италиански премиер, е водещ събеседник и пропусна да подкрепи призивите на президента Серджо Матарела за създаване на управляваща коалиция, която да изключва крайнодясната партия \"Лига\" и би осигурила на Франция далеч по-надежден партньор. В Испания, претендирайки, че говори с всички прогресивни и проевропейски сили, \"Република, Напред!\" създаде специални връзки с десноцентристката партия \"Сиудаданос\", вместо да превърне премиера Педро Санчес и неговата Испанска социалистическа работническа партия в съюзниците, които можеха да бъдат. Когато Макрон най-накрая реши да се обърне към европейските граждани със своя призив за \"възраждане\", публикуван в 28 страни миналия месец, вече беше прекалено късно. Лидерите на Европа бяха загубили доверие в искреността му, нейните граждани бяха продължили напред, а партиите й бяха укрепили съюзите си. Всичко това означава, че предстоящите европейски избори няма да донесат промяната, на която се надявахме през 2017 година. Макрон няма да има голям избор, освен да се присъедини към центристката и либерална група в Европарламента. Някога символ на надеждата за промяна, френския президент рискува да се превърне в по-малък коалиционен партньор в управляването на статуквото в Европа. Подобни грешки можеше да бъдат избегнати, ако той беше възприел искрено транснационалната политика, беше започнал контакти с европейското гражданско общество и беше отделил време, за да разпространява призивите си за обновление. Това обаче щеше да изисква искрена вяра в хоризонталната политика \"отдолу нагоре\". Макрон пропусна шанса си да си осигури лидерска позиция в Европа и да бъде смятан за достоен за доверие носител на промяната. Това нямаше да се случи, ако беше приел по-рано някакво напрежение във френско-германските отношения - например, ако беше поставил под съмнение европейските фискални правила или блокирал спорния газопровод \"Северен поток 2\" от Русия (подобен ход щеше да му спечели огромна подкрепа в Южна и Източна Европа). Една възможност, която все още може да се възползва, е ако откаже да подкрепи Германия и обхванатата й от скандали автомобилна индустрия в спора със САЩ за митата. Това все още може да стане повратна точка. Дотук зле прецененият фокус на Макрон върху тези предполагаеми двустранни интереси получи приоритет над плановете му за трансформация. Това струва скъпо на него самия и на европейския проект. Той трябва да поправи стратегията си. /БТА/ /Асен Георгиев/ *б. изд.: Шаин Вале е икономист и бивш съветник на Макрон по времето, когато той беше министър на икономиката на Франция.", "date": "2019.04.17", "title": "Макрон обеща да промени ЕС, но може да е изпуснал момента"}
{"url": "https://www.24chasa.bg/novini/article/7407221", "text": "Повторното преброяване на гласове от местните избори в Истанбул приключи и кандидатът на основната опозиционна партия за кметския пост Екрем Имамоглу заяви, че очаква да получи кметски мандат въпреки подадената от Партията на справедливостта и развитието /ПСР/ на президента Реджеп Тайип Ердоган жалба във Висшата избирателна комисия /ВИК/ с искане за повторение на изборите в мегаполиса, предаде Ройтерс. Първоначалните резултати показаха, че победа на изборите в Истанбул на 31 март с лек превес е удържал кандидат-кметът на основната опозиционна Народнорепубликанска партия /НРП/ Екрем Имамоглу пред съперника си Бинали Йълдъръм, издигнат от управляващата ПСР, предава БТА. Вчера, след 16 дни, през които бяха подавани жалби и течаха повторни преброявания, ПСР внесе извънредна жалбата във ВИК с искане за анулиране на резултатите от местните избори в Истанбул и повторението им с аргумента за наличие на \"пълна нелегитимност\". Националистическият съюзник на ПСР - Партията на националистическото действие /ПНД/ подаде днес подобно искане. ПСР призова също отговорните представители да не допуснат Екрем Имамоглу да получи мандат докато не бъде произнесено решение по тяхната жалба. Но Имамоглу обяви, че след приключването на всички повторни преброявания в мегаполиса днес, той ще започне да работи като кмет дори ако не получи официален мандат от ВИК. ПСР се опитва да окаже натиск върху официалните представители за взимане на решение, каза той. Щом протоколите бъдат оформени, ние ще получим нашето назначение, такъв е законът, каза Имамоглу пред репортери в Истанбул. ПСР и ПНД подадоха също жалба с искане за анулиране на изборите в истанбулската община Малтепе, където приключи повторното преброяване на гласове и кандидатът на НРП за кмет на общината получи мандат по-рано днес. Има много нередности, заяви вчера заместник-председателят на ПСР Али Ихсан Явуз, представяйки аргументите на партията за искането й за нови избори в Истанбул. Ние казваме, че е била извършена организирана измама, беззаконие и престъпления, добави той. Заместник-предсоедателят на НРП Мухаррем Еркек посочи в отговор на това, че няма \"контретни документи, информация или доказателство в жалбата на ПСР за анулиране\" на изборите. Изобщо няма законово основание. Вие използвате правото си /да обжалвате/, за да дискредитирате волята на Истанбул, каза той. Докато изглежда, че ПСР е загубила контрола над кметския пост в Истанбул, първоначални резултати показаха, че партията е спечелила мнозинството от местата в общинските съвети. Жалбата на ПСР с искане за повторение на изборите се отнася само до изборите за кмет, а не до изборите за общински съвети, уточнява Ройтерс. Ако жалбата на ПСР бъде одобрена, повторение на изборите ще се състои в първата неделя 60 дни след първоначалното гласуване - т.е. на 2 юни. Кандидатът на основната опозиционна Народнорепубликанска партия за кмет на Истанбул Екрем Имамоглу е поканен в окръжната избирателна комисия, за да получи кметския си мандат, съобщава турският телевизионен канал НТВ. Окръжният председател на НРП в Истанбул Джанан Кафтанджъоглу написа в Туитър - \"Получаваме нашия мандат\". Според обединените протоколи на Истанбулската окръжна избирателна комисия Екрем Имамоглу е получил 4 милиона 169 765 гласа, а неговият съпреник Бинали Йълдъръм - кандидат на управляващата Партия на справедливостта и развитието, е бил подкрепен с 4 милиона 156 036 гласа. Разликата между двамата кандидати за кметския пост е 13 729 гласа. След приключване на повтороното преброяване на гласовете в истанбулската община Малтепе протоколите от преброяването бяха изпратени в окръжната избирателна комисия. След обединяване на протоколите бе взето решението на окръжната избирателна комисия, посочва НТВ. Вчера Партия на справедливостта и развитието внесе извънредна жалба във Висшата избирателна комисия /ВИК/ с искане за анулиране на резултатите от местните избори в Истанбул и повторението им с аргумента за наличие на \"пълна нелегитимност\". Тя поиска също окръжната избирателна комисия в Истанбул да не връчва мандат на Екрем Имамаоглу до произнасяне на решение по извънредната жалба.", "date": "2019.04.17", "title": "Повторното преброяване на гласове на местните избори в Истанбул приключи"}
{"url": "https://www.24chasa.bg/novini/article/7407223", "text": "13,665 кг. метамфетамин задържаха митнически и гранични служители в района на Дунав мост 2 „Видин - Калафат“ на 12.04.2019 г. Наркотичното вещество е открито след сканиране с рентген в специално изграден тайник, разположен зад задната броня на лек автомобил „Пежо“ с българска регистрация, напускащ България. Toва съобщиха от Агенция \"Митници\". След демонтаж на бронята митническите служители извадили от тайника 14 пакета, обвити в бежово тиксо и съдържащи 13,665 кг. бяло прахообразно вещество, което при полеви наркотест е реагирало на метамфетамин. Водачът на автомобила – П.М., признал, че сам изградил тайника и сложил в него наркотика. Образувано е досъдебно производство по описа на ГПУ Видин. По искане на Окръжна прокуратура – Видин съдът е определил мярка за неотклонение „Задържане под стража“ спрямо П.М., обвинен за извършено от него престъпления по чл. 242, ал. 2 и по чл. 354а, ал. 1 от Наказателния кодекс.", "date": "2019.04.17", "title": "Митничари откриха над 13 кг. метаамфетамин в бронята на кола (Снимки)"}
{"url": "https://www.24chasa.bg/novini/article/7406706", "text": "Одобрено е изплащането на обезщетение след споразумение по жалба пред Европейския съд по правата на човека /ЕСПЧ/, съобщи пресцентърът на кабинета. Жалбоподателят Велизар Попов изтърпява наказание лишаване от свобода за срок от 15 години, считано от 1 февруари 2011 г. Постъпил е в затвора в Пловдив на 21 юли 2011 г. Пребивавал е в две спални помещения, които са били пренаселени. Поради противоречивата съдебна практика в първите месеци след приемането на измененията в ЗИНЗС от 2017 г., искът за обезщетение за вреди на жалбоподателя е бил обявен за недопустим, а делото - прекратено с окончателно определение на Върховния административен съд от 28 декември 2017 г. Действително в периода май 2017 г. - март 2018 г. практиката на административните съдилища беше разнопосочна: някои административни съдилища считаха, че правилният ответник по такива искове е юридическото лице Главна дирекция \"Изпълнение на наказанието\", а други - съответният началник на затвора. Към момента практиката по прилагането на ЗИНЗС се е унифицирала и за надлежен ответник се приема юридическото лице ГДИН. Все пак искът на жалбоподателя не е бил разгледан и съответно той не е бил обезщетен, въпреки дългогодишното му пребиваване в условия на пренаселеност. Практиката на Европейския съд по правата на човека по подобни дела срещу България е константна и непротиворечива. Поради това ЕСПЧ предложи на страните по делото да сключат приятелско споразумение, ако българското правителство приеме да заплати на жалбоподателя справедливо обезщетение в размер на общо 9700 евро за неимуществени вреди, разходи и разноски, пише в съобщението.", "date": "2019.04.17", "title": "Одобрено е изплащането на обезщетение след споразумение по жалба пред ЕСПЧ"}
{"url": "https://www.24chasa.bg/novini/article/7406714", "text": "Удушеният Георги Гривнев, открит случайно в гориста местност над Смолян по посока село Турян, е излязъл от затвора на 28-ми март. Смъртта му е настъпила в дните около напускането на пределите на Трудово-поправителното общежитие край града. Той е лежал в затвора за кражби. Имал е 4-годишна присъда за обир на вещи в четири смолянски села. При залавянето му тогава смолянската полиция обяви, че са й били необходими два микробуса да натовари прибраните от Гривнев в съучастие с Митко Ковачев от село Виево вещи. Пак тогава ОДП на МВР - Смолян оповести, че Гривнев има 16 присъди. Георги бе открит в понеделник, затрупан с клони от иглолистни дървета. Главата му е била наядена от животни, което затрудни и забави разпознаването. При огледа на място не са открити следи от насилие върху полуразложеното му тяло, но по-късно при аутопсията се установява, че че смъртта на Гривнев е настъпила в резултат на задушаване, след счупване на подезичната кост. Под ръководството на Окръжна прокуратура-Смолян се извършват активни процесуални действия за установяване на извършителя на убийство на 41-годишния мъж.", "date": "2019.04.17", "title": "Вижте удушения Георги, открит полуразложен край Смолян"}
{"url": "https://www.24chasa.bg/novini/article/7406634", "text": "Пловдивската полиция търси съдействие за установяване на самоличността на жена, която се удави в река Марица. На 20 февруари т.г. около 16, 40 ч. на тел. 112 е получен сигнал за забелязан труп във водата край моста Адата. Местопроизшествието е посетено от екип от съдебен лекар, разследващ полицай и експерт от Базово научно-техническа лаборатория към областната дирекция на МВР. Със съдействие на пожарната тялото е извадено. При огледа е констатирано, че смъртта е настъпила от удавяне. По случая е образувано досъдебно производство и са предприети активни оперативни действия за идентифициране на жената. До момента обаче в полицията не е постъпвала молба за издирването й, не е получена информация за нея и при извършените проверки във всички възможни социални и болнични заведения, психиатрични клиники и други обществени места в Пловдив и областта. Жената е на видима възраст между 50 и 60 години. Висока е 165 см, с късо подстригана коса в преливащи кафяво-рижави цветове. Над лявата китка има татуирана буквата \"М\". Била е облечена с кафяво яке от промазан плат, черна пола, тъмносив пуловер и черен клин и обута със светлокафяви ботуши. За връзка с гражданите, които могат да помогнат на полицията, са телефони в Четвърто РУ: 032/932 004 и 032/ 932 423.", "date": "2019.04.17", "title": "Два месеца не могат да идентифицират удавница с татуирана буква"}
{"url": "https://www.24chasa.bg/novini/article/7406720", "text": "Издателство „Просвета“ – София подготви нов учебник по литература за 10. клас, в който като автор присъства Йордан Радичков. В него вече е поместена и снимка на дървопластиката „Дървото на живота“, която е публикувана като илюстрация. Надлежно са посочени, както авторите на дървопластиката, така и Берковица като градът, направил този първи паметник на писателя Йордан Радичков. Припомняме, че уникалната дърворезба бе открита в центъра на Берковица по повод Празника на града през 2007 година. Паметникът е наречен „Дървото на живота“ по заглавие от разказ на Радичков. Идеята за издигането на почетния знак в Берковица е на гражданското сдружение „Приятели на Радичков“. Изработката и монтирането му са финансирани от община Берковица. Автори на почетния символ на Радичковата вселена са скулпторът Димитър Гоцак и дърворезбарят Чавдар Антов. „Дървото на живота“ изобразява герои и сцени от творчеството на отишлия си от този свят през 2004 година именит наш съгражданин. Дърворезбата пресъздава селския бит на магичните радичкови разкази. Увековечени са образите, с които Йордан Радичков разкрива посланието си за връзката на човека с природата – врабчетата, петела, козата. Колело от каруца напомня за цикъла на живота. Изобразени са Свети Георги Победоносец, който убива змея, включително черквата в родното берковско село Калиманица, което отдавна не съществува на картата на нашето самозабравило се съвремие. „Ту мек и лиричен, ту бунтовен и смръщен, пълен с гръмотевици и залят с небесно електричество“, казва Радичков за Берковския край. Община Берковица получи запитване от изд. „Просвета“ за снимки на дървопластиката „Дървото на живота“. Администрацията предостави на издателството авторска снимка на 10-годишния към момента на заснемането Иван Иванов Димитров от III ОУ „Иван Вазов“ гр. Берковица, спечелила призово място във фотоконкурса „Моята Берковица – 2016“, организиран от Местната комисия за борба срещу противообществените прояви на малолетните и непълнолетните.", "date": "2019.04.17", "title": "Дървопластика, посветена на Радичков в Берковица влиза в учебника по литература за 10- ти клас"}
{"url": "https://www.24chasa.bg/novini/article/7406711", "text": "Рецидивист с 9 присъди ще доизлежи наказанието си в Бобов дол при по-тежък режим - специален. Това става по предложение на ръководството на затвора. Досега 29-годишният С. Д. от Сандански е изтърпял около 3 г. при по-лекия режим - строг. Промяната се налагала, защото затворникът е много проблемен. Често влизал в конфликти с другите осъдени, имал прояви на активна агресия, системно нарушавал реда, с което влияе отрицателно влияние върху останалите лишени от свобода и представлява заплаха за тяхната сигурност. Рецидивистът от ромски произход има 9 присъди и не за първи път попада зад решетките. Последната му присъда е 5,5 г. за кражба, като е настанен в началото на 2016 г. За 3 г. зад решетките има 15 наказания за побои, употреба на алкохол и наркотици, неизпълнение на разпореждания, обиди към надзирателите. Пред съда в Кюстендил затворникът поискал да не бъде променян режимът му с по-тежък защото имал намерение да сключва граждански брак и това щяло да влияе на възможността за срещи с бъдещата му съпруга. Оправдал се, че е неграмотен и не можел да протече какви наказания са му налагани. Магистратите обаче отхвърлиха тези доводи, защото се оказа, че е записан в 6-и клас в затворническото училище и би трябвало да може да чете. Съдът е категоричен, че наличието на лични причини не е предпоставка да остане на по-лек режим. Поведението на С. Д. налага необходимостта от засилване на ограниченията, засилен надзор и охрана с превантивна цел, обоснова се съдът и постанови циганинът да продължи да лежи при специален режим.", "date": "2019.04.17", "title": "Затворник иска по-лек режим, щял да се жени"}
{"url": "https://www.24chasa.bg/novini/article/7406747", "text": "Криминално проявен мъж, притежаващ наркотици, е задържан при акция на служители от сектор \"Криминална полиция\" при РУ-Пазарджик. Вчера в района на улица \"Пловдивска\", на паркинг пред хипермаркет, криминалистите засекли стар свой познайник /21г./. В резултат на светкавична реакция на униформените мъжът бил задържан независимо от опита му да избяга. У него е открито полиетиленово топче с близо 7 грама суха листна маса. При направения полеви наркотест съдържанието реагирало положително на марихуана. Последвало претърсване в жилището му, където са намерени около 108 грама бял прах, който реагирал на метамфетамин. Намерената дрога е иззета, а мъжът е задържан в ареста за срок от 24 часа. По случая е образувано бързо производство.", "date": "2019.04.17", "title": "Задържаха криминално проявен при акция в Пазарджик"}
{"url": "https://www.24chasa.bg/novini/article/7406776", "text": "Не беше чак толкова отдавна, когато в различни части на Германия можеше да се чуе \"Меркел трябва да си върви\". Тези гласове станаха толкова силни, че дългогодишният канцлер Ангела Меркел обеща това да е последният й мандат и се оттегли от ръководството на консервативната си партия Християндемократическия съюз (ХДС). Партийната щафета беше предадена на избраната за неин приемник Анегрет Крамп-Каренбауер, за да се даде време на последната да си изгради свой имидж преди федералните избори, които вероятно ще са през 2021 г. Меркел междувременно се съсредоточи върху работата си в правителството. Малцина могат да си представят тя да поведе партията на бъдещи избори, особено в Източна Германия, където решението й от 2015 г. да приеме бежанци в страната продължава да вреди на популярността на ХДС. И въпреки всичко, с оглед на задаващите се на хоризонта европейски избори в края на май, не всички са радостни от решението на Меркел да се оттегли от предизборната кампания, особено с оглед на запазващата се нейна популярност в Европа и в международен план като цяло. \"Сериозно - като се има предвид колко добре гледат на нея по света, тя не бива да бъде скривана у дома\", каза в неделя пред берлинския ежедневник \"Тагесшпигел\" Майк Моринг, регионалният премиер на провинция Тюрингия от ХДС. Наистина, международното реноме на Меркел остава високо. Един пример: миналата седмица изправеният пред сериозни трудности британски премиер Тереза Мей първо отиде да се консултира с Меркел в Берлин, преди да посети Париж. На срещата на върха на ЕС в Брюксел на следващия ден Меркел лобираше да бъде предоставено по-голямо продължаване на срока на членството на Великобритания в съюза. Европейските лидери в крайна сметка се споразумяха да дадат време на Обединеното кралство до края на октомври. Някои от лоялните привърженици на ХДС смятат, че международната популярност на канцлера може да изиграе особено положителна роля на изборите за Европейски парламент на 26 май. Меркел обаче избра да остане до голяма степен зад сцената. Неделното издание на германския вестник \"Велт\" съобщи, че дори Крамп-Каренбауер би искала да види Меркел на митинга в Мюнстер на 27 април, където ХДС и сестринската й партия от Бавария, Християнсоциалният съюз (ХСС), планират да открият кампанията си за европейските избори. Тази проява, както изглежда, обаче не влиза в програмата на Меркел. Вместо това тя възнамерява да участва в заключителния митинг от кампанията на 24 май в Мюнхен, където към нея ще се присъединят и редица други европейски лидери от политическото семейство на ХДС - Европейската народна партия (ЕНП). Изглежда Крамп-Каренбауер, както изглежда, е очаквала повече от канцлера, написа \"Велт\". Говорителка на ХДС заяви, че в партията очакват с нетърпение участието на Меркел в Мюнхен. \"Освен това, успешната й политика за една силна Европа ще послужи като решителна предизборна подкрепа за ХДС\", добави тя. Това звучи като опция, която е на второ място по предпочитание. Партийни представители заявиха, че Меркел ще участва и в предизборни прояви извън Германия заедно с европейския депутат от ХСС Манфред Вебер, който ще бъде водещият кандидат на ЕНП на предстоящите европейски избори. Ако през май партиите от ЕНП се представят добре, Вебер се очаква да замени Жан-Клод Юнкер като председател на Европейската комисия. Решението да бъде агитирано навън означава, че начело на кампанията на ХДС в Германия ще бъде Крамп-Каренбауер, което й дава още една платформа да гради имидж, докато се готви един ден да наследи Меркел. При положение обаче че Крамп-Каренбауер застава начело, нараства и рискът тя да бъде обвинена за евентуален лош изборен резултат, било то в Европа или на предстоящи регионални избори в Източна Германия. Меркел може и да е помогнала на Крамп-Каренбауер да си осигури лидерското място в ХДС, но представители на партията отбелязват, че тя тепърва трябва да докаже, че става за канцлер. Меркел все още не е обявила кога ще се оттегли от поста. Ако това отнеме прекалено дълго време и ако междувременно Крамп-Каренбауер не укрепи позициите си, самите й противници в ХДС може да се позиционират така, че да отправят предизвикателство към лидерското място преди следващите федерални избори. /От БТА/", "date": "2019.04.17", "title": "Меркел се отдръпва от светлината на прожекторите за европейските избори"}
{"url": "https://www.24chasa.bg/novini/article/7406717", "text": "\"Ню Йорк Таймс\" е направил недопустима грешка в отразяването на големия пожар  в \"Нотр Дам\", като в началото на видео, което е публикувало изданието във фейсбук, вместо парижката катедрала, е показало катедралата в Кьолн, коментира \"Ди Велт\". Видеото е качено във фейсбук в понеделник вечерта. Няколко германски потребители на социалната мрежа за реагирали на объркването с коментари - \"Нашата катедрала е непокътната, защо видеото започва с нея?\". Американци също обръщат внимание грешката - \"Подразних се. Това в никакъв случай не е \"Нотр Дам\"\".", "date": "2019.04.17", "title": "\"Ню Йорк Таймс\" обърка \"Нотр Дам\" с катедралата в Кьолн"}
{"url": "https://www.24chasa.bg/novini/article/7406790", "text": "Възстановяването на опустошената от пожара парижка катедрала \"Нотр Дам\" ще е съпътствано с много предизвикателства, съобщи Асошиейтед прес, цитирана от БТА.  Първото е незабавно да бъде защитен интериорът на сградата от природните сили, след като покривът изгоря. Затова приоритет е да бъде инсталиран временен покрив от метал или пластмаса, който да спира дъжда. След това инженери и архитекти ще започнат да оценяват пораженията. За щастие съществува пълна документация за сградата. Историци и археолози са направили подробни планове и много снимки, включително много детайлна триизмерна лазерна възстановка на интериора. Катедралата трябва да бъде обезопасена, без да бъдат местени разпръснатите в нея отломки, които могат да дадат ценна информация, а и материал за реставраторите, каза Дънкан Уилсън, ръководител на организацията за консервиране на паметници на културата \"Историческа Англия\". Второто предизвикателство е да бъде спасен материалът, защото част от него може да е подходящ за повторно използване. \"Това е много трудоемко. Прилича на археологически разкопки\" - добави Уилсън. Въпреки опасенията в разгара на пожара, че цялата сграда може да бъде изгубена, конструкцията изглежда невредима. Двете правоъгълни кули са на мястото си, а огромният каменен свод остана върху дебелите стени и масивните контрафорси. Сградата, построена, за да бъде вечна, издържа на най-голямото изпитание. Том Никсън, старши преподавател по средновековно изкуство и архитектура, каза, че каменният свод е бил като \"противопожарна преграда между силно запалимия покрив и силно запалимия интериор\", точно както са планирали средновековните строители. Внимателни проверки обаче трябва да определят дали камъните по свода не са се напукали от топлината. Ако е така, целият свод ще трябва да бъде разрушен и изграден отново. Изящните витражи изглеждат непокътнати, но и те вероятно са преминали през \"топлинен шок\" от високата температура, последвана от студена вода. Това означава, че стъклото, обковано с олово, може да се е изкривило, да е било отслабено, и ще трябва да бъде прегледано внимателно. След като бъде стабилизирана сградата и оценени щетите, ще започне реставрацията. Вероятно тя ще е с участието на експерти от много държави. Недостигът на квалифицирани майстори, които могат да работят с камък, дърво, олово и стъкло, ще е един от основните проблеми, предаде АФП. Недостиг на такива специалисти има в цяла Европа, каза Франсис Мод, директор на архитектурно бюро в Лондон. Други големи проекти, като възстановяването на Уестминстърския дворец, също се сблъскват с този проблем. Предстои важно решение - дали да бъде запазена катедралата както си беше преди пожара, или да бъде предпочетен по-творчески подход. За него влияние ще окажат финансови, политически и естетически съображения. Осигуряването на материалите също ще е трудно. Покривът беше от дъбови греди от столетни дървета. В Европа надали вече съществуват такива. Алтернативите могат да са различна конструкция с по-малки греди и дори метален покрив, който няма да допадне на пуристите. Реставрираната сграда ще трябва да съответства на съвременните здравни стандарти и изисквания за безопасност. Експертите са съгласни, че проектът ще отнеме години, ако не и десетилетия. ", "date": "2019.04.17", "title": "Възстановяването на катедралата \"Нотр Дам\" ще бъде дълго, трудно и скъпо"}
{"url": "https://www.24chasa.bg/novini/article/7406190", "text": "Данни на Търговското министерство, през първото тримесечие външните инвестиции на Китай са надхвърлили 25 милиарда долара. От тях преките инвестиции за м. март са на стойност 9,55 милиарда долара, което е увеличение с 10% спрямо същия период на миналата година, информира  В коментар за данните директорът на Отдела за сътрудничество в министерството Хан Юн посочи, външните инвестиции и сътрудничество като цяло се развиват нормално. През първото тримесечие новите инвестиции в държави от инициативата „Един пояс, един път\" са били 3,76 милиарда долара, което е увеличение с 4,2% спрямо същия период на миналата година. Основните сфери в които те са насочени са лизинг, търговски услуги, преработка, продажби на едро и дребно, информационни и технологични услуги. Трансграничните сливания и придобивания все още са главния начин за външно инвестиционно сътрудничество, подчерта Хан Юн.", "date": "2019.04.17", "title": "Над $3,7 млрд. са новите инвестиции на Китай в страните от „Един пояс, един път\" за първото тримесечие"}
{"url": "https://www.24chasa.bg/novini/article/7406797", "text": "Турският външен министър Мевлют Чавушоглу заяви, че решението на САЩ да обяви иранската Революционна гвардия за терористична организация е опасно развитие, което може да доведе до хаос, предаде Асошиейтед прес. Чавушоглу направи това изявление днес на съвместна пресконференция с иранския външен министър Мохамад Джавад Зариф, който пристигна в Турция след посещение в Сирия, където разговаря с президента Башар Асад. Русия, Иран и Турция, които поддържат различни страни в сирийския конфликт, подкрепят провеждането на разговори в Казахстан в опит да се сложи край на гражданската война в Сирия, предаде БТА. Зариф каза, че ще информира турския президент Реджеп Тайип Ердоган за разговора си с Асад. Той допълни, че Иран иска да помогне на Турция и Сирия да установят \"добри отношения\". От своя страна Чавушоглу каза, че санкциите на САЩ нанасят вреда на народа на Иран.", "date": "2019.04.17", "title": "Чавушоглу: САЩ взеха опасно решение, обявявайки иранската гвардия за терористи"}
{"url": "https://www.24chasa.bg/novini/article/7406855", "text": "Дълго крити сейфове с произведения на Франц Кафка ще бъдат отворени след десетгодишен съдебен спор за собствеността на литературното му наследство, предаде Асошиейтед прес, предаде БТА.  През миналата седмица Цюрихският районен съд потвърди решението на израелски съд, според което няколко сейфа в Цюрих могат да бъдат отворени и тяхното съдържание да бъде пренесено в Израелската национална библиотека. Точното съдържание на сейфовете не е известно, но се предполага, че може да разкрие края на основни творби на Кафка, публикувани посмъртно в недовършен вид от неговия приятел и издател Макс Брод, като \"Процесът\", \"Замъкът\" и \"Америка\". С друго решение Израелският върховен съд отне от израелско семейство ръкописи на Кафка, част от които се съхранявали в израелска банка, а друга - в апартамент в Тел Авив. Продължителната сага бе оприличена на абсурдните ситуации в сюрреалистичните произведения на родения в Прага немскоезичен писател.", "date": "2019.04.17", "title": "Дълго крити сейфове с произведения на Кафка ще станат известни"}
{"url": "https://www.24chasa.bg/novini/article/7406891", "text": "Националният съвет за тристранно сътрудничество ще проведе тържествено заседание, на което ще отбележи 100-годишния юбилей на Международната организация на труда утре, 18 април, в Гранитна зала на Министерския съвет, съобщиха от пресцентъра на Министерски съвет. Участие в заседанието ще вземе г-н Маурицио Буси, заместник регионален директор на Международното бюро по труда за Европа и Централна Азия.", "date": "2019.04.17", "title": "Тристранката с тържествено заседание за 100 г. на Международната организация на труда"}
{"url": "https://www.24chasa.bg/novini/article/7406913", "text": "Всяка четвърта българка е обект на домашно насилие, а насилието над жени се е увеличило с 50 на сто за последните три години. На тези данни от статистиката се е позовала Елена Йончева, водач на листата на БСП за предстоящите евроизбори, цитирана от пресцентъра на партията. Елена Йончева е участвала във форум, посветен на правата на жените в София. Форумът се организира от Фондация \"Фридрих Еберт\" и Българския фонд за жените. Според Йончева данните от статистиката показват задълбочаване на проблема, а не тенденция за неговото решаване. Елена Йончева е заявила още, че големият проблем, свързан с насилието над жени, равнопоставеността на половете и трафика на хора, е бедността, както и липсата на развитие. Пред участниците в събитието тя е настояла за повече мерки от страна на държавата, създаване на кризисни центрове във всеки град, както и за създаването на база данни към МВР, съдържаща данните на насилниците.", "date": "2019.04.17", "title": "Елена Йончева: Насилието над жени се е увеличило с 50% за последните три години"}
{"url": "https://www.24chasa.bg/novini/article/7406923", "text": "Посолството на Държавата Либия в София осъжда това, което извършиха силите на престъпника Халифа Хафтар срещу невинни граждани и бомбардирането на жилищни квартали с ракети и артилерия. Тази позиция разпространиха от посолството на Либия в България. Вижте какво още заявяват от там: Престъпленията му в столицата Триполи продължават, като това са престъпления срещу човечеството, чиито жертви стават невинни граждани, сред които е цяло 5-членно семейство, всички от които са мъртви, също така и използването на деца за военни действия, бомбардиране на граждански летища с военни самолети и използване на международно забранени оръжия. Всички тези престъпления целят превземане на столицата Триполи с подкрепата на страни от областта и други страни. Това е удар срещу политическия процес, който процес е способстван от ООН, а ударът е насочен в посока неговото възпрепятстване и спиране, а също така и превземане на властта чрез военен преврат. Молим международната общност да поеме своята отговорност и да спре и накаже този насилник, както и тези, които го подкрепят. В заключение утвърждаваме, че либийският народ, както доказа пред света чрез мирни прояви, отказва военното управление и ще продължи с всички сили да отстоява правото си на мирно съществуване и няма да се върне към диктатурата. Бог да пази Либия и нейния народ!", "date": "2019.04.17", "title": "Либийското посолство в София осъжда действията на \"престъпника\" Хафтар"}
{"url": "https://www.24chasa.bg/novini/article/7406928", "text": "Преди 25 години той му е преподавал по физика. В неделя учителят Володимир Тигнян се готви да гласува за Володимир Зеленски - големия фаворит на президентските избори в Украйна - подобно на много други жители на този рускоговорящ регион. \"Надявам се, че с идването му на власт всичко ще се промени към по-добро\", казва усмихнатият 64-годишен Тигнян в 95-о училище в Кривий рих (Кривой рог на руски) - голям промишлен град, известен със своите замърсяващи околната среда металургични заводи, в централната Днепропетровска област, където кандидатът за президент е роден и израснал. За своя учител Зеленски е бил \"съвестен, упорит и отговорен\" ученик, станал популярен комик и успешен шоу продуцент, след като направил първите си стъпки на училищната сцена, и има всички качества да управлява страната. Това мнение се споделя от много хора в този регион, където 41-годишният Зеленски получи най-добрия си резултат на първия тур на президентските избори (45 процента срещу над 30 на сто в страната като цяло), далеч преди своя съперник - сегашния президент Петро Порошенко. Няколко месеца след като изненадващо нахлу в кампанията, комикът новак в политиката сега изглежда е в добра позиция да бъде избран на 21 април, получавайки подкрепата на повече от 60 процента от гласоподавателите в последното допитване, срещу 25 на сто за неговия съперник. Извън родния си регион, досега той е привлякъл най-вече избирателите в южните, централните и източните райони, където употребата на руски език преобладава в ежедневието, но които не преминаха към лагера на сепаратистите, когато войната избухна през 2014 г. В миналото тези региони понякога гласуваха преобладаващо за прокремълски кандидати, но днес, привързани към независимостта на страната си, на първия тур дадоха малка подкрепа на Юрий Бойко, приет от руските власти няколко дни преди първия тур. \"На юг има хора, които не желаят сближаване с Русия, но се чувстват по-близки до Зеленски, защото той е рускоговорящ\", обяснява за АФП Андрий Битченко от Центъра Разумков в Киев. За експерта този фактор \"играе роля, но тя не е определяща\". Според него \"огромното мнозинство от избирателите гласуваха срещу политическата класа, която от обявяването на независимостта пренебрегва интересите на бедните и на средната класа\". Рускоговорящите региони може да са се почувствали изключени от залагащите на идентичността предизборни лозунги на президента Петро Порошенко (\"Армия, език, вяра\"), на които Володимир Зеленски не наблегна. С индустриални традиции, те пострадаха в пълна степен от икономическата криза през последните години, засегнала силно техните вече западащи заводи, понякога зависими от търговията с Русия. Володимир Зеленски, ново лице в политиката, се възползва изцяло от недоверието на украинците към тяхната управляваща класа. \"Сегашната власт не ми харесва, тя трябва да се промени\", отсича в кухнята си Олга Шулятиева, 42-годишна търговска представителка, чийто съпруг е заминал на работа в Бразилия.\"Обещанията, които ни дадоха, не бяха изпълнени!\". Тази стройна дългокоса жена упреква президента Порошенко за войната на изток, \"мизерията и срива на жизнения стандарт\" в бившата съветска република, голяма колкото Франция. Майка на три деца, тя иска заплата от 1000 евро и \"нормален живот\" за своите деца, \"за да могат да учат и да работят в страната си\", докато една от дъщерите й се готви да учи в университет в Полша. Според скорошно проучване привържениците на Зеленски оценяват най-вече неговата личност, но са сравнително неинформирани за плановете му за справяне с кризата, която Украйна преживява - безпрецедентна от обявяването на независимостта през 1991 г. Идването на прозападни политици на власт през 2014 г. беше последвано от анексията на Кримския полуостров от Русия и от войната на изток, отнела живота на близо 13 000 души и причинила огромни икономически трудности. Намеренията на кандидата, който не проведе традиционна кампания, остават твърде неясни. В родния му град Олга Шулятиева омаловажава тези критики: \"За една година той ще придобие този опит. Особено, след като до него има хора, които ще го подкрепят\". (От БТА)", "date": "2019.04.17", "title": "Украйна: в рускоговорящите региони подкрепата за комика Зеленски е най-силна"}
{"url": "https://www.24chasa.bg/novini/article/7406174", "text": "Китайската корпорация за железопътно строителство /CRCC/ подписа договор с местна компания във вторник за изграждането на участък от метро линия в югозападната част на Москва, информира  Проектът включва изграждането на 6,6-километров участък, който ще струва 27 милиарда рубли (419 милиона долара). Линията ще свързва центъра на Москва с предградията и се очаква да облекчи значително задръстванията в огромния град. От август 2017 г, CRCC строи 4,6 километров участък и три станции в Москва, които ще бъдат завършени в края на 2020 г. През февруари тази година, компанията спечели още един търг и ще започне пробиването на тунелите през декември. На церемонията във вторник, председателят на CRCC Rus Мън Тао каза, че тези проекти се изпълняват гладко и подписването на новия договор показва високото ниво на сътрудничество между двете страни.", "date": "2019.04.17", "title": "Китайска компания подписа нов договор за строежа на метро линия в Москва"}
{"url": "https://www.24chasa.bg/novini/article/7406383", "text": "Турция и САЩ обсъждат ново предложение на американската страна по въпроса за доставката за Анкара на системи за противовъздушна и противоракетна отбрана, заяви турският министър на отбраната Хулуси Акар след среща с изпълняващия длъжността министър на отбраната на САЩ Патрик Шанахан във Вашингтон, съобщи ТАСС, цитирана от БТА. \"След различни етапи в преговорите за доставка на зенитно-ракетни комплекси \"Пейтриът\" американската страна направи на нашата ново предложение, свързано със системите за противовъздушна и противоракетна отбрана, от които имаме нужда. В момента нашите компетентни органи и официални представители водят интензивни преговори по въпроса\", каза Акар, цитиран от турското министерство на отбраната. Той отбеляза още, че Турция очаква да бъдат изпълнени ангажиментите към нея по отношение на изтребителите от пето поколение Ф-35. \"Ние изпълнихме всички наши задължения в рамките на проекта Ф-35. И всички страни признават това. Очакваме, че осемте страни - участнички в проекта ще изпълнят задълженията си към нас\", каза турският министър на отбраната. По думите му, цитирани от Ройтерс, обучението на турски пилоти и екипи по поддръжка продължава. Ройтерс информира, че Турция е предложила на САЩ двете страни да сформират техническа комисия под егидата на НАТО, която да установи дали руските системи С-400 застрашават изтребителите Ф-35, както твърди Вашингтон. САЩ още не са се произнесли по въпроса за сформиране на такава комисия, уточнява агенцията. Американският вестник \"Уолстрийт джърнъл\" съобщи по-рано, цитиран от ТАСС, че по време на консултациите тази седмица Вашингтон и Анкара не са успели да преодолеят противоречията си по отношение на придобиването от Турция на руски зенитно-ракетни системи С-400. Изданието отбелязва, че най-вероятно разполагането на С-400 в Турция ще започне през следващите два или три месеца, което \"оставя малко време за разрешаване на спорния въпрос\". През 2016 г. стана известно, че Турция и Русия водят преговори за доставка на С-400. През септември 2017 г. Русия потвърди, че е сключен договор, а президентът на Турция Реджеп Тайип Ердоган съобщи, че е внесен аванс по сделката. САЩ полагат активни усилия да не допуснат доставянето на руските системи С-400 на Турция. По-рано Пентагонът заяви, че купуването на С-400 от Турция поставя под заплаха по-нататъшното участие на Анкара в проекта за създаването на най-новите американски изтребители-бомбардировачи Ф-35.", "date": "2019.04.17", "title": "САЩ с ново предложение към Турция за системите за противовъздушна отбрана"}
{"url": "https://www.24chasa.bg/novini/article/7406447", "text": "Сърбия е започнала работа по строителството на сръбския участък на газопровода \"Турски поток\", без да чака завършването на работата по българския участък. Това заяви днес сръбският вицепремиер и министър на външните работи Ивица Дачич на съвместна пресконференция с руския външен министър Сергей Лавров в Москва, съобщи ТАСС. \"Ние няма да чакаме, докато бъде завършен българският участък. Вече сме започнали работа по строителството на сръбския участък на \"Турски поток\", каза Дачич. По-рано министър-председателят на Сърбия Ана Бърнабич заяви, че разрешение за начало на строителството на сръбския участък ще бъде издадено до края на април и работата скоро ще започне официално. Сръбската енергийна агенция одобри на 5 март строителството на сръбския участък и началото на работата беше планирано за април. Изграждането на газопровода на сръбска територия от българската до унгарската граница е възложено на \"Газтранс\" - съвместна компания на \"Газпром\" и \"Сърбиягаз\", предава БТА. В по-ранни свои изказвания директорът на \"Сърбиягаз\" Душан Баятович заяви, че сръбската страна е готова да започне изграждането на своя участък от газопровода в края на март - началото на април. Строителството трябва да бъде завършено до 15 декември. Сръбският участък на \"Турски поток\" трябва да започне да доставя природен газ до края на април 2020 г.", "date": "2019.04.17", "title": "Сърбия е започнала строителството\nна \"Турски поток\""}
{"url": "https://www.24chasa.bg/novini/article/7406446", "text": "Пожарната започна масови проверки на църквите и катедралите у нас. Причината е да не се допусне инцидент през предстоящите Великденски празници, предаде  Проверките вече са в ход, като екипите на Главна дирекция \"Пожарна безопасност\" проверяват основно църкви, манастири и катедрални храмове. Това обясни главен инспектор Стефан Стефанов от пожарната: \"Създадената организация в обектите е за действие при една такава ситуация извънредна: условията за успешна евакуация на хората, евакуационно осветление, изходи за евакуация, тяхната поддръжка, схеми за евакуация по местата, където трябва да бъдат разположени\". От дирекцията казаха още, че по време на предстоящите празници пред големите храмове и манастири ще бъдат разположени допълнителни екипи, които да реагират на евентуален инцидент: \"Проверяваме около 1800 обекта в страната. Преимуществено това са храмовете\". Според Стефанов храмовете са рискови обекти за възникване на пожар: \"Рискови обекти са като всички исторически паметници, тъй като са строени преди много години, по различен начин\".", "date": "2019.04.17", "title": "Пожарната проверява храмовете у нас преди празниците"}
{"url": "https://www.24chasa.bg/novini/article/7406449", "text": "Звездобройците по света могат да се насладят на астрономическо явление Розова Луна, съобщи в. \"Дейли мейл\". Въпреки името Луната няма да е точно такъв цвят. Наречена е така, защото по това време цъфти дивото цвете розов флокс, разпространено в САЩ и Канада, информира БТА. Априлското пълнолуние се нарича също тревно или яйчено. Пълнолунието ще бъде в 12,12 ч. британско лятно време, около 13 ч. за Франция, Италия и Испания и около 14 ч. за Източна Европа. В източните части на САЩ и Канада ще е в 7,12 ч., а в Китай - вечерта, като ще започне в 16 ч. следобед. Това е четвъртото пълнолуние за годината, след вълчето през януари, снежното през февруари, червеевото през март.", "date": "2019.04.17", "title": "В петък може да видим Розова Луна"}
{"url": "https://www.24chasa.bg/novini/article/7406467", "text": "Пазарът на нови автомобили в ЕС отчита спад с 3,3 процента за първото тримесечие на 2019 година, съобщи в сряда Асоциацията на европейските автомобилостроители (ACEA), цитирана от ДПА и БТА.  Това е най-голямото свиване в поредицата отрицателни данни за сектора - продажбите намаляват седми пореден месец от септември 2018 година. През март в България са продадени 3266 нови автомобила, посочва Асоциацията на европейските автомобилостроители в прессъобщение на сайта си. Това е с 1,4 процента по-малко, отколко през март 2018 година. За тримесечието януари-март обаче продажбите на нови коли в България бележат растеж от 1 процента до 8419 автомобила. Пазарен лидер в ЕС за тримесечието е Фолксваген (Volkswagen) с дял от 23,8 процента.", "date": "2019.04.17", "title": "Пазарът на нови автомобили в ЕС със спад от 3,3%"}
{"url": "https://www.24chasa.bg/novini/article/7406445", "text": "Делото \"Иванчева\" е христоматиен учебничарски пример за доказателства, от които може да се проследи пътят на парите от човека, който ги дава, през посредника, до хората, които ги получават, коментира зам.-главният прокурор Иван Гешев. Той наблегна и на факта, че един от осъдените - Петко Дюлгеров, не е отрекъл, че е получил 14 хил евро, но за него те били хонорар. \"За него може да са хонорар, но за прокуратурата това е подкуп\", посочи Гешев. Той каза още, че дали 20 години за подкуп са много, или малко, първо решава законодателят, а после съдията. По закон престъплението се наказва от 10 до 30 години затвор. \"Законодателят е преценил, че това деяние е едно от най-тежките - като убийството. Да, убийството причинява много страдание на близките, роднините - това ограничен кръг от хора. А корупцията убива цялата ни страна - общество, бъдещето на децата ни, на пенсионерите, които не могат да си получават пенсиите, социалните добавки, здравните услуги. Нека тези, които коментират дали 20 години затвор са много, да се запитат колко пенсионери са виждали на куп 56 хиляди евро\", коментира Иван Гешев.", "date": "2019.04.17", "title": "Гешев: Делото \"Иванчева\" е христоматиен пример за събиране на доказателства"}
{"url": "https://www.24chasa.bg/novini/article/7406458", "text": "Горски засекли мъж, който превозвал незаконни дърва за огрев. Toва съобщиха от областната дирекция на МВР в Монтана. На 16 април, около 10.30 часа в с. Безденица, служители на полицейския участък “Огоста” установяват 24-годишен жител на с. Долно Церовене. Мъжът прекарвал с конска каруца 0.7 кубика прясно отрязани дърва за огрев от вида дъб и цер. Горски от регионалната дирекция в Берковица са връчили акт на нарушителя. Незаконно добитите дърва, конят и каруцата са иззети по определения ред и по случая в Участък “Огоста” е регистрирана преписка.", "date": "2019.04.17", "title": "Горски иззеха конска каруца с незаконни дърва в Монтанско"}
{"url": "https://www.24chasa.bg/novini/article/7406499", "text": "\"Най-големият публичен холдинг в България и една от водещите независими бизнес групи в Централна и Югоизточна Европа - Еврохолд България АД, получи днес ексклузивност за придобиването на активите на ЧЕЗ Груп в България\", съобщи \"Еврохолд България\" в съобщение до медиите. Ето пълния му текст: Най-големият публичен холдинг в България и една от водещите независими бизнес групи в Централна и Югоизточна Европа - Еврохолд България АД, получи днес ексклузивност за придобиването на активите на ЧЕЗ Груп в България Еврохолд участва самостоятелно в процедурата. Еврохолд ще финансира сделката със собствени средства и с подкрепата на водещи западноевропейски банки. Намерението за придобиването на активите на ЧЕЗ Груп в България е част от дългосрочната стратегия на Еврохолд за навлизане в нови регулирани бизнес сегменти, предлагащи големи възможности за растеж. В съответствие със своята корпоративна политика, дружеството няма да коментира слухове или спекулации на пазара, особено, когато това засяга трети страни. Еврохолд е публична компания, чийто акции се търгуват на Българската и Варшавската фондова борса и като такава, тя спазва стриктно законовите разпоредби и правилата за разкриване и разпространение на корпоративна информация. В случай на чувствителна информация, свързана със сделката за активите на ЧЕЗ Груп в България, която засяга акционерите и останалите заинтересовани от холдинга лица, компанията ще информира последните своевременно.", "date": "2019.04.17", "title": "\"Еврохолд\" официално: Получихме ексклузивност за ЧЕЗ"}
{"url": "https://www.24chasa.bg/novini/article/7406469", "text": "Румънски гражданин, който като управител на дружество е избегнал установяването и плащането на данъчни задължения за 97 автомобила, е предаден на съд с обвинителен акт на Добричката окръжна прокуратура, съобщи пресцентърът на Апелативната прокуратура във Варна. Общият размер на дължимото по Закона за местните данъци и такси достига 15 794 лева. Управляваното от обвиняемия Георге-Адриан Т. дружество, което се помещавало в къща в село Кардам, е регистрирало в периода април-декември 2011 година 97 автомобила, без да подава декларации в община Генерал Тошево, посочват от Апелативната прокуратура. В хода на разследването при допитвания до нотариуси в Добричка област двама от тях са посочили, че са заверявали пълномощни за разпореждане и управление на 97 автомобила със страна дружеството на обвиняемия, но без договори. Заради високите такси за първоначална регистрация на автомобили в Румъния, граждани на северната ни съседка започнали да регистрират колите си с временни номера за максималния срок. Те намирали фирми като дружеството на Георге-Адриан Т., които им помагали да се сдобият с българска регистрация на собствените им превозни средства, поясняват от държавното обвинение. Така с пълен комплект от документи и нотариално заверено пълномощно румънският гражданин получавал автомобила си, с който можел да пътува навсякъде и да се разпорежда с него. За целта били прилагани фиктивни договори за покупка на моторни превозни средства, като за място на сделката се сочел един и същ град в Румъния, откъдето бил обвиняемият, а като купувач фигурирало неговото дружество. Цената на автомобилите била една и съща - 150 евро, без да се отчитат годините, марката и моделът, допълват от пресцентъра на Апелативната прокуратура. Предстои делото да бъде насрочено в Добричкия окръжен съд.", "date": "2019.04.17", "title": "Съдят румънец в Добрич, не плащал данъци\nза 97 автомобила"}
{"url": "https://www.24chasa.bg/novini/article/7406462", "text": "Министерският съвет предлага на Народното събрание да се открие медицински факултет към Университет „Проф. д-р Асен Златаров“ – Бургас. Медицинският факултет се създава по предложение на ръководството на висшето училище въз основа на положително оценен от Националната агенция за оценяване и акредитация проект. Проектът предвижда в новото основно звено да се обучават студенти по специалността от регулираните професии „Медицина”. Обучението ще се осъществява в съответствие с изискванията на Наредбата за единните държавни изисквания за придобиване на висше образование по специалностите „Медицина“ и „Дентална медицина“ за придобиване на образователно-квалификационна степен „магистър“. Университетът разполага с необходимата материално-техническа база за качествен образователен и научноизследователски процес. Учебният процес ще се води от 54 преподаватели, разпределени в 9 катедри. В Медицинския факултет на Университет „Проф. д-р Асен Златаров” ще се подготвят лекари за нуждите на спешната медицинска помощ, доболничната и болничната медицинска помощ, диспансери, центрове за опазване на общественото здраве, научноизследователски институти, служби по трудова медицина. Правителството одобри допълнителен трансфер в размер на 16 313 лв. по бюджета на държавното обществено осигуряване за 2019 година. Със средствата ще се разплатят извършени разходи за престой и ползване на дейности и услуги в базите на „Профилактика, рехабилитация и отдих“ ЕАД от правоимащи лица по Закона за военноинвалидите и военнопострадалите. Правителството прие промени в нормативите за осигуряване за безвъзмездно ползване на познавателни книжки, учебници и учебни комплекти. Така ще се актуализират средствата за учебници и учебни комплекти за III клас и за IV клас. Те предвиждат: за ученик в III клас - 95 лв., от които 36 лв. за учебни помагала, и за ученик в IV клас - 103 лв., от които 39 лв. за учебни помагала. С тази актуализация на нормативите ще се осигурят за безвъзмездно ползване по един учебник или учебен комплект по всеки общообразователен учебен предмет за всеки ученик от I до IV клас. През 2016 година правителството прие промени в нормативите за осигуряване за безвъзмездно ползване на познавателни книжки, учебници и учебни комплекти. В новите учебни програми за III клас и за IV клас, утвърдени след приемането на Закона за предучилищното и училищното образование, се въведе нов общообразователен-учебен предмет „Компютърно моделиране“. През 2018 г. бяха одобрени новите учебници и учебни комплекти за III клас, включително и учебници по компютърно моделиране. През настоящата година са в процес на оценяване и одобряване проектите на нови учебници и учебни комплекти за IV клас, в т.ч. и учебни комплекти по компютърно моделиране, които ще бъдат използвани от учебната 2019/2020 година. Жалбоподателят изтърпява наказание лишаване от свобода за срок от 15 години, считано от 1 февруари 2011 г. Постъпил е в затвора в гр. Пловдив на 21 юли 2011 г. Пребивавал е в две спални помещения, които са били пренаселени. Поради противоречивата съдебна практика в първите месеци след приемането на измененията в ЗИНЗС от 2017 г., искът за обезщетение за вреди на жалбоподателя е бил обявен за недопустим, а делото - прекратено с окончателно определение на Върховния административен съд от 28 декември 2017 г. Действително в периода май 2017 г. - март 2018 г. практиката на административните съдилища беше разнопосочна: някои административни съдилища считаха, че правилният ответник по такива искове е юридическото лице Главна дирекция „Изпълнение на наказанието“, а други - съответният началник на затвора. Към момента практиката по прилагането на ЗИНЗС се е унифицирала и за надлежен ответник се приема юридическото лице ГДИН. Все пак искът на жалбоподателя не е бил разгледан и съответно той не е бил обезщетен, въпреки дългогодишното му пребиваване в условия на пренаселеност. Практиката на Европейския съд по правата на човека по подобни дела срещу България е константна и непротиворечива (вж. Нешков и др. срещу България и групата решения в процес на изпълнение „Кехайов и други срещу България“). Поради това ЕСПЧ предложи на страните по делото да сключат приятелско споразумение, ако българското правителство приеме да заплати на жалбоподателя справедливо обезщетение в размер на общо 9700 евро за неимуществени вреди, разходи и разноски. Правителството прие Решение, с което променя статута от частна в публична държавна собственост на имот, управляван от Изпълнителна Агенция „Военни клубове и военно-почивно дело“ Имотът представлява самостоятелен обект на шест нива, а смяната на статута му е съгласно изискванията на чл. 6, ал. 2 от Закона за държавната собственост. Одобрена е също така продажбата на недвижими имоти, собственост на „Холдинг БДЖ“ ЕАД, на „БДЖ-Пътнически превози“ ЕООД. Решението предвижда, чрез пряко договаряне да бъдат продадени три сгради в Стара Загора, ведно с правото на строеж. С продажбата ще се извърши прихващане на задълженията от страна на Холдинга към дъщерното си дружество, произтичащи от задължения на фактуриран пробег на 25 броя електрически мотрисни влака за периода октомври-декември 2012 г. Търгът ще се проведе при пазарна цена, не по-ниска от определената от независим оценител. По този начин холдингът ще намали част от натрупаните задължения към дъщерното си дружество по схемата „дълг срещу собственост“, както и ще се освободи от текущите разходи за поддръжката им. В същото време „БДЖ-Пътнически превози“ ЕООД не притежава недвижима собственост в района и изпитва необходимост от такава за нормалната си експлоатационна дейност. Правителството прие решение за денонсиране на Споразумението между Министерството на вътрешните работи на Република България и Министерството на вътрешните работи на Република Македония за изграждане на международна междуведомствена телефонна връзка „Вардар“, подписано на 5 октомври 2004г. в гр.София. Денонсирането на Споразумението има за цел да преустанови действието на изградената международна междуведомствена телефонна линия между Министерството на вътрешните работи на Република България и Министерството на вътрешните работи на Република Македония, чието съществуване към настоящия момент не е необходимо. Правителството одобри Програмно споразумение относно облекчаване на процедурите за издаване на разрешения за преминаване на границите в Европа. По този начин България ще бъде в състояние да изпълни поетите ангажименти по Общата политика за сигурност и отбрана на Европейския съюз, с което ще бъдат повишени отбранителните способности за гарантиране на националната сигурност и интегриране към колективната отбрана. Освен българското министерство на отбрната, страни по споразумението са Европейската агенция по отбрана, правителството на Швеция, Държавният секретар по отбраната на Обединеното кралство Великобритания и Северна Ирландия, министерствата на отбраната на държавите Австрия, Белгия, Кипър, Хърватия, Чехия, Естония, Финландия, Франция, Германия, Гърция, Унгария, Италия, Литва, Латвия, Люксембург, Малта, Нидерландия, Полша, Португалия, Румъния, Словакия, Словения, Испания, както и Департаментът по отбрана на Ирландия. Министерският съвет одобри Допълнително споразумение към Меморандум за разбирателство между правителството на Република България и „А.З.К. Пропъртис“ ЕООД за изпълнението на приоритетния инвестиционен проект „ПЛАНА ХАЙТС“. С допълнителното споразумение се удължава срокът на действие на сертификата за приоритетен инвестиционен проект, без да се променят други параметри на меморандума. Проектът „ПЛАНА ХАЙТС“, предвижда изграждането на модерно селище, находящо се в района на Плана планина, между София и Самоков, село Алино, община Самоков. Проектът обхваща изграждането на необходимата за нуждите на селището инфраструктура - 7582 дка пътища, електричество и водоснабдяване, сгради за обществена полза - търговски център, спортен център, медицински център, детска градина, паркове, зелени площи и детски площадки, център за сигурност и 150 (сто и петдесет) къщи за отдаване под наем. Комплексът ще бъде построен върху земя, която е собственост на инвеститора и е закупена конкретно за реализацията на този проект. Общият размер на инвестицията се планира да бъде в размер на 54 млн. лева, след въвеждането в експлоатация на обектите по проекта се очаква да бъдат създадени около 100 нови работни места. Правителството одобри проект на Меморандум за разбирателствo за икономическо сътрудничество между Република България и Ислямска република Иран, като основа за водене на преговори. Целта на Меморандума е да се конкретизират перспективните области на двустранното сътрудничество и мерките, които двете страни ще предприемат за разширяване и интензифициране на икономическото сътрудничество. Ще се насърчават контактите между бизнес представители от двете страни, размяна на бизнес визити, участия в панаири и изложби, които се провеждат на територията на двете страни, организиране на събития и др. С Меморандума предвижда и сътрудничество между двете страни за надграждане на договорно-правната база на икономическите връзки, с цел задълбочаване на взаимноизгодното сътрудничество в търговско-икономическата област. Правителството одобри проект на Декларация за сътрудничество в областта на полицейското обучение между Академията на Министерство на вътрешните работи на Република България и Днепропетровския държавен университет за вътрешните работи на Украйна. Днепропетровският държавен университет за вътрешните работи обучава служители на националната полиция на Украйна и специалисти за правоприлагащите, правозащитните и съдебни органи. Университетът работи по международно установени стандарти на обучение и изразява интерес към установяване на сътрудничество с българската страна в областта на полицейското обучение. Подписването на Декларацията за сътрудничество между двата университета ще допринесе за развитието на двустранните отношения чрез постоянна обмяна на информация, опит и знания и е израз на желанието на двете страни за сътрудничество в областта на полицейското обучение. Правителството одобри резултатите от Неформалния съвет на министрите на транспорта на Европейския съюз. Форумът се проведе в периода 26-27 март в гр. Букурещ, Румъния, а основна тема на сесията беше „Нови предизвикателства за по-добра мобилност и кохезия“. По време на дискусиите бяха засегнати въпросите за мултимодалността, бъдещето на мобилността в Европейския съюз, както и подобряването на свързаността и сближаването чрез Трансевропейската транспортна мрежа (TEN-T) и Механизма за свързване на Европа (МСЕ). Правителството одобри съдържанието на партидите по чл. 192, ал. 2 и 3 от Закона за концесиите, както и на образци на писмен отчет за процедура за определяне на концесионер и на информация за изпълнение на концесионен договор. Одобряването на партидите и на образците произтича от чл. 192, ал. 4 от Закона за концесиите (Обн., ДВ, бр. 96 от 01.12.2017 г., доп., бр. 103 от 2017 г., изм. бр. 7 и 15 от 2018 г.). С приемането на решението се създават необходимите условия за изпълнение на нормативните изисквания за вписване и публикуване в Националния концесионен регистър (НКР) на определените в ЗК данни и документи, чрез определяне на съдържанието на партидите по чл. 192, ал. 2 и 3 от ЗК и чрез осигуряване на образец на писмен отчет за процедура за определяне на концесионер и на образец на информация за изпълнение на концесионен договор. Вписването и публикуването в НКР на данни и документи за възлагането на концесиите по ЗК и за изпълнението на концесионните договори, независимо от реда на тяхното възлагане или предоставяне, ще осигури публичност и прозрачност, както и информация за нуждите на стратегическото развитие, планирането, мониторинга, управлението и контрола в областта на концесиите. Ивайловградското дружество „Гнайс и Ко“ ООД ще добива скалнооблицовъчни материали - гнайси, от находище „Покрован“, разположено в едноименната община, област Хасково. С решение на правителството дружеството е определено за концесионер на находището по реда на чл. 2, ал.1, т.6 от Закона за подземните богатства. Концесионната площ е с размер 48.736 декара. На база на количествата утвърдени запаси и предвидения средногодишен добив на скалнооблицовъчни материали, концесията се предоставя за срок от 35 години. За срока на действие на концесията се очаква постъпленията от концесионни плащания да надхвърлят 452 хил. лв. Приходите от тези плащания постъпват в държавния бюджет и в бюджета на общината по местонахождение на концесионната площ – в Ивайловград. Кандидат-концесионерът предвижда да инвестира над 88 хил. лв. за обезпечаване на производствената си дейност. Врачанското дружество „Маронас“ ООД ще добива скалнооблицовъчни материали - варовици, от находище „Енджи-север“, разположено в землището на с. Горна Кремена, община Мездра, област Враца. Концесията за него се предоставя за срок от 35 години, като през този период дружеството ще инвестира около 2 млн. лв. за добива. Очакваните концесионни плащания за целия период ще надхвърлят 1.360 млн. лв. В съответствие с изискванията на Закона за подземните богатства тези приходи постъпват в държавния бюджет и по бюджета на общината по местонахождение на концесионната площ - в случая това е община Мездра. Съгласно друго правителствено решение, с 15 години ще бъде продължен концесионният договор за находище „Калиманци”, разположено на територията на област Варна. Промяната е по искане на концесионера - ЕТ „Монио-48- Момчил Станков“, гр. Варна. Концесионерът мотивира искането си с наличието на оставащи запаси в находището, които биха останали неиззети. Концесионният договор за находище „Калиманци“ е сключен през 2003 г. От него се добиват строителни материали - пясък. С днешното си решение Министерският съвет разреши и прехвърляне на правата и задълженията по предоставената концесия от ЕТ „Монио-48-Момчил Станков“ на „Хидрострой“ АД. „Пътинженерингстрой-Т“ ЕАД ще бъде новият концесионер на находище „Боаза“, разположено в землищата на с. Пайдушко и гр. Търговище. Правителството одобри прехвърлянето на правата и задълженията по концесионния договор от „ПИМ“ ЕООД на неговия правоприемник „Пътинженерингстрой-Т“ ЕАД. От находище „Боаза“ се добиват варовици, годни за трошени фракции за обикновен бетон, пътни настилки и асфалтови покрития. Концесионният договор е с 25- годишен срок, считано от 20 декември 1999 г. Условията на предоставената концесия не се изменят. Министерският съвет прие решение за едностранното прекратяване на два договора за предоставяне на концесия върху част от крайбрежната плажна ивица - за морски плаж „Равда-Национален детски комплекс“, община Несебър, област Бургас и за морски плаж „Равда – ХТИ“, община Несебър, област Бургас. Прекратяването на концесионните правоотношения се налага, тъй като концесионерите ЕТ „Вики-90-Златко Зелеников“ и „ГОЛДЪН БЪГ“ ЕООД са неизправни страни по съответните договори, вследствие на констатирани системни нарушения на основни нормативни и договорни задължения. Концедентът цели обезопасяване на двата плажа чрез осигуряване на задължителните дейности по смисъла на Закона за устройството на Черноморското крайбрежие и предоставяне на услуги от обществен интерес. Концесионният договор с ЕТ „Вики-90-Златко Зелеников“ е сключен на 07 септември 2000 г., а договорът с „ГОЛДЪН БЪГ“ ЕООД – на 07 февруари 2001 г. Правителството прие промени в Наредбата за осигурителните каси. С приетите изменения разпоредбите на нормативния акт терминологично се привеждат в съответствие с Кодекса за социално осигуряване, Закона за търговския регистър и регистъра на юридическите лица с нестопанска цел. С направените промени в Наредбата за осигурителните каси се залага принципът, че изискваните от гражданите лични данни се свеждат до необходимите във връзка с целите, за които се обработват, установен в Регламент (ЕС) 2016/679 на Европейския парламент и на Съвета от 27 април 2016 г. Правителството прие Постановление за допълнение на Наредбата за определяне на условията, реда и механизма за функциониране на Информационната система за управление и наблюдение на средствата от Европейските структурни и инвестиционни фондове (ИСУН) и за провеждане на производства пред управляващите органи посредством ИСУН. С изменението на Наредбата се увеличава от един на два дни периодът, в който може да се вземе решение за удължаване с 24 часа на срока за подаване на проектни предложения по отворена процедура за кандидатстване, ако в рамките на тези два дни се установи прекъсване в работата или наличността на ИСУН. В допълнение, същата възможност за удължаване се създава и за останалите производства по ЗУСЕСИФ в случай, че се провеждат посредством ИСУН. Успешно е внедрено напълно електронно подаване и отчитане чрез ИСУН на проектни предложения по програмите, съфинансирани със средства от Европейския съюз. Успоредно с това продължава процесът по развиване и усъвършенстване на системата, включително спрямо изискванията към процеса по електронен обмен на документи между администрацията и гражданите. В тази връзка направената промяна цели да гарантира един от основните принципи в управлението на средствата от ЕС за равно третиране на всички кандидати по оперативните програми. Правителството одобри промени в Наредбата за елементите на възнаграждението и за доходите, върху които се правят осигурителни вноски. С тях разпоредбите й се привеждат в съответствие с измененията в Кодекса за социално осигуряване (КСО), в сила от 1 януари 2019 г. и Законът за Държавна агенция „Национална сигурност“. С промяната в КСО специализантите, които са приети по отменената Наредба № 34 от 2006 г. за придобиване на специалност в системата на здравеопазването и получават възнаграждение по договор за обучение за придобиване на специалност от номенклатурата на специалностите, определена в Закона за здравето, отпадат като отделен вид осигурени лица. Осигуряването им ще се извършва по общия ред за работещите по трудово правоотношение лица. С направените изменения се определя осигурителният доход, върху който ще се дължат задължителни осигурителни вноски от лицата, които извършват стопанска дейност като търговци по смисъла на Търговския закон, но не са регистрирани като еднолични търговци. Съгласно новите разпоредби възнаграждението, което държавните служители в Държавна агенция „Национална сигурност“ получават за периода на временното отстраняване поради отнет или отказан достъп до класифицирана информация, е изключено от осигурителния доход, върху който се дължат осигурителни вноски. По този начин се постига единен подход при определянето на осигурителния доход на държавните служители в специалните ведомства. Правителството одобри изменения в Устройствения правилник на Държавната агенция за метрологичен и технически надзор. Със Закона за изменение и допълнение на Закона за чистотата на атмосферния въздух на Държавната агенция за метрологичен и технически надзор бяха вменени изцяло нови функции - контрол върху изискванията за качество на твърдите горива, използвани за битово отопление и др. С приетите изменения в Устройствения правилник са разписани новите функции, без да се предвижда увеличаване на щатната численост на администрацията. Министерският съвет предлага на Народното събрание да ратифицира Споразумението между правителството на Република България и Международната банка за възстановяване и развитие („Световна банка“) за предоставяне на подкрепа за Офис на Световната банка в Република България. Документът беше подписан от министъра на финансите на 12.04.2019 г. във Вашингтон. Новата структура ще осигури възможност за непрекъсваемост на дейностите по предоставяне на услуги в областта на информационните технологии, финансовия мениджмънт и управлението на човешките ресурси. Предвижда се в нея да бъдат ангажирани голям брой компютърни специалисти и други висококвалифицирани и мотивирани експерти. Те ще заменят и разширят услугите, предоставяни от централата на Световната банка, и ще бъдат ангажирани с разработването на продукти с висока добавена стойност. Изграждането на Офиса ще се осъществява поетапно. Началната фаза се очаква да стартира през юли 2019 г. Пълният капацитет от над 300 заети места се планира да бъде достигнат в петгодишен срок. Установяването на структурата в София ще има положително влияние върху икономическата среда в страната - ще способства за осигуряването на работни места за високотехнологични специалисти и за надграждането на потенциал в сектори с висока добавена стойност. В допълнение, присъствието на авторитетна организация като Световната банка в България ще издигне допълнително престижа на страната ни пред международната инвеститорска общност като атрактивна дестинация за бизнес и инвестиции. Групата на Световната банка е международна финансова организация, състояща се от пет институции, чиито глобални цели са намаляване на бедността, стимулиране на икономическото и социално развитие и подобряване на жизнения статус на населението. Правителството прие решение за преобразуването на държавните предприятия „Транспортно строителство и възстановяване” и „Съобщително строителство и възстановяване” в еднолични акционерни дружества с държавно участие. Преобразуването на двете предприятия се осъществява в изпълнение на законовото изискванe на § 2, ал.1 от заключителните разпоредби на Закона за отмяна на Закона за преобразуване на Строителните войски, Войските на Министерството на транспорта и Войските на Комитета по пощи и далекосъобщения в държавни предприятия, и при спазване на Търговския закон. Правителството одобри допълнителни разходи 2019 г. за организирането и провеждането на апостолическото пътуване на Негово Светейшество Папа Франциск в България на 5-7 май. Официалното посещение на държавния глава на Ватикана и глава на Римокатолическата църква, Негово Светейшество Папа Франциск в България е първо посещение на глава на Ватикана и на Римокатолическата църква от 17 години насам. То има важно значение за утвърждаване на България като модел за етническа и религиозна толерантност и като повод за положителни послания към българската общественост за мир и добруване. Негово Светейшество Папа Франциск ще извърши апостолическо пътуване в България от 5 до 7 май 2019 г., за да поздрави българския народ и да даде на всеки българин своя благослов за мир и благоденствие. Той ще се срещне с представителите на държавните власти, с Негово Светейшество Българския Патриарх Неофит, с дипломатическия корпус и с гражданското общество. Папа Франциск ще се срещне също с представителите на религиозните вероизповедания, като по време на своята визита ще посети градовете София и Раковски. Допълнителните разходи за 2019 г., които се одобряват с правителственото постановление, са в размер на 866 000 лв. От тях по бюджета на Министерския съвет се отпускат 759 000 лв. За Министерството на вътрешните работи са предвидени 77 000 лв., а за Националната служба за охрана - 30 000 лв. Средствата се осигуряват чрез преструктуриране на разходите/трансферите по централния бюджет за настоящата година.", "date": "2019.04.17", "title": "Вижте какво реши Министерският съвет днес"}
{"url": "https://www.24chasa.bg/novini/article/7406531", "text": "Мавзолеят на Ленин на Червения площад в Москва отвори врати за посетители, след като два месеца беше затворен поради профилактика, предаде ТАСС. Мавзолеят запазва работното си време и може да бъде посетен всеки ден от седмицата, без понеделник и петък, от 10 до 13 часа, предаде БТА. Тялото на Владимир Илич Ленин (22 април 1870 г. - 21 януари 1924 г. ) се съхранява по уникални методи на балсамиране от Руския научно-изследователски институт по лечебни и ароматни растения (ВИЛАР), които налагат периодична профилактика, както и ремонт на техниката за поддържане на температурата и осветлението в мавзолея.", "date": "2019.04.17", "title": "Мавзолеят на Ленин отвори врати за посещения след два месеца профилактика"}
{"url": "https://www.24chasa.bg/novini/article/7406537", "text": "Какво показват откъслечните, противоречиви съобщения от района на бойните действия около Триполи? Частите на Либийската национална армия (ЛНА) на Халифа Хафтар използваха фактора изненада, но не успяха за две седмици да достигнат до центъра на столицата. А отрядите, бранещи Триполи, се показаха неспособни да отблъснат частите на ЛНА по-далеч от града. Страните затъват все повече в \"позиционна война\". Междувременно на дипломатическия фронт избухват истински сражения между спонсори и съюзници на основните противоборстващи либийски групировки. * * * На посещение в Кайро бе главнокомандващият ЛНА маршал Хафтар. По време на блиц визитата той разговаря с президента на Египет Абдел Фатах ас Сиси и с шефа на управлението за общо разузнаване Абас Камел. Страната на пирамидите е не само най-близкият в пряк и преносен смисъл съюзник на настанилия се в Киренайка триумвират, включващ Халифа Хафтар, председателя на парламента Агила Салех и премиера на тамошното временно правителство Абдала Абдуррахман ат Тани. От гледна точка на общите интереси в антитерористичните усилия Либия и Египет представляват скачени съдове. От успехите на Хафтар в борбата срещу ислямистите, свързани най-вече с Мюсюлманските братя и Ал Каида, а в по-малка степен - и с \"Ислямска държава\", и укрепили се във властовите структури на правителството на националното единство на Файез Сарадж, зависи сигурността на Египет. Кайро води не по-малко ожесточена борба с ислямисткия терор на цялата територия на Египет, включително на Синайския полуостров. В Кайро със сигурност са обсъждани проблемите около офанзивата на Хафтар срещу Триполи и възможностите на Египет да подпомогне ЛНА. Ас Сиси подкрепи антитерористичната операция на Хафтар, като заяви: \"Трябва да се отървем от т. нар. опълченци и от терористичните групировки\". Египетският лидер нямаше как да се изрази по-недвусмислено, тъй като в противен случай рискуваше да престъпи червената линия, хвърляйки предизвикателство към повечето страни от ЕС и САЩ. Всички те подкрепят Сарадж и не биха позволили Хафтар да бъде подпомаган открито. Отстранявайки Муамар Кадафи, Западът съвсем не целеше после да отстъпи властта на негов клонинг, за какъвто е смятан Хафтар. Затова египтяните не могат да участват открито в бойните действия на страната на Хафтар. В по-спокойна обстановка Кайро разрешаваше на авиацията си да бомбардира терористични бази на либийска земя, например в Дерна, Бенгази, Джуфра. В подобни случаи обаче нямаше щети за силите на Сарадж. Днес Кайро може най-много да рискува и без афиширане да изпрати военни съветници, разузнавателно-диверсионни отряди, дори тихомълком да достави оръжия. Под шума от канонадата в околностите на Триполи се очертаха и други линии на напрежение. Първата минава между групата арабски спонсори на Хафтар (Египет, Саудитска Арабия, ОАЕ) и западните държави с изключение на Франция. Според слуховете именно Рияд е \"съблазнил\" главнокомандващия ЛНА с голяма парична сума, частично предназначена за подкупване на милициите в Триполитания, само и само да обърнат гръб на Сарадж. Друга линия на противоречия разделя споменатите вече арабски страни от тандема Катар-Турция. Тези две държави подпомагат либийските Мюсюлмански братя, което буди гняв у Кайро, Рияд и Абу Даби. Все по-ясно проличава взаимното недоволство между Париж и Рим. Французите притежават петролни активи в Киренайка, което до голяма степен обяснява симпатиите им към Хафтар. Италианците симпатизират на Сарадж. Но, както информира Ройтерс, Париж и Рим съвместно блокираха неотдавна призив на ЕС да бъде спряно настъплението на Хафтар в Либия. САЩ продължават да критикуват Руската федерация. Изпълняващият длъжността помощник-държавен секретар за Близкия изток Дейвид Сатърфийлд заяви, че Москва трябва да спре намесата си в либийските работи, и нарече тази намеса \"опортюнизъм\". А още преди това и американците, и британците много пъти обвиниха Русия, че уж подкрепяла тайно Хафтар, пращала в Либия наемници от частната военна компания \"Вагнер\" и доставяла нелегално оръжия и боеприпаси. Представители на Москва и на ЛНА отричат.", "date": "2019.04.17", "title": "Западът не иска да отстъпи Либия на Хафтар - \"клонинг\" на Кадафи"}
{"url": "https://www.24chasa.bg/novini/article/7406544", "text": "Правителството одобри допълнителен трансфер в размер на 16 313 лв. по бюджета на държавното обществено осигуряване за 2019 година. Със средствата ще се разплатят извършени разходи за престой и ползване на дейности и услуги в базите на „Профилактика, рехабилитация и отдих“ ЕАД от правоимащи лица по Закона за военноинвалидите и военнопострадалите.", "date": "2019.04.17", "title": "Отпускат се 16 313 лева за рехабилитация на военноинвалиди"}
{"url": "https://www.24chasa.bg/novini/article/7406543", "text": "120 литра контрабандни препарати за растителна защита, над половин килограм златни накити и безакцизни цигари откриха митническите служители на МП Капитан Андреево при проверка на два товарни автомобила, съобщиха от пресцентъра на Агенция \"Митници\". Контрабандните препарати за растителна защита са открити на 13.04.2019 г. при митническа проверка на товарен автомобил с българска регистрация, влизащ в страната от Турция. Шофьорът, български гражданин, представил редовни документи за превозваната стока и декларирал 20 кутии цигари за лично ползване, които са задържани с разписка заради превишаване на нормите за безмитен внос от две кутии. По метода „анализ на риска“ митническите служители селектират камиона за щателна митническа проверка, при която, под леглото в шофьорската кабина, са открити 60 бутилки с различна вместимост с надписи „Axial“, „Basaran“, „Buckstar“, препарати за растителна защита, общо 120 литра. В хода на проверката, във фабричните кухини под ремаркето, са открити и 70 кутии цигари без акцизен бандерол с надпис Duty free. В същият ден, няколко часа по-късно, при проверка на друг товарен автомобил с румънска регистрация, пътуващ от Турция през България за Чехия, митническите служители откриват над половин килограм златни изделия, укрити на три различни места в шофьорската кабина: в кутия за лекарства, под стелката и в долапа зад леглото. Открити са общо 116 чифта обеци, пръстена, медальона, синджири, гривни с кожа и метал със златни орнаменти, два часовника и един ключодържател, както и слитък, и плочка, всички с общо тегло 549.30 грама. Според направената от вещото лице експертиза, накитите, ключодържателят, слитъка и плочката са от 14-каратово злато на стойност близо 30 000 лева. Контрабандните препарати за растителна защита, златните бижута и цигарите са задържани. Препаратите, които са предадени с протокол на дежурния служител на Българската агенция по безопасност на храните, не отговарят на изискванията за внос. На шофьорите са съставени актове по Закона за митниците и са образувани административнонаказателни производства.", "date": "2019.04.17", "title": "Откриха контрабандни агропрепарати и златни накити в 2 камиона на \"Капитан Андреево\""}
{"url": "https://www.24chasa.bg/novini/article/7406562", "text": "Правителството одобри Програмно споразумение относно облекчаване на процедурите за издаване на разрешения за преминаване на границите в Европа. По този начин България ще бъде в състояние да изпълни поетите ангажименти по Общата политика за сигурност и отбрана на Европейския съюз, с което ще бъдат повишени отбранителните способности за гарантиране на националната сигурност и интегриране към колективната отбрана. Освен българското министерство на отбраната, страни по споразумението са Европейската агенция по отбрана, правителството на Швеция, Държавният секретар по отбраната на Обединеното кралство Великобритания и Северна Ирландия, министерствата на отбраната на държавите Австрия, Белгия, Кипър, Хърватия, Чехия, Естония, Финландия, Франция, Германия, Гърция, Унгария, Италия, Литва, Латвия, Люксембург, Малта, Нидерландия, Полша, Португалия, Румъния, Словакия, Словения, Испания, както и Департаментът по отбрана на Ирландия.", "date": "2019.04.17", "title": "Ще се облекчат процедурите за преминаване на границите в Европа"}
{"url": "https://www.24chasa.bg/novini/article/7406583", "text": "Папа Франциск изрази днес \"благодарността на цялата (Католическа) църква\" към огнеборците и всички, \"положили усилия дори с риск за живота си\", за да спасят от пламъците катедралата \"Нотр Дам\" в Париж, предаде Франс прес. \"Нека Дева Мария ги благослови и подкрепи възстановителните работи. Нека това стане общо дело за възхвала и прослава на Бога\", заяви папата по време на традиционната си седмична генерална аудиенция на площад \"Св. Петър\" в Рим, предава БТА. \"Скъпи братя и сестри, изпитах силна болка и се чувствам толкова близък до всички вас\", добави той в посланието си, преведено после на френски от свещеник и адресирано \"към всички парижани и целия френски народ\". Вчера следобед аржентинският понтифик разговаря по телефона с френския президент Еманюел Макрон след пожара, опустошил \"Нотр Дам\" предната вечер. В телеграма, изпратена във вторник до парижкия архиепископ монсеньор Мишел Опти, папата отправи пожелание \"за общо сплотяване\", за да бъде възстановено това \"архитектурно бижу, (носител) на колективната памет\", спадащо според него към \"архитектурното и духовното достояние на Париж, на Франция и на човечеството\". Вчера кардинал Джанфранко Равази, \"министър на културата\" към Светия престол, предложи експерти от музеите на Ватикана да се включат с \"техническа и научна\" помощ във възстановяването на \"Нотр Дам\".", "date": "2019.04.17", "title": "Папа Франциск благодари на огнеборците,\nспасили \"Нотр Дам\""}
{"url": "https://www.24chasa.bg/novini/article/7406179", "text": "Китай е изпратил експерти в работната група за оценка на сигурността на самолетите Боинг 737-MАX8, съобщи началникът на Дирекцията за лицензиране на летателните апарати при Администрацията за гражданска авиация Сю Чаочун, предава  След неотдавнашните катастрофи в Индонезия и Етиопия на самолети от този тип, Пекин спря полетите им и засега няма точен график кога ще бъде подновено използването им от местните авиокомпании. Мярката бе мотивирана с необходимостта да се гарантира безопасността на пасажерите. Сю Чаочун уточни, че преди това да стане е необходима цялостна експертна оценка за сигурността на Боинг 737-MАX8, която да отчита заключенията от разследванията на катастрофите.", "date": "2019.04.17", "title": "Засега Китай не планира да поднови полетите на Боинг 737-MАX8"}
{"url": "https://www.24chasa.bg/novini/article/7406572", "text": "Ивайловградското дружество „Гнайс и Ко“ ООД ще добива скалнооблицовъчни материали - гнайси, от находище „Покрован“, разположено в едноименната община, област Хасково. С решение на правителството дружеството е определено за концесионер на находището по реда на чл. 2, ал.1, т.6 от Закона за подземните богатства. Концесионната площ е с размер 48.736 декара. На база на количествата утвърдени запаси и предвидения средногодишен добив на скалнооблицовъчни материали, концесията се предоставя за срок от 35 години. За срока на действие на концесията се очаква постъпленията от концесионни плащания да надхвърлят 452 хил. лв. Приходите от тези плащания постъпват в държавния бюджет и в бюджета на общината по местонахождение на концесионната площ – в Ивайловград. Кандидат-концесионерът предвижда да инвестира над 88 хил. лв. за обезпечаване на производствената си дейност. Врачанското дружество „Маронас“ ООД ще добива скалнооблицовъчни материали - варовици, от находище „Енджи-север“, разположено в землището на с. Горна Кремена, община Мездра, област Враца. Концесията за него се предоставя за срок от 35 години, като през този период дружеството ще инвестира около 2 млн. лв. за добива. Очакваните концесионни плащания за целия период ще надхвърлят 1.360 млн. лв. В съответствие с изискванията на Закона за подземните богатства тези приходи постъпват в държавния бюджет и по бюджета на общината по местонахождение на концесионната площ - в случая това е община Мездра. Съгласно друго правителствено решение, с 15 години ще бъде продължен концесионният договор за находище „Калиманци”, разположено на територията на област Варна. Промяната е по искане на концесионера - ЕТ „Монио-48- Момчил Станков“, гр. Варна. Концесионерът мотивира искането си с наличието на оставащи запаси в находището, които биха останали неиззети. Концесионният договор за находище „Калиманци“ е сключен през 2003 г. От него се добиват строителни материали - пясък. С днешното си решение Министерският съвет разреши и прехвърляне на правата и задълженията по предоставената концесия от ЕТ „Монио-48-Момчил Станков“ на „Хидрострой“ АД. „Пътинженерингстрой-Т“ ЕАД ще бъде новият концесионер на находище „Боаза“, разположено в землищата на с. Пайдушко и гр. Търговище. Правителството одобри прехвърлянето на правата и задълженията по концесионния договор от „ПИМ“ ЕООД на неговия правоприемник „Пътинженерингстрой-Т“ ЕАД. От находище „Боаза“ се добиват варовици, годни за трошени фракции за обикновен бетон, пътни настилки и асфалтови покрития. Концесионният договор е с 25- годишен срок, считано от 20 декември 1999 г. Условията на предоставената концесия не се изменят.", "date": "2019.04.17", "title": "Близо 2 млн. лв. ще бъдат инвестирани в добив на варовици от находище в Мездра"}
{"url": "https://www.24chasa.bg/novini/article/7406596", "text": "Министерският съвет прие решение за едностранното прекратяване на два договора за предоставяне на концесия върху част от крайбрежната плажна ивица - за морски плаж „Равда-Национален детски комплекс“, община Несебър, област Бургас и за морски плаж „Равда – ХТИ“, община Несебър, област Бургас. Това съобщиха от правителствената информационна служба. Прекратяването на концесионните правоотношения се налага, тъй като концесионерите ЕТ „Вики-90-Златко Зелеников“ и „ГОЛДЪН БЪГ“ ЕООД са неизправни страни по съответните договори, вследствие на констатирани системни нарушения на основни нормативни и договорни задължения. Концедентът цели обезопасяване на двата плажа чрез осигуряване на задължителните дейности по смисъла на Закона за устройството на Черноморското крайбрежие и предоставяне на услуги от обществен интерес. Концесионният договор с ЕТ „Вики-90-Златко Зелеников“ е сключен на 07 септември 2000 г., а договорът с „ГОЛДЪН БЪГ“ ЕООД – на 07 февруари 2001 г.", "date": "2019.04.17", "title": "Прекратяват се концесионните договори на два плажа в Равда"}
{"url": "https://www.24chasa.bg/novini/article/7406617", "text": "Три фирми са изпратили оферти по проекта за придобиване на нов многофункционален патрулен кораб за Военноморските сили (ВМС) до края на срока, който изтече на 16 април в 17.00 часа. Това са компаниите „Fr. Lurssen Werft GmbH & Co.KG“ (Германия), „МТГ – Делфин“ (България) и „FINCANTIERI“ (Италия), съобщиха от пресцентъра на Министерство на отбраната. Съгласно заповед на министър-председателя е назначена междуведомствена работна група с председател заместник-министъра на отбраната Анатолий Величков, в която влизат експерти и административни лица от Министерството на отбраната, както и представители на Министерството на финансите, Министерството на икономиката, Министерството на външните работи и ДАНС. Междуведомствената работна група ще пристъпи към отварянето на офертите на 22 април в Министерството на отбраната. Съгласно утвърдения график следващата стъпка е оценка на офертите. Работата на междуведомствената работна група завършва с окончателен доклад с оценка и класиране на подадените оферти, който се утвърждава от министъра на отбраната, и се внася в Министерския съвет за разглеждане и одобряване. На 19 юли 2018 г. Народното събрание прие актуализирания проект за инвестиционен разход „Придобиване на многофункционален модулен патрулен кораб за Военноморските сили (ВМС)“. Целта на проекта е придобиването на два многофункционални модулни патрулни кораби, които притежават способности да участват в широк спектър от морски операции на НАТО и Европейския съюз. Те трябва да заменят част от наличните във ВМС кораби руско производство, които не подлежат на модернизация. Максималната прогнозна стойност на актуализирания проект е 984 млн. лв. с ДДС. Разликата от 164 млн. лв., спрямо приетия през 2016 г. от Народното събрание проект за инвестиционен разход, е разпределена за плащане през 2025 г. и 2026 г. Добавени са два нови варианта за придобиване: 1) закупуване на нов отбранителен продукт (модифициран за нуждите на ВМС) или производство по лиценз; 2) комбинация от разработване на нов продукт и модификация на съществуващ такъв. Предвижда се многофункционалните модулни патрулни кораба да бъдат окомплектовани с основно въоръжение и корабни изделия и с допълнително въоръжение и корабни изделия.", "date": "2019.04.17", "title": "Три фирми подали оферти за нов многофункционален патрулен кораб за ВМС"}
{"url": "https://www.24chasa.bg/novini/article/7406620", "text": "Правителството одобри допълнителни разходи 2019 г. за организирането и провеждането на апостолическото пътуване на Негово Светейшество Папа Франциск в България на 5-7 май. Официалното посещение на държавния глава на Ватикана и глава на Римокатолическата църква, Негово Светейшество Папа Франциск в България е първо посещение на глава на Ватикана и на Римокатолическата църква от 17 години насам. То има важно значение за утвърждаване на България като модел за етническа и религиозна толерантност и като повод за положителни послания към българската общественост за мир и добруване. Негово Светейшество Папа Франциск ще извърши апостолическо пътуване в България от 5 до 7 май 2019 г., за да поздрави българския народ и да даде на всеки българин своя благослов за мир и благоденствие. Той ще се срещне с представителите на държавните власти, с Негово Светейшество Българския Патриарх Неофит, с дипломатическия корпус и с гражданското общество. Папа Франциск ще се срещне също с представителите на религиозните вероизповедания, като по време на своята визита ще посети градовете София и Раковски. Допълнителните разходи за 2019 г., които се одобряват с правителственото постановление, са в размер на 866 000 лв. От тях по бюджета на Министерския съвет се отпускат 759 000 лв. За Министерството на вътрешните работи са предвидени 77 000 лв., а за Националната служба за охрана - 30 000 лв. Средствата се осигуряват чрез преструктуриране на разходите/трансферите по централния бюджет за настоящата година.", "date": "2019.04.17", "title": "Отпускат допълнително 866 000 лева за посещението на папата у нас"}
{"url": "https://www.24chasa.bg/novini/article/7406652", "text": "50% ще поскъпнат транспортните услуги и с до 30% автобусните билети, ако толсистемата бъде въведена така, както е предвидена, твърдят превозвачи и икономисти, цитирани от Според тях ще се увеличат населените места без никакъв транспорт, а инфлацията ще нарасне най-малко с процент. Стоките от първа необходимост ще поскъпнат с около 1 до 2%, казва Петър Ганев от Института за пазарна икономика: \"При хляба например, брашното е 1%, при безалкохолните напитки е може би около 2%, при пресните зеленчуци например 0,4%, тоест дори е под един процент. При пресните плодове също е под 1%. Ефектът няма да е драматичен, но ще го има\". Превозвачите обаче не са съгласни с икономическите прогнози и дават примери с хляба: \"Тук трябва да се предвиди, че тези превозни средства, които извършват транспортирането, да речем, на зърното до базите, до мелниците, готовото брашно ще стигне до хлебозаводите и най-накрая ще стигне до търговската мрежа. Тоест ние очакваме, че ще има определени стоки, които ще скочат може би с друг процент\", казва Йордан Арабаджиев, председател на Съюза на превозвачите. Колегата му Васил Пиронков от Асоциацията на автобусните превозвачи настоя: \"Тези фирми и автобуси, които имат сключени договори с общините, да бъдат извадени от тол системата, защото ние извършваме социална услуга. Може да плащаме някаква такса, която да бъде равна, съразмерна на винетния стикер, който е към настоящия момент\". За широко обществено обсъждане на проекта за въвеждане на толтаксите настояха две от работодателските организации и Българската търговско-промишлена палата (БТПП), предаде БТА. В свое становище, изпратено до медиите от Асоциацията на индустриалния капитал в България (АИКБ), Българска стопанска камара (БСК) и Българска търговско-промишлена палата (БТПП) настояват, че са били информирани от фирми в спедиторския и транспортен бранш относно готвеното въвеждане на толтаксите. В становището припомнят, че от МРРБ предлагат те да се начисляват на тежкотоварни автомобили над 3,5 тона от 16 август 2019 г. \"Считаме, че въвеждането на толсистемата е необходима, макар и закъсняла стъпка за подобряване поддръжката и обновяване на основната пътна мрежа. В същото време, доколкото това ще бъде свързано с неизбежно повишение на транспортните разходи на територията на страната, предлагаме да се проведе детайлно обсъждане с всички заинтересовани страни\", се посочва в становището. Копие от него е изпратено до вицепремиера Томислав Дончев, вицепремиера Марияна Николова, министъра на регионалното развитие и благоустройството Петя Аврамова и председателя на Агенция \"Пътна инфраструктура\" - инж. Георги Терзийски.", "date": "2019.04.17", "title": "Прогнозират поскъпване с 50% на транспортните услуги заради толтаксите"}
{"url": "https://www.24chasa.bg/novini/article/7406633", "text": "Промяната в банкера Цветан Василев станала след 2008 година, когато той започнал да се затваря в себе си. Това разкри основният свидетел по делото КТБ - Бисер Лазов, който в четвърто поред заседание описва схемата за източването на банката, както и симбиозата - банка-фирма, собственост на 1 човек. Днес той говори основно за периода 2008 -2013 година. Точно тогава всички, макар и редки диалогични обсъждания, били прекратени. \"Тонът му беше императивен и изискваше безпрекословно изпълнение и подчинение. Придоби поведението на ръководител, който има самоувереност, че всичките му решения са правилни и трябва да бъдат изпълнение. Когато имаше опити да се води диалог, той казваше : \"Аз казвам, аз решавам, аз отговарям!\", описа ситуацията Бисер Лазов. През 2008-2009 година Василев започнал да му поставя и задачи, които не били много логични. Лазов е главен счетоводител на Василев от 1998 година. Той разказа още, че първоначално размерът на кредитите, които се отпускали от КТБ за изплащане на погасителни вноски и лихви на дружества на Василев, бил малък. В последствие обаче започнал драстично да нараства и Лазов даде пример с конкретни суми. През май 2011 година общият размер на изплатените вноски и лихви бил 16 107 819 лева. През май 2012 година - 22 121 825 лева, май - 2013 година - 35 970 556 лева, а през май 2014 - 68 798 335 лева.  Друг любопитен детайл ,който Лазов разкри, е, че доверените юристи на Цветан Василев ходели на курсове по български език. Той обаче не уточни каква била причината. Едно от дружествата се водело на името на дъщерята на дългогодишния шеф на охраната на Василев - Александър Радев, даде пример Лазов, като самият Радев се ползва с авторитет и пред Василев. Банкерът присъствал на негов 50-годишен юбилей - 30 януари 2011 г. в мотел на Околовръстното. Той седял на една маса с Лазов. В отговор на реплика Василев казал : \"Няма никакво значение вече, не могат да ме хванат\". Лазов схванал тези думи в смисъл, че вече никой не може да го догони в бизнеса.", "date": "2019.04.17", "title": "Ключовият свидетел по делото КТБ: След 2008 г. Цветан Василев започна да се затваря в себе си"}
{"url": "https://www.24chasa.bg/novini/article/7406684", "text": "Омбудсманът Мая Манолова призова в Бургас всички български граждани да застанат зад исканията на здравните работници. Манолова пристигна в морския град денс, където подкрепи протеста на медицински сестри, клинични и рентгенови лаборанти, акушерки, рехабилитатори и др. Основните им искания са за достойни условия на труд, адекватно заплащане и повишаване на добавката за нощен труд. Протестът се състоя пред сградата на УМБАЛ, предаде БТА.  Стоя зад вашите справедливи искания от първия ден на вашия протест и ще стоя с вас до края. Въпреки неудобствата и опитите за натиск вие сте тук, за да защитите правата си, на вашите колеги и на всичките български граждани, които сме пациенти на здравната система, каза Манолова. Тя посочи, че всеки ден медицински специалисти протестират в Казанлък, Стара Загора, Русе, Враца. Това по думите й трябвало да покаже на Министерството на здравеопазването, че има проблеми в сектора, които не могат да бъдат решени с подаяния. Медицинските работници искат дългосрочни решения, искат сигурност, искат яснота как ще се разпределят тези средства и дали наистина ще бъдат достатъчни, дали ще стигнат до всеки медицински специалист. Считам, че е изключително грозно и недостойно да се правят опити да бъдат противопоставяни работещите в сферата на здравеопазването, да се настройват лекари срещу медицински сестри, да се настройват работещи в общински болници, срещу работещи в частни такива. Единственият начин нещата в системата да се променят е министерството да осмисли, че е необходима реформа. Опитът да се превърне здравеопазването във враждуващи помежду си кланове е недостоен и аз предлагам да не го позволяваме, добави Манолова. По-късно днес Манолова ще се срещне граничарите, съдени в Турция за убийството на турски рибар-бракониер. Инцидентът стана през 2008 година в български териториални води. У нас наказателното производство срещу вече бившите граничари е прекратено и те са оневинени, а през 2014 година Европейският съд по правата на човека в Страсбург обяви случая за нещастен инцидент.", "date": "2019.04.17", "title": "Манолова призова всички да застанат зад исканията на здравните работници"}
{"url": "https://www.24chasa.bg/novini/article/7406693", "text": "Индийска кобра погълна друга кобра в село Наранагада, недалеч от град Кхорда, щата Одиша, Източна Индия, съобщи сайтът Нюзфлеър, цитиран от БТА.  След идването на спасителите змията изплю своята посестрима, но тя вече беше задушена, се вижда от видеото в сайта. Инцидентът се случил на двора на къщата на Басанти Бои, която веднага се обадила на спешната телефонна линия \"Снейк хелплайн\". Спасителят-доброволец хванал кобрата за опашката и тя постепенно изплюла другото влечуго. То било дълго около 90 см, а кобрата-канибал - около 120 см. \"Канибализмът е нормално поведение при кобрите. Когато змията се почувства застрашена, тя изхвърля погълнатата плячка и се стреми бързо да избяга\", обясни Субхенду Малик от \"Снейк хелплайн\". Индийската кобра е силно отровна змия. Тя може да достигне два метра дължина. Отровата поразява нервната система и 9% от хората умират при ухапване от кобра, дори след като погълнат противоотрова, уточни Лента.ру.", "date": "2019.04.17", "title": "Кобра погълна друга кобра, а после я\nизплю мъртва (Снимка)"}
{"url": "https://www.24chasa.bg/novini/article/7406692", "text": "Връзката между образованието и бизнеса е от ключово значение. Тя е залог за качеството на образователния процес. Това каза лидерът на БСП – София Калоян Паргов, който е и заместник-председател на Комисията по транспорт и туризъм в СОС, при откриването на третото издание на изложението “Транстренд 2019 - Иновации, бизнес и образование в транспорта”, което се организира от ВТУ „Тодор Каблешков“. Това съобщиха от пресцентъра на БСП-София. „През последните 30 години се наруши комуникацонната верига образование - практика. Това доведе до разминаване между нуждите на икономиката и подготовката на кадрите“, убеден е Паргов. Според него бизнесът, общините и държавата трябва да са партньор на университетите и да се ползват от достиженията на научноизследователската им дейност. „Интересът към „Транстренд 2019“ доказва нуждата от подобни изложения, на които се осъществява директен контакт между образованието и представителите на бизнеса“, посочи той. Калоян Паргов заедно със заместник-министъра на регионалното развитие и благоустрийството Валентин Йовев и ректора на Минно-геоложкия университет „Свети Иван Рилски” и председател на Съвета на ректорите проф. д-р Любен Тотев поставиха началото на този вече традиционен форум, на който представители на бранша демонстрират най-новите инженерни технологии в транспортния, спедиторския и логистичния сектори на икономиката. По време на събитието Калоян Паргов участва в откриването на четири нови лаборатории на територията на висшето училище - по „Комуникационни системи и устройства“, по „Металознание и технология на материалите“, по „Изпитване и експлоатация на газови съоръжения и инсталации“ и по „Техническа безопасност на асансьорите“.", "date": "2019.04.17", "title": "Паргов: Връзката между образованието и бизнеса е от ключово значение"}
{"url": "https://www.24chasa.bg/novini/article/7406698", "text": "Районна прокуратура – Кюстендил е предала на съд Г.А. по обвинение за извършено от него престъпление по чл. 354а, ал. 3, пр. 2, т. 1 от НК, съобщиха от прокуратурата. На 21.02.2019 г., в полицейски участък на кв. „Изток“ в гр. Кюстендил, била получена оперативна информация за държане на наркотични вещества, отнасяща се за конкретно лице – Г.А. Служителите на реда го проследили и на ул. „Медковец“ го спрели за проверка. В устата си мъжът държал малка черна найлонова топка, която като видял полицейските служители изхвърлил. При извършения оглед на местопроизшествие тя била иззета. В нея обвиняемият укрил осем броя хартиени сгъвки с кафяво прахообразно вещество. От изготвената в хода на досъдебното производство химическа експертиза е видно, че то е хероин с общо тегло 0,321. Предстои наказателното производство срещу Г.А., който е осъждан, да продължи в съда.", "date": "2019.04.17", "title": "Съдят мъж от Кюстендил за държане на осем дози хероин"}
{"url": "https://www.24chasa.bg/novini/article/7406941", "text": "Французойка постави световен рекорд, като пробяга Парижкия маратон с обувки със 7-сантиметрови токчета за 6 часа, 4 минути и 7 секунди, съобщи ЮПИ, цитирана от БТА. Постижението на Кристел Дойамбер от По е вдъхновено от партньора й, който се пошегувал, че трябва да бяга маратон с токчета, когато я видял как спринтира към колата в дъжда преди около година. Предишният рекорд в тази категория беше поставен от американката Айрин Сиуел - 7 часа, 27 минути и 53 секунди.", "date": "2019.04.17", "title": "Французойка постави рекорд за пробягване на маратон със 7-сантиметрови токчета"}
{"url": "https://www.24chasa.bg/novini/article/7406954", "text": "Френският премиер Едуар Филип обяви, че Франция организира международен конкурс по архитектура за възстановяването на кулата стрела на парижката катедрала \"Нотр Дам\", която бе унищожена в пожара понеделник вечерта, предадоха Франс прес и Асошиейтед прес, цитирани от БТА.  Целта е църквата \"да се сдобие с нова кула стрела, която е пригодена към техниките и предизвикателствата на нашето време\", заяви Филип след извънредно правителствено заседание, посветено на възстановяването на \"Нотр Дам\". Френският премиер каза, че властите още не разполагат с оценка колко ще струват възстановителните дейности. Вчера президентът Еманюел Макрон заяви, че иска катедралата да бъде възстановена до пет години. \"Това очевидно е огромно предизвикателство, историческа отговорност\", заяви премиерът Едуар Филип. Парижката прокуратура съобщи, че разследващите причините за пожара още не могат да влязат в катедралата от съображения за сигурност. Днес разследването ще продължи с разпити и ще трае докато не се разкрие истината и не се установи причината за пожара. Вчера са били разпитани около 30 свидетели, включително охранители и работници на фирми, които участват в обновяването на катедралата.", "date": "2019.04.17", "title": "Франция обяви международен конкурс \nза възстановяването на кулата стрела на \"Нотр дам\""}
{"url": "https://www.24chasa.bg/novini/article/7406956", "text": "Най-накрая истинска победа на гражданите на Европа с двойния стандарт при храните. Днес, на последното си пленарно заседание, Европейският парламент прие „Новия търговски механизъм за потребителите“, който обявява предлагането на храни от една и съща марка, но с различни съставки и качество, за нелоялна търговска практика. Докладът относно по-доброто прилагане и модернизирането на правилата за защита на потребителите в ЕС беше гласуван днес съответно с 474 гласа „за“, 163 „против“ и 14 „въздържал се“. Това се казва в прессъобщение от офиса на омбудсмана Мая Манолова. Това е много сериозна крачка към забраната на двойните стандарти при храните в Европейския съюз, като се има предвид, че до края на 2017 г. и на национално ниво у нас, и на европейско се отричаше да има двоен стандарт, като тези категорични твърдения бяха подплатени с подходящите изследвания. „Днес европейските институции показаха, че работят в интерес на гражданите, въпреки огромните икономически интереси на мултинационалните компании“, категорична е омбудсманът Мая Манолова. Тя обяви днешното гласуване като голяма победа за България. „Благодаря на всички, които се включиха в битката срещу двойните стандарти при храните в ЕС. Показахме на Европа, че и ние можем да бъдем големи и да участваме активно в политиките на Съюза. Показахме и на българските граждани как институциите в България могат да работят заедно за една справедлива кауза – да защитят достойнството и интереса им\", каза Манолова. Промените забраняват разпространението на храни и напитки от едни и същи марки с различен състав в рамките на ЕС и позволят налагането на санкции за нарушителите (не по-малко от 4% от годишния оборот на производителя). Припомняме, че у нас от 2017 г. омбудсманът Мая Манолова провежда активна кампания в защита на гражданите срещу нелоялни търговски практики на разпространяване на продукти от едни и същи марки, но с по-ниско качество съставки. Институцията на омбудсмана се бори от три години за припознаване на проблема както от българските институции, така и от европейските. Проведени са проучвания, изпратени са редица писма и декларации до европейския омбудсман, европейски комисари и председателя на Комисията Жан-Клод Юнкер. Последно Манолова изпрати писма и на колегите си омбудсмани от европейските страни да се обърнат към евродепутатите от техните страни да гласуват промени в законодателството, които да забранят двойните стандарти. Общественият защитник в качеството си на гражданин, заедно с редица български общественици, изпрати петиция до Комисията по петициите в ЕП в края на 2017 г., която успешно защити в началото на тази година. През 2018 г. институцията организира и форум на високо равнище в рамките на българското европредседателство, на който еврокомисар Вера Юрова обяви края на двойните стандарти при храните чрез „Новия търговски механизъм за потребителите“.", "date": "2019.04.17", "title": "Край на двойните стандарти при храните в ЕС"}
{"url": "https://www.24chasa.bg/novini/article/7406953", "text": "Кандидатите за президент на Украйна Володимир Зеленски и Петро Порошенко ще имат предизборни дебати на стадион \"Олимпийски\" в Киев на 19 април от 19 ч. (и българско време), съобщи днес пресслужбата на президента Порошенко, цитирана от ТАСС. Датата и часът на дебатите преди балотажа на 21 април бяха обект на спекулации през настоящата седмица. Първоначално Зеленски предложи среща с конкурента си на стадиона на 19 април от 19 ч. От Централната избирателна комисия (ЦИК) и националната телевизия обаче заявиха, че по закон дебатите трябва да са в телевизионно студио на 19 април от 20 ч. После Порошенко предложи на Зеленски публичен спор на 14 април на стадиона и на 19 април в телевизията. Зеленски обаче отказа и в резултат Порошенко направи на 14 април свой митинг на стадиона, предаде БТА. Вече се разпространяват безплатните билети за присъствие на дебатите, като за първите 12 часа са били резервирани 12 хиляди. Билетите се резервират онлайн и се получават по електронна поща, най-много по два на потребител. Два часа преди началото на дебатите в петък се предвижда на стадиона да има концерт. От щаба на Порошенко призоваха зрителите да не носят тромби, бомбички, барабани и прочие запалянковски аксесоари, а само флаговете на Украйна и ЕС. От екипа на президента обещаха да организират безплатни автобуси от всички области на Украйна за желаещите да присъстват на дебатите. Вчера Зеленски и Порошенко сключиха договор за наемането на спортния комплекс \"Олимпийски\". Цената възлиза на от 6 до 8 милиона гривни (220-295 хил. долара). По споразумение сумата ще бъде платена не от бюджета, а от двамата кандидати.", "date": "2019.04.17", "title": "Зеленски и Порошенко ще дебатират на стадион в Киев в петък вечерта"}
{"url": "https://www.24chasa.bg/novini/article/7406198", "text": "Деветкилометров линеен парк и зелен коридор ще бъдат изградени върху стар релсов път, който някога е бил част от първата линия за дълги разстояния в северен Пекин, пише в-к Бейджин Дейли. Оригиналният маршрут Дзинджан, свързващ Пекин и Джандзякоу, е бил първата независимо построена жп линия и пусната в експлоатация през 1909 г. Някои от участъците ѝ днес са изоставени, тъй като нова 174-километрова високоскоростна линия ще бъде пусната до края на тази година, а тя ще съкрати разстоянието между двата домакина на Зимната Олимпиада 2022, предава  Идеята за построяването на парк върху изоставени жп линии е предложена от инженер Уан Мъншу, според който линията Дзинджан е символ на индустриализацията на Китай и следователно трябва да бъде добре защитена и използвана. По информация на столичния отдел по градоустройство, новият линеен парк ще преминава през района Хайдиен, ще бъдат създадени повече зелени площи и пътеки за хората. Ще бъдат запазени и най-важните исторически забележителност по протежението на стария релсов път.", "date": "2019.04.17", "title": "Пекин ще строи обществен парк върху изоставени жп линии"}
{"url": "https://www.24chasa.bg/novini/article/7406961", "text": "Парламентът прие промени в Закона за физическото възпитание и спорта на първо и на второ четене. Вносители на законопроекта са Александър Иванов от ГЕРБ и група народни представители, предаде БТА.  С приетите изменения се създава механизъм, по който отчисляваните постъпления от Държавно предприятие Български спортен тотализатор по сметка за чужди средства на Министерство на младежта и спорта ще могат да бъдат прехвърляни в бюджета и да се изразходват за нуждите на физическото възпитание и спорта, както и за поддържане, ремонт, реконструкция, цялостно обновяване или създаване на нови спортни обекти или съоръжения в държавните и общинските училища. Бюджетните отношения по администрирането на постъпленията от Българския спортен тотализатор са регламентирани в Закона за публичните финанси, съгласно който тези постъпления се плануват като неданъчни приходи, постъпват по сметката за чужди средства и се разходват чрез бюджета на Министерството на младежта и спорта, обясни при представяне на мотивите Александър Иванов. По думите му набраните до момента средства по сметката на министерството не могат да бъдат изразходвани по предназначение и затова се налага промяна в закона. Според Ирена Димова от ГЕРБ заинтересовани от промените са всички граждани, които се занимават с физическа активност и спорт, както и държавните и общински училища. Ще се осигури механизъм и ред, по който постъпленията от тотото да бъдат разходвани за подпомагане на физическото възпитание и спорта в страната, както и за поддържане, ремонт, реконструкция, цялостно обновяване и създаване на нови спортни обекти или съоръжения, каза още Димова. Председателят на Комисията по въпросите на децата, младежта и спорта Славчо Атанасов от Обединените патриоти отбеляза, че предложението за промяна е безспорно.", "date": "2019.04.17", "title": "Парламентът прие промени в средствата от спортния тотализатор"}
{"url": "https://www.24chasa.bg/novini/article/7406968", "text": "Управляващата в Румъния Социалдемократическа партия (СДП) се е отказала от промяна из основи на наказателното законодателство и сега цели да приеме закон във вид, който ще облагодетелства само лидера на партията Ливиу Драгня, пише днес в. \"Адевърул\", цитиран от БТА. Специалната парламентарна комисия за промените в правосъдното законодателство, ръководена от бившия министър на правосъдието Флорин Йордаке (автор на прословутото постановление 13, което декриминализираше редица корупционни престъпления и изкара милиони румънци на протести през 2017 г. - бел. ред.), одобри вчера набързо законопроект, който променя Наказателния кодекс и Закона за санкциониране на корупцията. \"Адевърул\" отбелязва, че сред положенията в законопроекта е промяна в срока на давност за различни престъпления. Този срок намалява от 10 на 8 години за престъпления, наказуеми с присъди най-малко 10 години и не повече от 20 години затвор, и от 8 на 6 години за престъпления, при които наказанието би следвало да бъде затвор над пет години, но не повече от 10 години. Срокът на специалната давност вече няма да бъде два пъти срока на нормалната, а един път и половина, предвиждат още промените. \"Адевърул\" посочва, че лидерът на СДП Ливиу Драгня се намира точно в това положение и след като промените бъдат одобрени от парламента, Драгня ще може да се отърве например от делото за фиктивните назначения, по което получи на първа инстанция присъда от три години и половина затвор. Флорин Йордаке обяви, че следващата сряда, 24 април, законопроектът може да бъде одобрен от Камарата на депутатите, а преди това ще мине през процедура и в Сената. Управляващата коалиция в Румъния разполага със стабилно мнозинство в парламента. Лидерката на депутатите от опозиционната Национално-либерална партия Ралука Туркан заяви вчера, че \"комисията Йордаке е гласувала амнистия за ВИП-овете\". \"От тези \"законови подаръци\" ще се възползват всички осъдени, които настояват за преразглеждане на делата им от нови петчленни състави (на Върховния касационен съд), защото деянията отпреди повече от девет години ще отпаднат\", коментира Ралука Туркан.", "date": "2019.04.17", "title": "В. \"Адевърул\": Одобриха промени в Наказателния кодекс, за да спасят само Ливиу Драгня"}
{"url": "https://www.24chasa.bg/novini/article/7406970", "text": "ПГ на ГЕРБ по принцип подкрепя предложенията на Данаил Кирилов, които се отнасят до т.нар. тримата големи в съдебната власт - главния прокурор, председателите на ВКС и ВАС. Това коментира пред журналисти Анна Александрова, член на правната парламентарна комисия, предаде БТА. Новият правосъден министър лансира миналата седмица идея да подложи на обществен дебат темата за включване на възможността за предсрочно прекратяване мандатите на главния прокурор и двамата председатели на върховните съдилища, както и възможността те да бъдат разследвани. Александрова поясни, че ще бъде свикан Съветът по съдебната реформа, на който да бъдат обсъдени и чути всички гледни точки. За нас е изключително важно да има публично обсъждане и голям дебат по темата, да се чуе мнението на съдебната власт, на неправителствения сектор, на депутатите, подчерта тя. След това ПГ на ГЕРБ ще реши как да гласува.", "date": "2019.04.17", "title": "ПГ на ГЕРБ по принцип подкрепя Данаил Кирилов за тримата големи в съдебната власт"}
{"url": "https://www.24chasa.bg/novini/article/7405494", "text": "Стига му на човек да прочете дори и само двете горни заглавия, за да си даде сметка как се е раждал и как е прохождал “24 часа” през 1991 г., за да се превърне в детето чудо на българския преход. Защо чудо ли - ами защото стана символ на свободната българска преса след 45 г. партийна комунистическа пропаганда и защото погледна света около нас под съвсем нов ъгъл и със сигурност - не изпод вежди сърдито. Та в заглавието за линейния кабинет дописката разказва за поредните икономически мерки на правителството на Димитър Попов, онова, което отвърза цените на стоките и което трябваше да отвори вратите за пазарната икономика в България. А мачът между ЦСКА и “Пирин” се е играл на тъмно, просто защото тогава държавата живееше в режим на тока 3:1. Ето пример как с две заглавия може да се опише животът тогава, през 1991 г. Днес екипът на TRENDY разказва през дописките в “24 часа” не само какво се случва през 1991 г. (когато повечето от нас не са били родени), като показва чрез тях как комунизмът в България отстъпва пред задаващата се демокрация, но и подсказва на читателя някои обяснения защо живеем така днес, 28 години по-късно от първия брой на “24 часа”.  България през 1991 г. е била тъмна, гладна и сексуално консервативна. Тъмна заради режима на тока, който дори се затяга през май. “2 седмици се работи без внос на въглища от СССР, което създава дефицит от 800 мегавата”, пише “24 часа” през април. Дядо ми разказваше за тези нощи на свещ, в които е закачал малкия черно-бял телевизор “Юность” за акумулатора на москвича. Явно 1991 г. е била гладна, много гладна. “Гражданите изяждат 32 хил. лева преди касата в супермаркетите в Бургас. Нареждат се на щанда, купуват 100 гр кашкавал, сирене или бабек, а после пакетите се излапват. Пред касата клиентът минава с усмивка, без да плати и петаче”, пише “24 часа”. Но демокрацията настъпва почти във всеки аспект от живота на българина с изключение на един - кревата. В секса още е властвал комунизмът: “Главна прокуратура не е компетентна по въпросите на “Кама сутра”. Все още никой не е отменил чл. 159 от НК, който забранява разпространението на порнографска литература”, пише “24 часа”. А бизнесът процъфтявал. “Селянин от Цалапица удари кьоравото на пазара в София, като продаде 5000 връзки кромид лук за по левче.” Дописката разказва за бай Стою, който се справя брилянтно в пазарлъка. Излиза, че селянинът от Цалапица е най-напред в прилагането на пазарната икономика през 1991 г. Симеон Втори иска български паспорт”, пише “24 часа” на 1 юни 1991 г. В дописката се обяснява, че Симеон Втори Кобургготски иска да се включи в бъдещия референдум за държавното устройство. Едва 12 дни по-късно Симеон вече е горд притежател на български паспорт. Станало е толкова бързо, защото той не е бил лишаван от българско гражданство, обясняват ерудирани юристи. На 16 юни пак през 1991 година над 30 000 души се събират в центъра на София, за да отпразнуват рождения ден на бъдещия (след точно 10 години) премиер. А той се обръща с предварително направен запис към българите, някои от които носят плакати “Искаме си Царя”, се вижда от снимките. Във всички тези дописки различни хора намекват за желанието на царя да се върне у нас. Цитират се и депутати от БСП, БДСП и ДПС, които го смятат за неуместно. На 26 юни дори е спретната среща между тогавашния премиер Димитър Попов и Симеон Втори. Интересното е, че тя е във Вадуц, а от екипа на премиера Попов твърдят, че не знаят за нея. В крайна сметка Симеон идва у нас през 1996 г., а 5 години по-късно - през април 2001 г., обявява, че знае как за 800 дни да се оправи стандартът на българите, печели изборите и става премиер. На 10 юли 1991 г. 39 велики депутати от СДС обявяват гладна стачка срещу втора клетва пред новата конституция. В. “24 часа” съобщава новината със заглавие на 1-а страница: “Гладна депутатска стачка вещае нови палатки”. Да мреш от глад за новата конституция - това е изгубено време! Въпреки че тогава не съм бил роден, този депутатски акт ми изглежда така, сякаш народните избраници от СДС са си намерили повод да са хард опозиция. Причината - наранени са от загубата на изборите през 1990 г. Пропиляното време за приемането на новата конституция обаче е било дюшеш за комунистите - номенклатурата да се трансформира в нова буржоазия. През това време в Централна Европа не са бързали да се занимават с нови конституции, бързали са да правят реформи. С други думи, през 90-те г. СДС не се е интересувало от икономика! Например - седесарите от старите партии ги е вълнувала само реституцията. Гладната стачка приключва 9 дни след началото, а останалите в Седмото ВНС я подписват. Но мнозина ще запомнят тези дни с клетвата на Блага Димитрова “Който подпише конституцията, да му изсъхне ръката”.  Как пазарната икономика е дошла в България - когато се е случило, не съм била и родена. Първите броеве на “24 часа” от 1991 г. обаче доста добре описват как всичко започва с малки стъпки. Появяват се първите бизнесмени, един си купува бензиностанции, друг пуска обяви във вестника какво продава. Тогава, през февруари 1991 г., българското правителство “отвързва” цените, които до този момент са контролирани от държавата. И по този повод премиерът на програмното правителство Димитър Попов се обръща към гражданите с думите: “За бога, братя, не купувайте!”. От днешна гледна точка за нас е нормално цените на стоките да се определят от пазара - от търсенето и предлагането. И едва ли някой ще предлага сирене по 100 лева вместо по 10, просто защото има достатъчно и няма дефицит. Но тогава времената са били други - само съм чувала за големите опашки и недоимъка, но след освобождаването на цените празните рафтове на магазините започнали да се пълнят, но не всеки можел да си пазарува. Затова и почти с първите броеве на “24 часа” тръгва рубриката “Затягането на колана в цифри”. Един ден тя ще бъде много полезна на историците, за да видят как е започнала пазарната икономика. Това е заглавие на “24 часа” от 16 октомври 1991 г. - денят, в който стават известни резултатите от провелите се три дни по-рано парламентарни избори. Печелят ги за първи път от СДС и новият премиер Филип Димитров обявява, че започва “смяна на системата”, което е основна цел на новото правителство. Макар и преднината на СДС пред комунистите от БСП да е само процент и половина. Въпреки това СДС е натоварен с огромните очаквания на наскоро “освободените” от комунистическия режим българи. “Времето е наше!” скандират хиляди хора на митингите на СДС, които превръщат Орлов мост и “Цариградско шосе” - тогава бул. “Тракия” (а преди това “Ленин”), в едно цяло, туптящо и пълно с надежди за нов живот сърце. През 1991 г. аз не съм била родена, а днес ми е трудно да си представя толкова огромна маса от хора, обединена от една кауза. Може би защото сега не можем да намерим такава голяма цел като смяната на системата - а тя все пак е постигната и затова нашето поколение Y живее в демокрация. През 1991 г. майка ми и баща ми още не били сгодени, а моето съществуване и това на по-голямата ми сестра дори не е било планирано. Въпреки че се раждам 5 г. по-късно, знам от родителите ми, че животът им никак не е бил лесен тогава. Имали пари, но нямало къде да ги похарчат. Чакали с часове на опашки по магазините, за да си купят нещо. “Гладната зима няма да ни се размине”, пише “24 часа” в есента на 1991-а. Мнозина в моя край се редели с часове на опашките за бензин. Вземали колкото могат с купоните си и отивали в съседна Македония, където го продавали на много по-високи цени. Това е периодът на приватизацията, която майка ми свързва с безработица. Държавни предприятия стават частни, а новите собственици често съкращават работниците или ги заменят с нови. Синята идея била издигната на пиедестал. Когато СДС печели изборите през 1991 г., дори столовете в родната ми община Кресна сменили облика си. Те били претапицирани от червени в сини. Един приятел ми сподели, че си представял света преди раждането си черно-бял (виждал черно-белите снимки на родителите си, чул, че и телевизията била черно-бяла). През 1991 г. аз съм била на 1 година. Не си представям света тогава чернобял, но знам, че е бил тъмен, студен и с празни магазини. А до родния ми Петрич се ходело с визи. Тъмен и студен заради режима на тока. В един от първите броеве на в. “24 часа” попадам на заглавие: “Режимът на тока - 3:1”. От дописката става ясно, че се въвежда схема, при която ток няма да има по 1 час, ще има по 3. Или както баща ми го обясни по-разбираемо: “Три часа имаше, един го чакахме”. Това пък е провокирало креативността на българина. Някои хора вземали акумулатори от камиони да си връзват телевизор и крушка да им свети. За къпане се топлели кофи вода на печката, а за да не им е студено през нощта, слагали в леглата си бутилки с топла вода. Любопитна ми е миризмата на онова време, вкусът на току-що приготвената храна, вероятно на огън. Каква ли е била атмосферата в домовете, в които вероятно се е вечеряло на свещи и са се водели дълги разговори в тъмното. И от гледна точка на днешното ни време не прилича ли това повече на уюта, който сега наричаме романтика и лукс?", "date": "2019.04.17", "title": "Когато “24 часа” се раждаше: “Линейният кабинет  подстрига министрите  еднакво” и “10 минути  футбол на тъмно, квартално куче стряска Велинов на вратата”"}
{"url": "https://www.24chasa.bg/novini/article/7406498", "text": "Двама екоактивисти се покачиха днес на покрива на вагон от градската влакова железница в лондонския финансов квартал \"Канари Уорф\" през третия ден от протестни действия, които да накарат Великобритания да предприеме по-радикални мерки за предотвратяване на промените в климата, предаде Ройтерс, цитирана от БТА. Групата \"Бунт срещу унищожаването на природата\" (Extinction Rebellion или XR) засили протестите си през последните седмици, като блокира Мраморната арка, Оксфорд съркъс и моста Ватерло, разби врата на сградата на Шел (Shell) и шокира законодателите с полугол протест в парламента. Общо 290 души бяха арестувани в понеделник и вторник, след като активистите блокираха някои от най-знаковите места в британската столица, а мнозина къмпингуваха в палатки по улиците. Групата се застъпва за ненасилствено гражданско неподчинение, за да бъдат накарани правителствата да намалят въглеродните емисии и да предотвратят глобална криза с климата, която ще предизвика масов глад, наводнения, горски пожари и социален срив. Мъж с тъмен костюм и жена с черно сако се качиха на покрива на влака на гара в \"Канари уорф\" и разпънаха плакат с текст: \"Извънредна ситуация с климата. Действайте веднага.\" Някои пътници крещяха на двамата да слязат оттам, докато полицията пристигаше на място. Друг активист се залепи с лепило за един от влаковете. Лондонската транспортна служба съобщи, че има незначителни закъснения по една от линиите заради \"инцидент с пътник\" на \"Канари уорф\". Групата \"Бунт срещу унищожаването на природата\" заяви, че такива действия са необходими, за да се стигне до промяна. \"Както е и при стачка на работници, икономическото объркване е ключово при принуждаването на правителството да седне на масата и да преговоря по нашите искания\", каза групата на сайта си. Кметът на Лондон Садик Хан вече призова протестиращите да не атакуват градската система за обществен транспорт. \"От ключово значение е повече хора да използват обществения транспорт, да вървят пеша или да се движат с велосипед, ако искаме да се справим с тази извънредна ситуация с климата\", каза Хан. Протестите вече са стрували над 12 милиона лири на бизнеса в лондонския квартал Уест енд, известен с театрите и магазините си, като някои отчитат 25 процента спад в продажбите и намаляване на клиентите. \"Този допълнителен натиск вреди дълбоко на икономиката и репутацията на Лондон\", каза Джейс Тирел - главен изпълнителен директор на Ню Уест енд къмпани (New West End Company), която представя бизнеса в района. Полицията съобщи, че очаква демонстрациите да продължат през следващите няколко седмици, и обеща да се намеси при необходимост. Природозащитната група настоява британското правителство да обяви извънредно положение по отношение на климата и околната среда, да сложи край на въглеродните емисии до 2025 г. и да свика гражданско събрание, което да вземе решения за климатичните промени. Според официалната статистика през 2017 г. общият обем на въглеродните емисии в Обединеното кралство е бил с 43 процента по-малък отколкото през 1990 г. и с 2,6 на сто по-нисък в сравнение с 2016 г.", "date": "2019.04.17", "title": "Екоактивисти блокираха железопътния транспорт заради климатичните промени"}
{"url": "https://www.24chasa.bg/novini/article/7407008", "text": "Турският външен министър Мевлют Чавушоглу заяви днес, че Турция би искала да установи нови търговски механизми с Иран, подобно на европейската система ИНСТЕКС, за да избегне наложените миналата година от САЩ санкции върху износа на ирански петрол, предаде Ройтерс. Чавушоглу отново изтъкна, че Турция се противопоставя на санкциите и каза, че Анкара и съседен Иран трябва да продължат да работят, за да повишат двустранната търговия до целевата стойност от 30 милиарда долара - около три пъти над настоящото ниво. \"Заедно със съществуващите механизми ние анализирахме как можем да установим нови механизми като ИНСТЕКС, как можем да премахнем пречките пред нас и пред търговията\", заяви Чавушоглу на пресконференция с иранския си колега Мохамад Джавад Зариф. \"Това, което е важно тук, е солидарността и решимостта между нас\", подчерта още турският външен министър. Франция, Германия и Великобритания отвориха нов канал за недоларова търговия с Иран, наречен Инструмент в подкрепа на търговския обмен (INSTEX - Instrument In Support Of Trade Exchanges), за да избегнат американските санкции, които бяха възобновени след решението на президента на САЩ Доналд Тръмп да излезе от иранското ядрено споразумение от 2015 година между Иран и 6 големи сили. Европейските съюзнички на Вашингтон се противопоставиха на решението на Тръмп да се откаже от споразумението от 2015 г., което предвиждаше премахване на санкциите срещу Иран, ако Техеран се съгласи да спре ядрената си програма. Чавушоглу не разкри детайли за новите механизми, но Турция има опит в използването на национални валути в международната търговия, отбелязва Ройтерс. През октомври 2017 г. централните банки на Турция и Иран официално се споразумяха да търгуват чрез собствените си валути, след като преди това бяха използвали евро.", "date": "2019.04.17", "title": "Турция търси нови търговски механизми с Иран, за да избегне американските санкции"}
{"url": "https://www.24chasa.bg/novini/article/7407023", "text": "Активистката в борбата срещу глобалното затопляне Грета Тунберг се срещна за кратко днес с папа Франциск по време на неговата обща аудиенция на площад \"Св. Петър\" във Ватикана, предадоха Ройтерс и ДПА. 16-годишната шведка седеше на първия ред на присъстващите и бе сред подбраните гости, които могат да се ръкуват с папата по време на седмичната му аудиенция, предава БТА. \"Благодаря ви, че се борите за климата и говорите истината. Това означава много\", му каза тя. \"Бог да те благослови, продължавай да работиш, продължавай все така\", отвърна й той. През 2015 г. папа Франциск написа документ за защитата на околната среда от глобалното затопляне, а на среща с ръководители на петролни компании миналата година Франциск заяви, че светът трябва да се преориентира към чисти горива. \"Светият Отец благодари на Грета Тунберг и я насърчи в усилията й за защита на околната среда. Младата шведска активистка, която бе помолила за тази среща, на свой ред благодари на Светия Отец за огромните му усилия за грижи за околната среда\", съобщиха от Ватикана в изявление. Грета Тунберг вдъхнови хиляди млади хора в над 40 страни по света да участват в демонстрации с искане за спешни мерки за борба с глобалното затопляне. Утре тя ще говори в италианския Сенат, а в петък в Рим ще участва в станалия традиционен за този ден младежки митинг в подкрепа на околната среда.", "date": "2019.04.17", "title": "Папата към активистката Грета Тунберг: Бог да те благослови, продължавай да работиш така! (Снимки)"}
{"url": "https://www.24chasa.bg/novini/article/7407224", "text": "Българската православна църква ще празнува на 21 април, неделя, големия Господски празник Вход Господен в Йерусалим, който се нарича още Цветница или Връбница. В този ден патриарх Неофит ще оглави празничната Света литургия от 9.30 часа в патриаршеската катедрала \"Св. Александър Невски\", съобщиха от Българската патриаршия. На Велика събота, на 27 април, вечерта от 23.30 часа в патриаршеската катедрала \"Св. Александър Невски\" празничното богослужение за Възкресение Христово ще бъде оглавено от патриарх Неофит. На Великден, на 28 април, от 11.00 часа на т.нар. Възкресение Христово патриарх Неофит ще оглави богослужението в митрополитската катедрала \"Св. Великомъченица Неделя\". От БПЦ приканват православните християни да вземат молитвено участие във всички тържествени богослужения, които ще са във всички дни през Страстната седмица и на Възкресение Христово. Страстната седмица /от славянската дума \"страст\" - страдание/ се нарича последната седмица преди Възкресение Христово. Тя е наречена така, защото е посветена на възпоменанията за последните дни от земния живот на Спасителя: на Неговите страдания, кръстна смърт и погребение.", "date": "2019.04.17", "title": "Патриарх Неофит ще води празничната\nСвета литургия за Цветница"}
{"url": "https://www.24chasa.bg/novini/article/7407239", "text": "Двама инспектори от Областната дирекция по безопасност на храните в Бургас, обвинени в искане и приемане на подкуп, са предадени на съд. Обвинените са Петър А. и Мая К.. Делото ще гледат утре окръжни магистрати в Бургас. От пресслужбата на Окръжната прокуратура в града съобщиха, че двамата обвинени, са работили като инспектор и главен инспектор в отдела \"Контрол на храните\". Двамата, в съучастие по между си, поискали от собственик на търговско дружество, което стопанисвало ресторант в Несебър 500 лева, за да не съставят Акт за установяване на административно нарушение. Няколко дни по-късно те взели банкнотите, дадени им от ресторантьора. Двамата служители били арестувани в момента, в който прибирали белязани банкноти.", "date": "2019.04.17", "title": "Съдят за подкуп двама инспектори от Агенцията по безопасност на храните"}
{"url": "https://www.24chasa.bg/novini/article/7407262", "text": "Започна рехабилитацията на 32,5 км от второкласния път II-62 Дупница - Клисура - Самоков. Второкласният път свързва ГКПП „Гюешево“ с АМ „Струма“, с път I-1 София - Благоевград и АМ „Тракия“. Инвестицията е за над 26 млн. лв. Стартът на строителните работи беше даден от заместник-министъра на регионалното развитие и благоустройството Деница Николова и председателят на Управителния съвет на Агенция „Пътна инфраструктура“ Георги Терзийски, съобщи пресцентърът на АПИ. Проектът се финансира по ОП „Региони в растеж“ 2014-2020 г. чрез Европейския фонд за регионално развитие и националния бюджет. Рехабилитацията на второкласния път обхваща два участъка - лот 27 и 28. Единият започва от Дупница и завършва при границата с област София, а вторият е малко преди с. Клисура и е до кръстовището с околовръстния път на гр. Самоков. Над 1,6 км от отсечката, която ще се ремонтира преминава през Дупница и съвпада с трасето на бул. „Каваклия“ и ул. „Самоковско шосе“. Участък от 1 км е в регулацията на с. Клисура. Ще бъдат ремонтирани четири големи съоръжения – жп надлез /60 м/ и мост /52 м/ над р. Тополница в гр. Дупница, както и два моста с дължина по 6 м над реки при 59-ти и 67-ми км на пътя. Ремонтът включва нова асфалтова настилка, възстановяване на отводняването на пътя, нови ограничителни системи, пътни знаци и хоризонтална маркировка. Срокът за изпълнение на строително-монтажните работи е 15 месеца. Строителните дейности на лот 27, с дължина 16,8 км, ще бъдат изпълнени от „ОБЕДИНЕНИЕ КЛИСУРА 2017“, с участници: „РАСТЕР-ЮГ“ ООД и „АВТОМАГИСТРАЛИ-ЧЕРНО МОРЕ“ АД. Стойността на договора е 10 707 816,14 лв. с ДДС. Строителният надзор ще осъществява „ТРАНСКОНСУЛТ-БГ“ ООД. Техният договор е за 302 760 лв. с ДДС. Авторският надзор е от „ИЛИЯ БУРДА“ ЕООД и е за 17 988 лв. с ДДС. Изпълнител на строително-монтажните работи на лот 28, който е 15,7 км, е дружеството „ПЪТ ДУПНИЦА - САМОКОВ“ ДЗЗД, в което са: „ГАЛЧЕВ ИНЖЕНЕРИНГ“ ЕООД и „ФАРМВИЛ“ ЕАД. Договорът им е за 15 442 154,24 лв. с ДДС. Строителният надзор е възложен на ОБЕДИНЕНИЕ „НАДЗОР РЕГИОНИ“, в което са: „СТРОЛ-1000“ АД и „ТРАФИК ХОЛДИНГ“ ЕООД. Стойността на договора им е 296 400 лв. с ДДС. Авторският надзор е от „ИЛИЯ БУРДА“ ЕООД и е за 17 988 лв. с ДДС. Второкласният път е важна пътна връзка за жителите от общините Дупница, Сапарева баня и Самоков, както и за хората от селата Крайници, Клисура, Сапарево, Продановци и Райово.", "date": "2019.04.17", "title": "Над 26 млн. лева ще се инвестират в 32,5 км от пътя Дупница – Самоков"}
{"url": "https://www.24chasa.bg/novini/article/7407251", "text": "Главният прокурор Сотир Цацаров се срещна с учениците и преподавателите от 91 НЕГ „Проф. Константин Гълъбов“. Поводът беше 140-ата годишнина от приемането на Търновската конституция, а поканата за срещата бе отправена от младежите, съобщиха от ВКП. Пред учениците главният прокурор представил историческите факти, свързани с приемането на Търновската конституция през 1879 г. Той разказал подробно и за последвалите нови основни закони на държавата през 1947, 1971 и 1991 г. След това дискусията продължила два часа. Юристи, възмутени от критиките на Лозан Панов към съдебната система, казани по-рано днес, коментираха обаче, че докато шефът на ВКС е сравнявал прокуратурата с Хитлер и твърдял, че ЕК съдейства за установяване на националсоциализъм у нас, Цацаров предпочел да се срещне с ученици и да отговаря на техните въпроси. Сред темите, които младежите поставили, били предимствата и недостатъците на президентска и парламентарна република, балансът между гражданските права и обществения ред, разделението на властите, справедливостта при определяне на наказанията в наказателния процес, каква е професията на магистрата. В края на срещата Цацаров подарил на всеки от своите домакини книгата „500 мисли на бележити българи“. Те пък му поднесли книгата на Платон „Държавата“.", "date": "2019.04.17", "title": "Ученици от Немската гимназия поканиха Цацаров, 2 часа отговаря на въпросите им (Снимки)"}
{"url": "https://www.24chasa.bg/novini/article/7407137", "text": "29-годишен германец отишъл в гора край град Елванген, провинция Баден-Вюртемберг, с металотърсач и лопата, за да търси предмети от военни времена. Даниел Г. попаднал на най-голямото сребърно съкровище от Средновековието, което някога е откривано в Южна Германия. Въпреки това мъжът не получил похвала, а се изправил пред големи проблеми, разказа \"Билд\". Вчера директорът на института за културно наследство Клаус Волф представи откритото съкровище - 9 200 сребърни монети, които са на 700 години. 5,8 килограма благороден метал, чиято стойност се оценява на половин милион евро. Сред монетите имало и стар пръстен. Вероятно някой богат търговец или благородник е заровил богатството си, защото се е страхувал да не бъде ограбен. Даниел Г. минавал с металотърсача през гората. Когато уредът реагирал, мъжът си помислил, че отново е открил някой куршум. Само няколко сантиметра, след като започнал да копае, монетите се показали. Излизали все повече и повече, били покрити с патина. Даниел напълнил раницата си. Той обаче не знаел, че целевото търсене на паметници на културата в Баден-Вюртемберг не е разрешено. Германецът споделил за съкровището си с познати. Сложил монетите в кутия за хляб, а след това ги прибрал в хладилника. Той разговарял с експерт от телевизионна програма, който да оцени откритите предмети и потърси информация в интернет. Малко след това започва обаче да изпитва угризения на съвестта. Предава част от съкровището на института за културно наследство, другата част е раздал на приятели. По-късно успяват да я конфискуват, а Даниел трябва да плати глоба от 1600 евро. \"Не можем да дадем награда на някого, който е извършил престъпление\", коментира археологът Джонатан Шошкевич на въпрос защо младият германец не е награден за откритието си. \"Това ще е грешен сигнал\", казва още специалистът.", "date": "2019.04.17", "title": "Германец откри в гора сребърно съкровище от Средновековието с 9200 монети"}
{"url": "https://www.24chasa.bg/novini/article/7407271", "text": "„Европейските потребители са едни, европейският пазар е един и не може да има двойни стандарти по отношение на качеството на продуктите, които се предлагат на европейските граждани в различните държави. Наличието на двойни стандарти в качеството води единствено до второ качество Европа, което е недопустимо. Днес Европарламентът одобри окончателно забраната за продажбата на продукти с разлики в състава, но с еднакъв етикет. Компаниите, нарушаващи тези правила, щe подлежат на санкции в размер на 4% от оборота им“, коментира българският евродепутат от ГЕРБ/ЕНП Ева Майдел по повод гласуването в пленарна зала на пакета от четири законодателни директиви, известен като Потребителски пакет. „Доверието на потребителите в ЕС е пряко обвързано с доверието им в единния пазар. Манипулации и заблуждаващи практики нямат място в Европа. Потребителският пакет решава именно този проблем.“, добави евродепутатът Ева Майдел, която е член на водещата преговорна комисия. В допълнение към забраната за двойните стандарти в качеството новите правила изискват повече прозрачност при онлайн магазините и платформите за продажби на билети, настаняване и почивки. Платформите ще трябва да предоставят информация как и защо резултатите при търсене на даден хотел, например, са в конкретния порядък. Освен това ще се въведе и повече прозрачност при отстъпките, които дадена платформа предоставя, „за да се избегнат злоупотребите в случаи, в които дадена компания посочва най-ниска цена, а всъщност тя съвсем не е такава“, поясни Майдел.", "date": "2019.04.17", "title": "Ева Майдел: Санкция от 4% от оборота за компании, които прилагат двойни стандарти при продуктите"}
{"url": "https://www.24chasa.bg/novini/article/7407278", "text": "Две избягали от Саудитска Арабия в Грузия сестри отправиха призив за помощ чрез социалните медии, предаде Асошиейтед прес, цитирана от БТА. В новосъздаден акаунт в Туитър, наречен \"GeorgiaSisters\", Маха ас Субайе, на 28 години, и Уафа ас Субайе, на 25, публикуваха копия от паспортите си, за да потвърдят своята самоличност - практика, до която са прибягвали и други избягали от Саудитска Арабия жени. Сестрите твърдят, че са в опасност и ще ги убият, ако бъдат върнати насила в Саудитска Арабия. Те казаха, че баща им и техните братя са пристигнали в Грузия, за да ги търсят. Уафа допълни, че със сестра си са избягали от \"потисничеството в семейството\", без да даде подробности. Саудитците могат да влизат в Грузия без виза, което прави страната транзитна точка за множество други саудитски жени, избягали през последните години, отбелязва АП. В повечето случаи избягалите саудитки се спасяват от тормоза на роднини мъже и посочват, че почти няма възможност да се оплачат в Саудитска Арабия. Заловени судитски бегълки може да бъдат въдворени в места за настаняване и притискани да се помирят с хората, които са ги тормозили, ако не искат да бъдат задържани за неподчинение. Независимо от възрастта си, жените в Саудитска Арабия се нуждаят от съгласието на мъж роднина, за да получат паспорт, да пътуват или даже да се омъжат, съгласно т. нар. законодателство за опекунството. Грузинското министерство на вътрешните работи съобщи, че двете млади жени не са искали убежище или помощ, предаде Ройтерс. Говорителката на представителството в Грузия на Съвета на ООН по правата на човека Нино Каджала каза, че съветът не би могъл да обсъжда индивидуални случаи заради поверителността. По-рано тази година ненавършила 20 години саудитка, която се беше барикадирала в хотел на летище в Тайланд, получи убежище в Канада. През 2017 г. нейна сънародничка, която искаше убежище в Австралия заради насилие в семейството си, беше спряна при престой във Филипините и върната в Рияд, припомня АП.", "date": "2019.04.17", "title": "Избягали в Грузия сестри от Саудитска \nАрабия поискаха помощ в социалните мрежи"}
{"url": "https://www.24chasa.bg/novini/article/7407316", "text": "Дясното австрийско правителство покрива всички критерии за популизъм и се отдалечава от отвореното общество. Това заяви днес при представянето на автобиографичната си книга бившият австрийски вицеканцлер Райнхолд Митерленер, предаде ДПА. \"Поели сме по проблематичния път от либерална към авторитарна демокрация\", каза Митерленер, който е и бившият лидер на австрийските консерватори, предаде БТА. Това е най-острата и от най-високо ниво критика срещу канцлера Себастиан Курц, отправена от съпартийците му в Австрийската народна партия, откакто той измести от лидерския пост Митерленер и развали центристката коалиция с Австрийската социалдемократическа партия. Сегашната управляваща коалиция между АНП и крайнодясната Австрийска партия на свободата възприе \"нехуманна и цинична\" политическа линия към бежанците като например преименуването на центровете за настаняване в \"центрове за заминаване\" и предлагането на почасова ставка за бежанците от само 1,50 евро. Правителството е популистко не само защото представя чужденците като врагове, каза Митерленер, но и защото не зачита независимостта на правосъдната система, медиите и парламентарната демокрация. \"Тревожно е, че всички гледат мълчаливо\", докато правителството продължава напред по своя път, заяви бившият лидер на австрийските консерватори. Митерленер предупреди, че силната обществена подкрепа, на която се радва правителството, не е мерило за качеството му. \"Иначе щеше да трябва да определяме политиката на г-н Ердоган, г-н Качински, г-н Орбан и г-н Тръмп като отлична, висококачествена работа\", каза саркастично той.", "date": "2019.04.17", "title": "Бивш вицеканцлер: Австрия се е запътила към авторитарна демокрация"}
