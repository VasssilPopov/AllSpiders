{"url": "https://www.24chasa.bg/novini/article/6973558", "text": "Наливната бира в кенове над 5 литра няма да бъде облепяна с бандерол, както предвиждаха промени в Закона за акциза и данъчните складове. Текстовете бяха внесени от шефката на бюджетната комисия Менда Стоянова преди месец с мотива да има по-голям контрол върху производителите. В петък обаче самата тя е внесла проект в парламента, с което оттегля предложението си. По принцип облепянето на кеновете с бандерол нямаше да се отрази на цената, защото и сега наливната бира се облага. Другото предложение на Стоянова в същия закон - за облагането на бездимните цигари, остава през промяна. Акцизът за тях ще е 40% от този на обикновените цигари. ", "date": "2018.07.22", "title": "Наливната бира  над 5 литра няма  да има бандерол"}
{"url": "https://www.24chasa.bg/novini/article/6973632", "text": "20-тонна скала се откъсна и полетя към сгради в селцето Зьолден, Австрия, предаде „Руптли”. Според полицията скалата се е търкаляла поне 200 метра по наклона. Разбила е оградата и входа на една от сградите. Няма ранени хора, съобщава Нова телевизия.                                                                                                                                                                                                                                                                                                                       ", "date": "2018.07.22", "title": "20-тонна скала полетя към сгради в Австрия (Видео)"}
{"url": "https://www.24chasa.bg/novini/article/6973511", "text": "Те печелят между 50 и 75 евроцента на час и са деца роби – става дума за българчета от ромски етнос, пише обширно изследване за мафията в земеделието в Южна Италия. То беше представено тези дни в Рим и изследва феномена с бългaрските роми, работещи на полето там. Те са обект на четвъртия доклад за мафията в земеделието, изготвен от асоциацията “Плачидо Рицото” по поръчка на синдиката “Чи Джи Елле-Флай”. За доклада и българската мафия в италианското земеделие писа и в. “Кориере дел Медзоджорно”. Според проучването българските роми са изместили младите общи работници от Сенегал и Гана, които доскоро бяха основна работна сила на полето, простиращо се между Джуляно, Кастел Волтурно и Мондрагоне в област Кампания (с център Неапол). От пет години българските роми изминават всяка година един “драматично тих коридор”, който ги отвежда в Кампания, а после пак по него се връщат в България. Надеждата им е през следващия сезон пак да се върнат за събирането на реколтата. За да спечелят доверието на шефовете си, организиращи този трафик, трябва да Така твърди Паскуале Кампаниле, секретар на синдиката в град Казерта. Според него общността на българските роми е изключително “мълчалива” и отблъскваща какъвто и да било достъп до нея от другите. Именно затова българските роми са възнаграждавани с по-високо заплащане от това на африканските работници, които заливат италианските полета през последните години. От синдиката казват, че са опитвали всякакъв вид контакти и опити за медицински визити, като се има предвид, че много от ромите имат гръбначни проблеми заради тежкия всекидневен труд. Всеки опит обаче досега е бил не само изключително труден, а и напразен. Възрастните роми получават обикновено 2 евро на час, а жените – наполовина. Малолетните пък, които са 4% от българската работна сила на полето, получават още по-ниски надници. В 28-хилядния град Мондрагоне има около 500-600 роми, които не са постоянни обитатели. Те идват от България между май и юни. През септември пък идват около 1000-1200. Те се редуват на смени, като всяка е за не повече от три месеца.  Обитават изоставени блокове в краен и мизерен квартал, който се посещава често от органите на реда заради непрекъснатите безредици. За краткия период на престоя си Българските роми делят годината си на две – на пребиваването си в Италия и в родните си градове в България, пише изследването. В провинция Казерта те пристигат обикновено с автобуси с добре организирани екскурзии. Идвайки в Мондрагоне, имат осигурени подслон и работа. Това е добре структуриран мигрантски цикъл, нещо като пакет, който се управлява от българските шефове на трафика. В района, който години наред е бил под контрола на мафиотския клан Казалези, сега се разпорежда българската престъпност. Италианската мафия е оставила обширни празнини във властта си без контрол, така че сега те се заемат от престъпните групи на българските роми. Те управляват разпределението на работната ръка. В зоната остават само 4-5 босове. Според изследването пътуването в автобуси или фургони до Мондрагоне струва по 100 евро на човек. След като пристигнат в Италия, семействата от ромски работници се разпределят по жилищата и всеки плаща по 70-100 евро наем месечно. Всяка сутрин големи групи роми се отправят на работа към полетата. Често изминават и по 150 км, за да достигнат до полето в Южен Лацио или близо до Салерно. Там някои роми спят нощем и в палатки, докато свършат работата си, след което се връщат в Кампания. Надницата се определя от борсата на работна ръка. Споразумението се достига след преговори между двама шефове – единия ром, другия италианец. Първият подбира работниците, а вторият се споразумява за цените с италианския работодател. Всеки от двамата шефове прибира комисиона. Така семейство роми от 4-5 души на практика получава колкото надницата на 1 възрастен италианец, работещ на половината от техните часове. Децата роми струват още по-малко, твърди синдикалният лидер Кампаниле.", "date": "2018.07.22", "title": "Роми от България - новите  роби на полето в Италия"}
{"url": "https://www.24chasa.bg/novini/article/6973505", "text": "Температурите в Гърция скочиха днес над 40 градуса, което накара властите в Атина да затворят емблематичния Акропол, предаде ДПА. В Атина температурите достигнаха 39 градуса на сянка и се покачваха доста над 40 градуса на слънце. Гръцката обществена телевизия ЕРТ съобщи, че Акрополът е бил затворен в 14,00 ч. Министерството на културата е прибягнало до тази мярка, за да предпази посетителите и персонала от топлинен удар. Иначе, работното време на туристическия обект приключва в 20,00 ч., съобщава БТА. В Централна Гърция термометрите показваха 41 градуса. Местните радио и телевизионни канали съветваха хората по възможност да не се излагат на слънце, да носят леки памучни дрехи и да пият много вода. Възрастните и хората със здравословни проблеми също бяха посъветвани да останат у дома. Очаква се температурите да паднат до нормалните за сезона 36 градуса по Целзий във вторник, съобщи Гръцката метеорологична служба.", "date": "2018.07.22", "title": "Горещината в Гърция затвори Акропола"}
{"url": "https://www.24chasa.bg/novini/article/6973639", "text": "Президентът на САЩ Доналд Тръмп и канадският премиер Джъстин Трюдо поискаха от Израел да евакуира стотици членове на сирийската неправителствена организация \"Белите каски\" и семействата им от Сирия, заяви израелският премиер Бенямин Нетаняху, цитиран от ДПА. Преди няколко дни \"президентът Тръмп се свърза с мен, а също и канадският премиер Джъстин Трюдо и други, и ни помолиха да помогнем за извеждането от Сирия на стотици членове на \"Белите каски\", заяви Нетаняху, цитиран от БТА. \"Това са хора, които са спасили животи, а сега са с опасност за своя живот. Затова разреших да бъдат прехвърлени през Израел към други страни като важна хуманитарна мярка\", добави той", "date": "2018.07.22", "title": "Нетаняху: Тръмп и Трюдо помолиха Израел да евакуира \"Белите каски\" от Сирия"}
{"url": "https://www.24chasa.bg/novini/article/6973448", "text": "Право да служат в германската армия може да получат българите и всички останали граждани на ЕС. Бундесверът обмисля необичайната мярка поради недостиг на персонал, съобщи германският ежедневник “Франкфуртер Алгемайне цайтунг”. “Бундесверът ще бъде разширен. За тази цел имаме нужда от квалифициран персонал. Ето защо внимателно разглеждаме всички възможни варианти”, заяви говорител на министерството на отбраната на ФРГ. Възможността да се даде право на европейските граждани да служат в германската армия вече бе заложена още през 2016 г. в “Бялата книга на Бундесвера за политиката на сигурност”. Сега към плана се добавя и новоразработена и допълнена стратегия за развитие на човешките ресурси. От години Бундесверът се бори с недостиг на персонал, а основната причина за проблема е прекратяването на задължителната военна служба. “Ако бъде позволено включването на граждани на други страни в замяна на германски паспорт, то рискуваме Бундесверът да се превърне в нещо като армия от наемници”, коментира социалдемократът Карл-Хайнц Брунер. Той подчертава, че не може да си представи чужденци в германската армия. “Можем да разработим съвременни модели в рамките на европейското право за свобода на движение”, подчерта Флориан Хан, говорител по въпросите за отбраната на фракцията на Християнсоциалния съюз. От популистката “Алтернатива за Германия” се обявиха категорично против предложението. “Управляващите политици съвсем са загубили здравия си разум”, коментира лидерът на парламентарната група на партията Алис Вайдел. ", "date": "2018.07.22", "title": "Българите - наемници в армията на Германия"}
{"url": "https://www.24chasa.bg/novini/article/6973674", "text": "Различията в позициите по търговските въпроси остават след преговорите между финансовите министри от Г-20 в Аржентина. Това съобщи европейският комисар по икономическите и финансовите въпроси Пиер Московиси. Той обаче добави, че срещата не е била напрегната, предаде агенция \"Ройтерс\", цитирана от БТА. Московиси обясни, че напрежението в сферата на търговията на глобално равнище е високо и има опасност да ескалира още. По думите му обаче икономическото въздействие от това напрежение до момента остава ограничено. \"Срещата не бе напрегната и ние се изслушвахме взаимно. Надавам се, че това е началото на нещо\", каза Московиси. \"Но все пак позициите не са сходни\", добави той.", "date": "2018.07.22", "title": "Разногласията по търговските въпроси остават след срещата на финансовите министри от Г-20"}
{"url": "https://www.24chasa.bg/novini/article/6973537", "text": "Порой около Пловдив. На магистрала „Тракия” има много отбили автомобили в аварийното платно, съобщи NOVA. Всички чакат бурята да отслабне, тъй като няма видимост. Силна градушка удари по-рано Мездра, Севлиево, Панагюрище.                                                                                                                                                                                                                                                                                                                       ", "date": "2018.07.22", "title": "Порой затруднява движението по АМ \"Тракия\" (Видео)"}
{"url": "https://www.24chasa.bg/novini/article/6973550", "text": "Проблеми за пътуващите към Гърция. Стотици попаднаха в задръстване на границата и се наложи да чакат с часове,  Причината не беше в граничната система, а в изключително интензивния трафик.                                                                                                                                                                                                                                                                                                                       ", "date": "2018.07.22", "title": "Задръстване на границата с Гърция изнерви шофьорите"}
{"url": "https://www.24chasa.bg/novini/article/6973552", "text": "Пореден грабеж в София - два апартамента са обрани, докато собствениците им спят. Случката се разиграла малко след три часа сутринта вчера в столичния квартал \"Изток\". Според собствениците, на записа от видеокамерата се вижда как мъж повече от половин час оглежда апартаментите, а след това влиза с взлом в два от тях. Сградата разполага с денонощно видео наблюдение, както и с портиер,  „Взима ми портмонето с пари, документи, очилата ми, потника ми дори, с който бях облечена, бижута на майка ми, тършува до леглото ми, в което съм спала. Аз нищо не съм усетила. Ние се надяваме, че камерите и охраната правят комплекса сигурен за децата ни. А всъщност се оказва, че няма такова нещо”, споделя потърпевшата Емона Карагьозова.", "date": "2018.07.22", "title": "Крадец влиза по апартаменти в кв. \"Изток\", докато собствениците спят"}
{"url": "https://www.24chasa.bg/novini/article/6973573", "text": "Дете на 3 години е получило сериозни изгаряния, след като умишлено е залято с киселина, предаде АФП, позовавайки се на британската полиция. Нападението станало в универсален магазин в град Уорчестър, Западна Англия,  Атаката срещу детето е целенасочена, съобщава АФП, позовавайки се на разследващите. Момченцето е настанено в болница с рани по лицето и ръцете. Британската полиция вече е задържала заподозрян за нападението. 39-годишният нападател, който живеел в съседния град Улвърхемптън, залял момчето с киселината, след което избягал. От полицията разпространиха снимки и на още трима души, които издирва за разпит.", "date": "2018.07.22", "title": "Мъж във Великобритания заля с киселина 3-годишно дете"}
{"url": "https://www.24chasa.bg/novini/article/6973555", "text": "Мъжът, който преди дни помете с такси 11 коли в София, карал автомобил от 1994 г., без да има шофьорска книжка. Той дори не бил минавал курс. Признанието направи самият Иво Нацев в Софийския районен съд, където в неделя се решаваше дали да остане в ареста. качил се в жълтата кола, която била на дъщеря му. Трябвало да я закара на ремонт, защото била развалена. Според обвинението на 19 юли край столичния бул. “Рожен” пишман шофьорът блъснал отзад рено, след това минал на червено и помел още 10 други коли. Накрая таксито му спряло, забивайки се в микробус. Мъжът бягал от полицейски патрул, който тръгнал след него по сигнал на униформен, който не бил на смяна. След сблъсъка с микробуса Нацев бил хванат от полицаи, които поискали от него да даде кръв и урина за алкохолна проба. Той обаче отказал и ударил единия от полицаите в гърдите. Изкрещял да го оставят на мира. Експертизата дали Нацев е бил пиян все още не е готова. “Спуках гума. Какво да направя, случва се”, обясни той пред съда и отрече да е посягал на униформен. Съдия Николай Урумов не му повярва и го остави зад решетките. Същата съдба споходи и 27-годишния Даниел Янев. Той помля с мерцедеса си 7 коли в столичния кв. “Надежда” 24 часа след Иво Нацев. Около 4,20 ч младежът не спрял на стоппалка, дал газ и навил волана надясно, за да избяга. “Маневрата била толкова опасна, че само щастливата случайност е спасила живота на полицаите”, каза съдията. Катаджиите го подгонили с патрулката, но Янев не спрял и в една от улиците на квартала блъснал 7 паркирани коли, спрени от двете страни на пътя. След като полицаите го приклещили, Янев им се заканил: “Ще ви избия! и сте уволнени! Ще пречукам и децата ви!”. Той също като Нацев отказал да бъде тестван за алкохол, въпреки че миришел на бира. Съдия Урумов упрекна обвинението, тъй като наблюдаващият прокурор не заставил Янев да бъде изследван принудително. “Пих бира! Съжалявам”, каза пред репортери младият мъж. Той не е осъждан, но 6 пъти бил наказван с фишове за превишена скорост и минаване на червен светофар. 2 пъти му била вземана и книжката. Запознати обясниха, че Янев имал кураж да заплаши полицаите с главния секретар на МВР Младен Маринов, защото баща му Илиян Янев работил в Главна дирекция “Охрана” към Министерството на правосъдието.", "date": "2018.07.22", "title": "Мъжът, помел 11 коли с такси, карал 24 години без книжка (Обзор)"}
{"url": "https://www.24chasa.bg/novini/article/6973597", "text": "Джакпотът в 58-и тираж на играта „Тото 2 - 6 от 42“ в размер на 1 056 810 лева беше спечелен тази вечер. Късметлията е от град Царево и е играл с фиш на стойност 1, 70 лева. Така той става 95-ия тото милионер на България, благодарение на участието си в игрите на Български спортен тотализатор. Джакпотът в играта стартира от нови 300 000 лева. Общата прогнозна сума на джакпотите в игрите на Тото 2 за четвъртък се очаква да бъде 8 950 000 лева. Джакпотът в играта „Тото 2 - 6 от 49“ се очаква да достигне невероятните 5 400 000 лева В 5/50 сумата е 3 000 000 лева, а в Тото Джокер – 30 000 лева. Печелившите комбинации в игрите, които бяха изтеглени на живо в предаването на СПОРТ ТОТО в ефирите на БТВ и БНТ, са: „Тото 2 - 6 от 49” – 49, 43, 24, 5, 44, 31; Печалби от играта: Има десетима късметлии, които са познали пет от шестте печеливши числа и си разделят по 3 297 лева. Късметлии от град София спечелиха допълнителни печалби – лек автомобил и сумата от 10 000 лева. „Тото 2 - 5 от 35”, първо теглене – 7, 16, 19, 14, 18; второ теглене – 7, 18, 14, 32, 21; Печалби от играта: В първо теглене на играта има трима участници, познали петте печеливши числа, които печелят по 7 930 лева. Във второ теглене на играта има един късметлия, познал петте печеливши числа, който си спечели сумата от 23 791 лева. „Тото Джокер”, 3-те двойки позиции и цифри – 3/6, 5/7, 1/3; Печалби от играта: Има двама участници, познали печелившата комбинация от позиции и цифри, които са спечелили джакпота в играта от 22 454 лева. Джакпотът за следващия тираж в четвъртък се очаква да достигне 30 000 лева. „Тото 2 – Рожден ден“ – 80 (година), 7 (месец юли), 23 (дата), 7 (неделя - ден от седмицата); „Тото 2 - 6 от 42” – 18, 19, 40, 2, 38, 1 + 30 (допълнително число за Втори тото шанс на играта „Пари плюс“) Наградният фонд за следващото теглене на „Пари Плюс“ ще достигне сумата от 15 000 лева. „Тото 2 - Зодиак” – 18, 50, 38, 12, 49 + 2 (зодия телец) Печелившите числа в игрите Втори тото шанс на „Тото 2 - 5 от 35” и Втори тото шанс на „Тото 2 – 6 от 49“, които бяха изтеглени в петък, 20 юли, за 57-ия тираж, са: „Втори тото шанс“ на „Тото 2 – 6 от 49“ – 43, 42, 48, 25, 28, 36 + 27; (допълнително число). „Втори тото шанс“ на „Тото 2 – 5 от 35“ – 15, 14, 5, 3, 28 + 1, 5; В тях участваха всички играни комбинации за играта „Тото 2 - 5 от 35” и „Тото 2 – 6 от 49“ за предходния 57-и тираж без допълнителен залог. Утре, 23 юли, ще бъдат изтеглени печелившите комбинации за 58-ия тираж. Във Втори тото шанс на „Тото 2 – 6 от 49“ печалбите ще достигнат до 120 000 лева, а във Втори тото шанс на „Тото 2 – 5 от 35“ сумата стига до 200 000 лв., отново без допълнителен залог. Единственото условие е да запазите фиша си до тегленето на двете игри на следващия ден. В играта с допълнителни печалби за почитателите на моментните лотарийни игри „ПЕЧАЛБИ ПЛЮС – СУМИ ЗА ДУМИ”, победител стана Мария Каменова, която спечели 1 000 лева, защото беше по-бърза и съобразителна от своят съперник Даниела Маева, която си тръгна с награда от 100 лева. В „ПЕЧАЛБИ ПЛЮС – СУМИ ЗА ДУМИ” могат да участват всички, които имат непечеливши талони от моментните лотарийни игри на Български спортен тотализатор. Необходимо е да регистрират кодовете за печалба от всеки талон в своя профил на www.toto.bg/lottery и да проследят дали някой от тях няма да бъде определен чрез жребий за участие на живо в предаванията по БНТ - четвъртък или неделя. Печалбата е до 1 000 лева. Залози за игрите на Български спортен тотализатор се приемат във всички тото пунктове и в партньорски обекти, обозначени със стикер СПОРТ ТОТО, както и онлайн на интернет страницата www.toto.bg.", "date": "2018.07.22", "title": "Късметлия от Царево спечели от тотото джакпот от над 1 милион лева"}
{"url": "https://www.24chasa.bg/novini/article/6973426", "text": "Пътен инцидент е станал край град Смядово. По първоначална информация са се ударили тежкотоварен и лек автомобил. Това съобщиха от пресцентъра на ОД на МВР в Шумен. Екипи на полицията, пожарната и спешна помощ са насочени към мястото на произшествието. Спасители са оказали съдействие за изваждане на двама души от лекия автомобил. Движението в участъка е затруднено и ще се пренасочва през град Смядово. От полицията призовават водачите да шофират с повишено внимание и да спазват ограниченията на скоростта при преминаване през града.", "date": "2018.07.22", "title": "Катастрофа край Смядово, движението ще се пренасочва през града"}
{"url": "https://www.24chasa.bg/novini/article/6973432", "text": "4591 младежи са подали заявление, че желаят да се явят на държавен зрелостен изпит по български език и литература на сесия август-септември 2018 г., съобщиха от Министерство на образованието и науката /МОН/. Изпитът по български език и литература ще се проведе на 28 август и ще се състои от три модула. Зрелостниците ще получават изпитния вариант на три части. Върху първия модул те ще могат да работят 1 астрономически час, след което ще запечатват в плик листа с отговори и ще го предават на комисията. След изтичането на определеното време ще получават втория модул, върху който може да работят също 1 час. За третия модул ще имат на разположение 2 астрономически часа, уточниха от МОН. За втория задължителен зрелостен изпит по предмет по избор заявления са подали 3905 зрелостници. Най-много от тях - 1612 младежи, са предпочели биологията, 1373 - географията, 471 - философския цикъл, а 272 - английския език. На история и цивилизация са пожелали да се явят 96 младежи, а на математика - 37, посочиха от образователното министерство. Втората матура ще се проведе на 29 август. Изпитът също е на модули, но различен брой и с различна продължителност. За третия държавен зрелостен изпит по желание заявления са подали 11 зрелостници, 5 от които са избрали да се явят на изпит по биология и здравно образование. Изпитите по желание ще се проведат в периода между 30 август и 5 септември по предварително утвърден график. На държавен изпит по теория на професията и специалността за придобиване степен на професионална квалификация са избрали да се явят 977 младежи. Колко и кои зрелостници ще бъдат допуснати до държавни зрелостни изпити ще бъде ясно на 23 август, а служебните бележки те ще могат да получат на 24 август. Резултатите от матурите от сесия август-септември ще бъдат обявени до 10 септември 2018 г., добавиха от МОН.", "date": "2018.07.22", "title": "Близо 5000 искат да се явят на матура по български език и литература на втора сесия"}
{"url": "https://www.24chasa.bg/novini/article/6973478", "text": "645 самоубийства от мостовете над Босфора са били предотвратени за период от три години от специализиран екип на турската полиция, съобщава Анадолската агенция. През 2015 г. Истанбулската дирекция по сигурността сформира \"екип за преговори\" към полицейското управление, който отговаря за предотвратяване на опитите за самоубийства на мостовете над Босфора - \"Мостът на мъчениците от 15 юли\", \"Фатих Султан Мехмед\" и \"Явуз Султан Селим\". Двадесет и четиримата полицаи в екипа са получили специална подготовка по психология, кризисна комуникация, техники за убеждаване, език на тялото и контрол на гнева, информира БТА. Мехмед Али Демир, който е член на екипа, казва, че първата им цел е да опознаят човека, който планира да се самоубие. Друг член на екипа - Саадеттин Чакър, разказа, че младеж, когото спасили преди години, дошъл при него с диплома от университет и му благодарил.", "date": "2018.07.22", "title": "645 самоубийства от мостовете над Босфора са били предотвратени за 3 години"}
{"url": "https://www.24chasa.bg/novini/article/6973373", "text": "Властите в Австралия обявиха, че ще използват нови способи, включващи и изстрелване на соли в небето, за да спасят от глобалното затопляне Големия бариерен риф, съобщава в. \"Дейли мейл\", цитиран от БТА. Той е една от главните природни забележителности на страната-континент и всяка година привлича хиляди туристи. Коралите от бариерния риф са включени в списъка на Световното наследство на ЮНЕСКО, но от две години страдат от прекалено високите температури на водата. Затоплянето се отразява пагубно върху тяхната жизнеспособност. Във връзка с това австралийските специалисти изучават различни способи за понижаване на температурите. Те включват използването на биоразтворим слънчев екран, с който да бъде покрит рифът. Другата възможност е бомбардирането на облаците със сол, чиито кристали се очаква да отразяват слънчевата светлина, като я разсейват.", "date": "2018.07.22", "title": "Учени ще изстрелват сол в небето, за да спасят кораловите рифове"}
{"url": "https://www.24chasa.bg/novini/article/6973380", "text": "Начинаещите шофьори в Австрия вече няма да могат да държат теоретичен изпит на турски език, съобщи вчера австрийското министерство на транспорта, цитирано от в. \"Хюриет дейли нюз\". От близо 300 000 теоретични изпита миналата година, 3 631 са проведени на турски език, или 1,2 процента. Министерството на транспорта на Австрия, което в новото коалиционно правителство принадлежи на крайнодясната Партия на свободата, заяви, че е твърди скъпо да се поддържа тази възможност при относително ниския процент начинаещи шофьори, държащи изпита на турски. В Австрия живеят около 360 000 души с турски произход, включително 117 000 турски граждани, информира БТА. \"Всеки допълнителен език в обучението струва на държава петцифрена сума, която не е оправдана\", заяви транспортният министър Норберт Хофер. Теоретични изпити ще продължат да се предлагат на английски, хърватски и словенски, каза министърът. Той описа отпадането на турския като \"насърчение да се учи немски\". Партията на свободата, която следва антиимиграционна платформа и е била основана от бивши нацисти, има няколко министри в правителството на канцлера Себастиан Курц, отбелязва \"Хюриет дейли нюз\".", "date": "2018.07.22", "title": "Австрия отмени тестовете за шофьори на турски език"}
{"url": "https://www.24chasa.bg/novini/article/6973384", "text": "Започна евтаназията на стадото на Тодорка Сакалиева – баба Дора, в село Шарково,  Тази сутрин селото беше отцепено. Полицаи изведоха от Шарково гражданите, които бяха блокирали пътя до последното оцеляло стадо на баба Дора. Умъртвянето на животните е започнало към 15 ч. Очаква се официално потвърждение от земеделския министър Румен Порожанов или от вътрешния Валентин Радев, които ръководят оперативния щаб, създаден заради кризата с чумата по животните в Странджа.", "date": "2018.07.22", "title": "Започна евтаназията на стадото на баба Дора в Шарково"}
{"url": "https://www.24chasa.bg/novini/article/6973385", "text": "Фабио Джузепе Джофре, убит в Семинара Снимка: Италиански медии Десетгодишното българче, което беше ранено в корема при убийството на мафиот от Ндрангета в Семинара, Калабрия, е поставено под полицейска охрана. То се намира в болницата на Реджо Калабрия и е свидетел на разстрела на 39-годишния Фабио Джузепе Джофре от двама мъже в имота му. Под полицейска охрана са поставени и родителите на момчето. Става въпрос за българи, живеещи от дълго в Калабрия и работещи в земеделието. Те били съседи и приятели на Джофре. Решението за надзора е взето от шефа на полицията в Реджо Калабрия Рафаеле Граси. “Ти си син на всички нас, Калабрия е с теб”, обърна се с декларация към българчето губернаторът на област Калабрия Марио Оливиеро. “Това десетгодишно дете се бори за живота си. Няма никаква вина, освен тази, че обича животните и че е било в компанията на мъж, убит с картечен откос”, каза още губернаторът.", "date": "2018.07.22", "title": "Поставиха охрана на семейството на българчето, ранено в Калабрия (Видео)"}
{"url": "https://www.24chasa.bg/novini/article/6972974", "text": "Иранският президент Хасан Рохани днес предупреди президента на САЩ Доналд Тръмп да не продължава враждебната си политика срещу Техеран, съобщиха световните агенции. \"Господин Тръмп, не дърпайте лъва за опашката, защото само ще съжалявате\", заявил Рохани, цитиран от иранската агенция ИРНА, по адрес на американския президент на среща с ирански дипломати в Техеран. \"Вие обявявате война и после говорите, че искате да подкрепите иранския народ\", посочил Рохани, чието изказване беше излъчено по държавната телевизия, цитиран от БТА. \"Америка трябва да знае, че мирът с Иран е майката на всеки мир, а войната с Иран е майката на всички войни\", добавил иранският президент, оставяйки открита възможността за мир между двете страни, които са във враждебни отношения от Ислямската революция в Иран през 1979 г., отбелязва Ройтерс. Рохани отново предупреди, че Иран може да затвори стратегическия Ормузки проток, през който се транспортира близо една трета от световния петрол. \"Ние винаги сме били гаранта на сигурността на този проток, не дърпайте лъва за опашката, защото само ще съжалявате\", заяви иранският президент.", "date": "2018.07.22", "title": "Рохани: Господин Тръмп, не дърпайте лъва за опашката (Обновена)"}
{"url": "https://www.24chasa.bg/novini/article/6973391", "text": "Страната ни през седмицата официално поиска присъединяване към банковия съюз. Когато влезем в него, надзорът на банковата ни система ще премине към Европейската централна банка. Докато очакваме присъединяването към чакалнята на еврозоната и банковия съюз, банките ни ще бъдат в подготвителен период. \"Банките в България и в бъдеще ще продължат да бъдат отговорност на БНБ, не само на ЕЦБ. ЕЦБ надзирава само най-големите институции и такива с поспецифични проблеми. Иначе повечето големи български банки в момента по линия на банките – майки са под надзора на ЕЦБ. Така че ние не се притесняваме – напротив: надзорът на ЕЦБ се смята за още по-висок стандарт за сигурност, който ще бъде добре приет от публиката, заяви   председателят на Асоциацията на българските банки Петър Андронов. „Надзорът ще бъде споделена, координирана дейност между ЕЦБ и БНБ, тоест отсега занапред ще имаме двоен надзор. В сравнение с досега това е една гаранция повече. Второ, ще имаме ЕЦБ, която е далече от българската действителност и ежедневието и ще прилага доста безпристрастно своите правила, без никакви зависимости, без възможност за влияние. Това във висока степен редуцира рисковете“, допълни той. \"Банковият сектор, както впрочем и всички ние, би трябвало да предпочитаме да предпочита стандартния, традиционния път и за влизане в банковия съюз, и в еврозоната. На никого няма да е особено приятно за първи път да се използва нов подход или друг механизъм за приемане, какъвто очевидно ще се приложи към нас\", отбеляза още петър Андронов: \"Но със сигурност ако това е единствената алтернатива за постигането на голямата, крайна цел – членство в еврозоната, банковият сектор ще поеме частта от своята отговорност. Това е най-важният приоритет и за нас\", коментира още той. Различното ще бъде за първи път да се приеме страна в чакалнята и в еврозоната с предварителна банкова оценка и приемане в банковия съюз, а такъв модел, който се прилага за първи път, носи рискове, предупреди Андронов: \"Защото ние все още не знаем при определени обстоятелства дали всички механизми ще сработят нормално, дали това няма да донесе по-тежки условия и по-сериозни очаквания към нас в сравнение с другите страни, които вече са приети, дали няма да бъдем поставени в условия за допълнителни за изпълнение изисквания, което очевидно ще бъде едно утежнение за нас.\" Трябва да се има предвид, че методиката, по която ще бъдат оценявани банките, е универсална, важи за всички страни от Европейския съюз и носи презумпцията, че пазарите разполагат с много добра статистика и информация. Това невинаги е така в България, поясни Петър Андронов: „Уви, за съжаление, много от операциите на пазара с недвижими имоти, който е основен, съществен пазар в България - не разполага публично с добра статистика, и често тези сделки не могат да бъдат остойностявани, осреднявани по подходящ начин, така че да служат за оценка на активи на банките. Това е един от важните въпроси, който ще обсъждаме занапред.\"", "date": "2018.07.22", "title": "Петър Андронов: Влизането в банковия съюз ще намали лихвите по кредитите"}
{"url": "https://www.24chasa.bg/novini/article/6973390", "text": "Властите на югоизточния егейски остров Сими разследват информация за сблъсък между малка гръцка рибарска лодка и луксозна турска яхта в събота следобед, в резултат на който малкият плавателен съд потънал, съобщава в. \"Катимерини\", цитиран от БТА. Според появила се днес информация бреговата охрана на о. Сими била повикана, за да изтегли гръцката рибарска лодка, която започнала да поема вода и се наложило 72-годишният й капитан да бъде спасяван от друг преминаващ плавателен съд. Рибарят бил отведен в местния медицински център, където лекарите установили, че няма опасност за здравето му. Според информацията рибарят разказал, че се сблъскал с луксозна турска яхта, която получила само незначителни щети и продължила плаването си.", "date": "2018.07.22", "title": "В Гърция  разследват информация за сблъсък между гръцка лодка и турска яхта"}
{"url": "https://www.24chasa.bg/novini/article/6973367", "text": "Най-малко 11 души бяха убити в самоубийствен атентат край летището на Кабул, който бе извършен броени минути след завръщането от изгнание на афганистанския вицепрезидент Абдул Рашид Достум, съобщи полицията, цитирана от ДПА. Най-малко 14 души са ранени. Повечето пострадали са полицаи, информира БТА. Атентаторът се е намирал сред поддръжници на Достум, който се били събрали при входа на летището. Той бил идентифициран от полицията, но задействал бомбата си преди да бъде обезвреден. Достум се завърна в родината си след 14 месеца изгнание в Турция. Той напусна Афганистан през май 2017 г. преди да започне съдебно преследване срещу него за отвличане и изтезаване на политически опонент.", "date": "2018.07.22", "title": "Експлозия близо до Кабулското летище, най-малко 11 убити (Обновена)"}
{"url": "https://www.24chasa.bg/novini/article/6973406", "text": "Френските власти започнаха съдебно разследване на побоя над протестиращ, нанесен на 1 май от сътрудника на президента Еманюел Макрон Александър Бенала, съобщи Асошиейтед прес. Шокиращото нападение бе заснето на видеокамера и предизвика голяма политическа криза за френския лидер. Опозиционни лидери като десния политик Лоран Вокие и водача на радикалната левица Жан-Люк Меланшон настояват Макрон да даде обяснения, отбеляза Франс прес, цитирана от БТА. Парижката прокуратура каза днес, че Бенала и още четирима души са поставени под съдебен контрол и ще се явят в съд, където скоро може да им бъдат повдигнати обвинения. Макрон запазва мълчание по темата. Бенала бе уволнен в петък от президентския дворец, а вчера следователи претърсиха дома му. Прокуратурата каза, че на Бенала, който отговаряше за сигурността на Макрон по време на предизборната кампания през 2017 г., и на служителя на партия \"Република, напред!\" Венсан Краз, който също взема участие в нападението, сега е забранено да притежават оръжие или да заемат обществена длъжност. Двамата са били на първомайската демонстрация в качеството си на наблюдатели. Въпреки че на Бенала е било наложено дискретно дисциплинарно наказание през май, правосъдието не е било сезирано за побоя и той бе уволнен чак в петък. Освен Бенала и Краз, в съда ще се явят още трима високопоставени полицаи, заподозрени, че са предали на Бенала кадрите от камерата за видеонаблюдение. Въпреки че говорителят на Елисейския дворец Брюно Роже-Пти каза в четвъртък, че Бенала е бил отстранен от функциите си да отговаря за сигурността при публичните изяви на президента след 1 май, Бенала е забелязан на няколко неотдавнашни снимки край Макрон, включително на 13 юли в Живерни, Нормандия.", "date": "2018.07.22", "title": "Започна разследване за побоя, нанесен от сътрудник на президента Макрон"}
{"url": "https://www.24chasa.bg/novini/article/6973489", "text": "Временно е ограничено движението по път I-6 Гурково - Мъглиж в района на Дъбово поради пътнотранспортно произшествие, съобщиха от пресцентъра на АПИ. Шофьорите да се движат с повишено внимание и съобразена скорост, спазвайки указанията на служителите на \"Пътна полиция\" по обходен маршрут: в посока Гурково - по път I-5 Казанлък - Стара Загора до село Ягода, продължавайки до Николаево. В посока Мъглиж през Дъбово - Юлиево - Шаново - I-5 Ягода - Казанлък.", "date": "2018.07.22", "title": "Катастрофа край Дъбово"}
{"url": "https://www.24chasa.bg/novini/article/6973509", "text": "Градушка с големина на орех се изсипа над Мездра. Малко след 17 часа започна да вали силен дъжд, смесен с градушка, след което само огромни ледени късове за около десет минути бомбардираха градчето. Нанесени са поражения по десетки автомобили. Много от колите са със спукани и счупени стъкла. За кратко стихията спря движението и по международния път Е-79 между Мездра и Враца. Засега няма данни за пострадали хора и сгради, но има съсипани насаждения,  Щетите по превозните средства тепърва ще се изчисляват. Сериозни са пораженията по полицейските автомобили пред сградата на Районното управление в Мездра.", "date": "2018.07.22", "title": "Градушка удари Мездра и нанесе щети"}
{"url": "https://www.24chasa.bg/novini/article/6973512", "text": "По хуманен начин са умъртвени всички животни от последните 3 стада в село Шарково, област Ямбол. Това съобщи на извънреден брифинг министърът на земеделието, храните и горите Румен Порожанов. Две от стадата бяха с по около 15 животни, а третото е с козите на Тодорка Сакалиева. Всички животни вече са загробени. Решението кога да се изпълнят ветеринарно-медицинските дейности е на специално създадения областен щаб. Това съобщиха от пресцентъра на Министерство на земеделието, храните и горите. Стопаните от Шарково ще получат обезщетение от не по-малко от 190 лв. на овца или коза, като плащането започва утре. Фермерите от селата Крайново и Странджа вече получиха парите си в петък. В трите населени места – селата Шарково, Крайново и Странджа бяха потвърдени 22 положителни проби за чума по дребните преживни животни, припомни министър Порожанов. И допълни, че независимо от това, че не всички стада в тях са с положителни проби поради контактност на животните, трябваше да се подходи по този начин. Това беше потвърдено и от мисията от вирусолози от Европейската комисия, която беше на посещение в района през седмицата, както и от еврокомисар Витянис Андрюкайтис. Последните 3 стопански двора в село Шарково ще бъдат дезинфекцирани още днес, каза още земеделският министър. До дни ще започне и самото изчистване на оборите като за малките стопани ще бъде направена организация то да се поеме и извърши за сметка на държавата. Проби от животните за изследване ще продължат да се вземат на всеки 20 дни, като сега това става в зона от 10 км около огнищата, но по препоръка на мисията от ЕК ще се разшири на 20 км, за да се следи за евентуално разпространение на заразата от чума.", "date": "2018.07.22", "title": "Порожанов: Умъртвени са всички животни в Шарково"}
{"url": "https://www.24chasa.bg/novini/article/6973356", "text": "Гръцкият външен министър Никос Кодзиас заяви в интервю за агенция АНА-МПА, че не може да се отнеме правото на съседите неофициално да се наричат \"македонци\" и да им се наложи как да се самоопределят, предаде агенция МИА. Кодзиас уточни, че на официално равнище в държавните институции ще се използва името \"Северна Македония\" и \"гражданин на Северна Македония\", но всеки отделен човек има право да се самоопределя както желае. \"Ние можем да ги наричаме както искаме, но само тоталитарна държава може да контролира как някой се нарича неофициално\", каза Кодзиас, цитиран от БТА. Говорейки за договора от Преспа, който решава десетилетния спор за името на северната съседка, гръцкият министър няколко пъти посочи, че той е резултат от компромис и отстъпки и от двете страни, тъй като \"Гърция не е завладяла северната си съседка, за да й налага своите позиции\". \"Ако можеше да се направи по-добър договор, ако вие и аз седяхме у дома и правехме договор, без да съществува другата страна, тогава всичко е наред. Нямаше да я наричаме Северна Македония, а Северна Аляска. И разбира се, ако не съществуваха отстъпките от предишните 25 години, всичко щеше да бъде по-лесно\", казва Кодзиас, отговаряйки на въпрос дали договорът от Преспа е най-добрият, който Гърция е можела да сключи. Миналия месец Гърция и Република Македония подписаха договор, според който бившата югославска република се преименува в Република Северна Македония. Договорът отвори пътя за членство на Република Македония в ЕС и НАТО, блокирано досега от Гърция заради дългогодишния спор за името на северната съседка. Опозицията и в двете страни не одобрява договора, който още не е влязъл в сила.", "date": "2018.07.22", "title": "Кодзиас: Гражданите на съседната страна имат право на самоопределение"}
{"url": "https://www.24chasa.bg/novini/article/6973330", "text": "Тир се обърна на АМ \"Хемус\" на 360 км в района на Нови пазар. Шофьорът се навел да вземе телефона си. Камионът заявил рязко вляво. Като видял, че се камионът отклонява, шофьорът завил волана на дясно. Обърнал се от загубата на равновесие на камиона. На шосето е цялото количество жито, което било превозвано. Движението се регулира от полиция. Пробата за алкохол на шофьора е отрицателна.", "date": "2018.07.22", "title": "Тир изсипа 20 тона жито на АМ \"Хемус\" край Шумен"}
{"url": "https://www.24chasa.bg/novini/article/6973335", "text": "Съд във Великобритания освободи под гаранция турски бизнесмен, заподозрян във връзки с Фетхуллахистката терористична организация (ФЕТО), която според Анкара стои зад опита за преврат през юли 2016 г., предаде Анадолската агенция. Бизнесменът Хамди Акън, бивш ръководител на Коза Ипек холдинг, бе арестуван по искане на Турция на 23 май. Той се яви пред съд в Уестминстър, който му наложи гаранция от 50 000 паунда. Акън не е под домашен арест, но му е забранено да напуска страната, предаде БТА. Изслушването по неговата екстрадиция ще бъде през септември. Хамди Акън е обвинен в опит да свали турското правителство и в нарушаване на конституцията. Тези обвинения могат да му донесат две строги доживотни присъди затвор. Той е заплашен също от присъда от 132 години затвор по обвинение в създаване на въоръжена терористична група, военен и политически шпионаж, подправяне на документи и пране на пари.", "date": "2018.07.22", "title": "Британски съд освободи под гаранция турски бизнесмен, заподозрян във връзки с ФЕТО"}
{"url": "https://www.24chasa.bg/novini/article/6973342", "text": "Обвинената в шпионаж руска гражданка Мария Бутина е имала по-широки контакти на високо равнище във Вашингтон, отколкото бе известно по-рано. През 2015 година тя е участвала в две срещи между гостуващи руски представители и двама високопоставени служители на американската централна банка и министерството на финансите, съобщи Ройтерс. В срещите, разкрити от няколко души, запознати с тях, и от доклад на вашингтонски център за анализи, който ги е организирал, са участвали тогавашният вицепрезидентът на Управлението за федерален резерв (УФР) Стенли Фишeр и тогавашният заместник-министър на финансите, отговарящ за международната дейност, Нейтан Шийтс. Руската гражданка Мария Бутина беше арестувана във Вашингтон на 15 юли. Обвинена е, че участва в заговор с цел да извърши действия в полза на чужда държава на американска територия. Тя отхвърля обвинениета, че е действала като руски агент, предаде БТА. Бутина пътувала до САЩ през април 2015 година с Александър Торшин, който тогава е заместник-ръководител на руската централна банка. Те участвали в отделни срещи с Фишер и Шийтс, посветени на руско-американските икономически отношения при управлението на администрацията на тогавашния президент Барак Обама. Двете срещи, които не са били обявени по-рано, разкриват широк кръг от изключително влиятелни връзки, които Бутина се стремяла да осъществи с американски политически лидери и лобистки групи. Срещите с Фишер и Шийтс са били организирани от Центъра за национални интереси, вашингтонски външнополитически анализаторски център, който често прокламира про-руски възгледи. Срещите са документирани в доклад на центъра, с който Ройтерс разполага. Документът очертава свързаните с Русия дейности на центъра от 2013 до 2015 година. Докладът определя срещите като даващи възможност водещи фигури от финансови институции в САЩ и Русия да разговарят. Мария Бутина е работила за Торшин, който има близки отношения с руския президент Владимир Путин, и му е превеждала на различни събития във Вашингтон. В имейл до Ройтерс Фишер потвърди срещата с Торшин. Макар да не може да си спомни подробности, той отбелязва, че разговорът е бил за състоянието на руската икономика и новата роля на Торшин като заместник-управител на централната банка.", "date": "2018.07.22", "title": "Обвинената в шпионаж Мария Бутина се е срещала с хора от американската централна банка"}
{"url": "https://www.24chasa.bg/novini/article/6973022", "text": "Земетресение с магнитуд 5,7 разтърси днес град Руидар в южната иранска провинция Хормозган, съобщи Асошиейтед прес, като се позовава на иранската агенция ИСНА. Според Геофизичния институт на САЩ трусът бил с магнитуд 5,4, предаде БТА. Няма сведения за пострадали. Град Руидар, с население от 8000 жители, е разположен на 940 км южно от столицата Техеран.", "date": "2018.07.22", "title": "Силно земетресение разлюля град в южен Иран"}
{"url": "https://www.24chasa.bg/novini/article/6973030", "text": "Силно разложен труп на жена е бил открит в събота сутринта в горичка край Поморие, тялото е висяло на дърво, съобщиха от полицията за \"24 часа\". Засега трупът не е идентифициран, но се предполага, че е на издирваната 41-годишна полякиня Александра Фулара, изчезнала на 30 юни от поморийски хотел, каза говорителят на Областната дирекция на МВР Цветелина Рандева. Тялото е откарано за аутопсия в катедра Съдебна медицина към УМБАЛ Бургас, която е потвърдила, че няма следи от насилие.  Трупът е открит при поредната издирвателна акция на полицията, която 20 дни търсеше полякинята.  Униформени се натъкнали на обесената жена на място, отдалечено на около 500 метра от хотела, от който полякинята изчезна. Въпреки че издирваната полякиня имала голяма татуировка на рамото, тялото било толкова разложено, че тя не се виждала, разкриха осведомени. Откритата жена обаче била с дрехи, които отговаряли на тези, които носела изчезналата полякиня. Предстои разпознаване, казаха от полицията. Все още не е ясно защо 41-годишната треньорка по карате е решила да сложи край на живота си по този ужасяващ начин. Тя пристигнала на почивка в България на 26 юни, заедно със съпруга си и двете им деца - момче на 15 г. и 8-годишно момиченце. На 30 юни около 17 ч. казала на мъжа си, че ще излезе да се разходи. Била облечена с рокля и джапанки. Нито една от камерите на хотела и съседния почивен комплекс обаче не е засякъл излизането на полякинята, затова криминалисти предположиха, че тя може да е скочила от терасата на хотелската стая, която е на 1-я етаж. По време на издирването полиция провери десетки квартири и хотели в Поморие, а съпругът на Александра - Бартоломей Фулара бе извикан за повторен разпит в България.", "date": "2018.07.22", "title": "Откриха силно разложен труп край Поморие, на изчезналата полякиня е?"}
{"url": "https://www.24chasa.bg/novini/article/6973048", "text": "Трупът на 58- годишен мъж бе открит в къщата му в смолянското село Момчиловци. Никола Гюзелев е бил видян жив за последно от съседи в понеделник. Полуразложения мъж е открит в дърварника към къщата му от съседи, вероятно привлечени от миризмата. Гюзелев е открит виснат на греда в дърварника на сезал. Гюзелев не е семеен. Живеел сам в къщата след като родителите му починали. Има брат, който от дълго време е със семейството си в района на Самоков. Мъжът е бил безработен. Бил наеман от време на време от съселяните му за работа по нивите и ливадите и така се прехранвал.", "date": "2018.07.22", "title": "Намериха полуразложен труп в дърварник в Момчиловци"}
{"url": "https://www.24chasa.bg/novini/article/6973052", "text": "Строгите мерки на китайската правителство за подобряване качеството на околната среда започва да дава видими резултати, е установило проучване Факултета по обществено здраве към Пекинския университет, предава bulgarian.cri.cn. От 2013 г. властите в страната провеждат План за действие и контрол на въздушното замърсяване и успяха да постигнат всички големи цели, заложени в него. В рамките на проучването си Учените от Пекинския университет са анализирали данни за качеството на въздуха и смъртността в 74 големи града и са установили, че средната годишна концентрация на фини прахови частици РМ2.5, РМ10 и серен диоксид е спаднала за периода от 2013 до 2017 г. съответно с 33,3%, 27,8% и 54,1%. В същото време, през 2017 г. е имало 47 000 по-малко смъртни случая и 710 000 за целия период, които са пряко свързани със замърсяването на въздуха. Според учените от Пекинския университет обаче, все още трябва да се правят сериозни усилия за контрол на емисиите от озон и азотен оксид.", "date": "2018.07.22", "title": "Мерките за контрол на въздушното замърсяване дават ефект, сочи проучване на Пекинския университет"}
{"url": "https://www.24chasa.bg/novini/article/6973068", "text": "Стотици членове на сирийската неправителствена организация \"Белите каски\" и семействата им бяха евакуирани с израелска помощ в Йордания от Южна Сирия, където в момента се води офанзива на сирийската армия срещу силите на опозицията, съобщиха Франс прес и Ройтерс. Днес сутринта израелското военно радио съобщи, че 800 сирийци, членове на \"Белите каски\" и семействата им, са били евакуирани в Израел, откъдето са били прехвърлени в Йордания, предаде БТА. Израелските въоръжени сили заявиха, че през изминалото денонощие е извършило \"хуманитарна акция за спасяването на членове на сирийска гражданска организация и техните семейства /.../ поради непосредствена заплаха за живота им\". В Аман говорителят на йорданското външно министерство Мохамед Кайед заяви, че \"правителството е оторизирало ООН да организира преминаването на близо 800 сирийски граждани през Йордания, с цел те да бъдат прехвърлени в западни страни, на основание на молба, отправена от Великобритания, Германия и Канада\". Шефът на \"Белите каски\" Раед Ралех потвърди пред АФП, че \"известен брой доброволци /от \"Белите каски\" са били евакуирани със семействата им по чисто хуманитарни причини, след като са били обкръжени в регион в южна Сирия и вече се намират в Йордания\". Той уточни, че \"Белите каски\" са били обкръжени в провинциите Кунейтра и Дараа, а някои са били блокирани между демаркационната линия /между Сирия и Израел/ на Голанските възвишения и силите на режима. Те бяха в опасност поради \"многократните заплахи срещу тях от страна на Русия и режима\", добави шефът на организацията на спасители доброволци, която работеше в контролираните от бунтовници райони в Сирия. Говорителят на израелското външно министерство потвърди в Туитър евакуацията на \"Белите каски\". \"По молба на Съединените щати, Канада и европейски страни, Израел приключи хуманитарна операция за спасяване на членовете на сирийска гражданска организация и техните семейства. Те бяха евакуирани към съседна страна\", посочи той. Говорителят на йорданското външно министерство заяви, че 800-те сирийци ще бъдат подслонени в кралството за период от максимум три месеца, преди да бъдат изведени в Германия, Великобритания и Канада. Си Ен Ен съобщи на 16 юли, че според американски източници Вашингтон обсъжда със съюзниците си възможността за евакуация от Сирия на членове на \"Белите каски\", припомня ТАСС. Имало консултации между САЩ, Великобритания, Франция и Канада за евакуирането на около 1000 членове на тази организация и техните семейства. Президентът Доналд Тръмп повдигнал въпроса на срещата на НАТО в Брюксел този месец. Съюзниците го убедили да работи с Израел и Йордания за предоставяне на коридори за евакуация. Според Си Ен Ен темата щяла да бъде засегната на срещата между Тръмп и Путин в Хелзинки. След срещата коментари от Тръмп и Путин по този въпрос нямаше.", "date": "2018.07.22", "title": "Евакуираха стотици членове на сирийските \"Бели каски\" и семействата им в Йордания"}
{"url": "https://www.24chasa.bg/novini/article/6973071", "text": "Кадри, заснети с хеликоптер, показват как лавата се влива в океана. Така се образува специфична мъгла, която е смесица от изпарения на солна киселина, фини частици вулканично стъкло и пара, защото лавата навлиза във водата с температура около хиляда градуса по Целзий, предаде  . Килауеа е постоянно действащ от 35 години и един от най-активните вулкани в света. Последното му изригване продължава вече почти три месеца. Според специалисти, активността на Килауеа ще продължи през следващите 2 години.", "date": "2018.07.22", "title": "Лавата от вулкана Килауеа достигна океана и се вля в него (Видео)"}
{"url": "https://www.24chasa.bg/novini/article/6973083", "text": "Главният изпълнителен директор на Фиат Крайслер (Fiat Chrysler) Серджо Маркионе се оттегля заради влошено здраве и ще бъде заменен от Майк Манли, шеф на марката Джип (Jeep), която е част от автомобилния концерн, съобщи снощи автомобилопроизводителят, цитиран от световните агенции. 66-годишният Маркионе получи сериозни усложнения след операция на дясното рамо миналия месец, предаде БТА. Маркионе пое ръководството на Фиат през 2004 година и вече планираше да се оттегли догодина, припомня Франс прес. Задълженията на Маркионе като ръководител на луксозния автомобилопроизводител Ферари (Ferrari) ще бъдат поети от Луис Камилери, който е член на съвета на директорите на Ферари и дългогодишен директор във Филип Морис интернешънъл (Philip Morris International), компанията, която от много години е спонсор на тази марка спортни автомобили. 54-годишният Манли е британец и ръководи Джип от 2009 година, както и производителя на пикапи и ванове Рам (Ram) от 2015 година. В съобщение Фиат Крайслер информира \"с голямо съжаление, че през седмицата г-н Маркионе е получил неочаквани усложнения след операция, които са се задълбочили значително през последните часове\". \"В резултат на това г-н Маркионе няма да може да се върне на работа\", отбелязва компанията. В отделно съобщение Ферари посочва, че съветът на директорите на компанията е заседавал и е научил с огромно съжаление, че главният изпълнителен директор Серджо Маркионе не може да се върне на работа. Пред 14-годишното си управление Маркионе преобрази до голяма степен автомобилната група - първо като поправи ситуацията във Фиат, след това като ръководи сливането с американския автомобилопроизводител Крайслер (Chrysler) и отделянето на луксозната марка Ферари. Решенията на съвета на директорите трябва да бъдат потвърдени от събранията на акционерите.", "date": "2018.07.22", "title": "Шефът на Джип поема ръководството на Фиат, слагайки край на ерата \"Маркионе\""}
{"url": "https://www.24chasa.bg/novini/article/6973097", "text": "В момента протестиращите са на площада в Малко Шарково. Те казват, че са кротки, никой не им плаща и просто са искали да защитят стадото на баба Дора. Районът е отцепен и се допускат само местни хора или такива, които доставят храни, предаде NOVA. Стигна се и до арест на една от жените, която много настояваше да влезе. Тя беше облечена в народна носия и каза, че е от организация, която защитава животните. Полицаите обаче я арестуваха, защото нарушава реда. Настроенията сред местните са, че с тази сага трябва да се приключва. Животните, за да не се разпространява заразата, трябва да бъдат умъртвени.", "date": "2018.07.22", "title": "Арестуваха жена, протестираща в Малко Шарково срещу евтаназията на животни (Видео)"}
{"url": "https://www.24chasa.bg/novini/article/6973108", "text": "Гръцкият външен министър Никос Кодзиас заяви в интервю за агенция АНА-МПА, че смята руския си колега Сергей Лавров за един от най-добрите дипломати на международната арена, предаде ТАСС. \"Сергей Лавров, когото смятам за един от най-добрите дипломати, действащи на международната арена, и с когото имаме приятелски отношения, ме помоли да го поканя в Гърция, за да подготви посещението на премиера Алексис Ципрас в Москва. Аз изпратих поканата, ако иска - ще дойде, ако не - няма да дойде. Във всички случаи ще приветстваме неговата визита\", каза Кодзиас. Отношенията между Русия и Гърция се обтегнаха, след като Атина обяви миналата седмица, че е изгонила двама руски дипломати и е забранила на други двама достъп до страната. Дипломатите бяха обвинени в намеса във вътрешните работи чрез насърчаване на демонстрациите срещу споразумението за името на Република Македония и в опит да подкупят гръцки официални представители, предаде БТА. Говорителката на руското външно министерство Мария Захарова заяви, че тази стъпка няма да се отрази позитивно на двустранните отношения и ще има ответни действия, а руският посланик в Атина Андрей Маслов заяви, че планираното през септември посещение на руския външен министър Сергей Лавров в Гърция \"е загубило актуалност\". \"Ако Лавров смята, че трябва да се отъждестви с изгонените руски дипломати, това е негово право\", каза Кодзиас, но подчерта, че Атина не отъждествява тези \"лоши събития\" с официална Русия.", "date": "2018.07.22", "title": "Никос Кодзиас: Сергей Лавров е един от най-добрите дипломати"}
{"url": "https://www.24chasa.bg/novini/article/6973115", "text": "Турция продължава тенденцията към силен икономически растеж и основите на икономиката й са здрави, заяви за местни медии новият финансов министър на Турция Берат Албайрак, цитиран от Ройтерс. Опасенията във връзка с независимостта на централната банка нараснаха, след като президентът Реджеп Тайип Ердоган назначи за финансов министър своя зет Албайрак, което подкрепи очакванията, че президентът, който сам се нарече \"враг на лихвите\", ще се опита да окаже по-голямо влияние върху монетарната политика, предаде БТА. Турската лира поевтиня тази година, като изгуби една пета от стойността си спрямо американския долар, заради опасенията, че централната банка не може да овладее нарастването на двуцифрената инфлация, докато Ердоган нееднократно призова за намаляване на лихвите. Албайрак, който е в Аржентина за среща на Г-20, каза, че сегашната политика на правителството има за цел поддържане на разумна фискална политика, стабилен растеж на кредитите, извършване на структурни реформи и заздравяване на рамката на паричната политика на Турция. \"Турската икономика продължава тенденцията на силен икономически растеж. Икономическите ни основи са здрави и перспективите ни са обещаващи\", каза Албайрак.", "date": "2018.07.22", "title": "Турският финансов министър: Виждам обещаващи перспективи за икономически растеж"}
{"url": "https://www.24chasa.bg/novini/article/6973054", "text": "Китайските компании в сектора на електронната търговия работят активно с местния бизнес в Близкия изток за изграждането на „дигитален Път на коприната\". Една от тях е базираната в провинция Джъдзян JollyChic, която печели голяма популярност в богатите на нефт, но без текстилна промишленост арабски страни,предава bulgarian.cri.cn. „JollyChic предлага голямо разнообразие от стоки на добри цели и с високо качество. Най-важното обаче е, че те биват доставяни бързо\", казва 25-годишната Рима, която редовно пазарува от сайта на китайската компания. JollyChic навлезе на пазара в Саудитска Арабия през 2013 г. и в момента е най-голямата онлайн платформа за пазаруване в кралството. Компанията разширява също бизнеса си и към съседните страни, включително ОАЕ, Йордания и Бахрейн. „Ключът за нашия успех е изграждането на местни логистични бази\", казва изпълнителният директор Ли Хаййен. Компанията има склад близо до саудитската столица Рияд и в момента изпълнява повечето поръчки на клиенти в рамките на две дни, вместо предишните 10 до 15. Разрастването на китайската електронна търговия в Близкия изток е особено видимо през последните години. От 2016 г. насам китайски компании от този сектор и техните Интернет приложения са сред топ 10 на най-популярните сред арабските потребители. Пазарната експанзия стимулира и сериозни промени в сектора. В 2017 г. „Амазон\" придоби известната в района марка Souq, а компанията за недвижими имоти, която притежава най-големия шопинг център в света Dubai Mall обяви неотдавна, че ще инвестира 1 млрд. долара в изграждането на близкоизточен аналог на „Алибаба\".", "date": "2018.07.22", "title": "Китайската електронна търговия печели популярност в Близкия изток"}
{"url": "https://www.24chasa.bg/novini/article/6973135", "text": "Вчера в „Зала 3“ на НДК, където се проведоха най-значимите срещи от европредседателството, БСП представи проекта си „Визия за България“. Никой от БСП обаче не каза откъде ще дойдат парите за тези техни мечти. След управление на БСП винаги има хаос и дефицит поне 5%. Това заяви пред журналисти в Казанлък председателят на ПГ на ГЕРБ и заместник-председател на партията Цветан Цветанов, съобщиха от ГЕРБ. Цветан Цветанов изрази мнение, че е много лесно да кажеш нещо популистко и добре звучащо, но е трудно впоследствие да изпълниш поетите обещания. „Затова политиката е за отговорни хора, които могат да изпълняват ангажиментите си към хората“, обясни той. „БСП вчера призоваха - детските градини да се безплатни, минималната работна заплата да е 60% от средната, да има още по-високи пенсии, да има прогресивен данък. Не чухме обаче какви са финансовите параметри на тези искания, не казаха дали това отново няма да изстреля дефицита в неразумни от икономическа гледна точка стойности“, отбеляза Цветанов. „Чуха се призиви за промяна на системата, за национализация. Тази страница е отдавна затворена и ние вървим напред“, каза още председателят на ПГ на ГЕРБ. Той благодари на БСП, че в петък са подкрепили позицията на премиера Борисов за мигрантите, която той отстоява още от Европейския съвет на 28 юни. „От опозицията искат да пригласяме на страните от Вишеградската четворка. Тези страни, които се характеризират с по-антиевропейско говорене, ще получат с 24% по-малко средства за кохезионна политика, докато ние ще получим 2 милиарда лева повече“, уточни Цветанов. Цветан Цветанов коментира и клипът, който ПП ГЕРБ вчера разпространи и който дава сериозни поводи за съмнение, че Корнелия Нинова е отговорна за провокациите в с. Шарково. „Ако това се окаже вярно – то това би било много ниско и безотговорно поведение. Докато ние сме били в опозиция никога не сме се заигравали със страховете на хората“, категоричен бе зам.-председателят на ГЕРБ. Председателят на ПГ на ГЕРБ засегна темата и за предстоящите местни избори догодина. „Сега имаме кметове в 130 общини, като нашата амбиция е да имаме 145“, съобщи той. По думите на Цветанов кандидатите на ГЕРБ за кметове на много места вече са ясни. „Няма как да не подкрепиш Галина Стоянова за още един мандат, тя е лицето на Казанлък“, подчерта той. По думите му по време на днешното откриване на реконструирани и рехабилитирани улици и междублокови пространства в Казанлък, лицата на много хора са сияели от щастие. „Това е оценката за работата на ГЕРБ и правителството на Бойко Борисов“, завърши зам.-председателят на ГЕРБ.", "date": "2018.07.22", "title": "Цветанов в Казанлък: Вчера никой от БСП не каза откъде ще дойдат парите за техните мечти"}
{"url": "https://www.24chasa.bg/novini/article/6973140", "text": "Германски секторни асоциации предупредиха днес преди срещата на председателя на Европейската комисия Жан-Клод Юнкер с президента на САЩ Доналд Тръмп, че митата, които Вашингтон наложи или заплашва, че ще наложи, ще навредят на самата Америка, предаде Ройтерс. Позовавайки се на опасения за националната сигурност Вашингтон въведе на 1 юни мита върху стоманата и алуминия, внасяни от ЕС, Канада и Мексико. Тръмп сега заплашва да наложи мита и на автомобилите и автомобилните части, внасяни от ЕС. Юнкер ще обсъди търговията с Тръмп на среща в сряда, предаде БТА. Митата под маската на притеснения за националната сигурност трябва да бъдат премахнати, заяви ръководителят на Германската промишлена асоциация (BDI) Дитер Кемпф. Юнкер трябва да каже на Тръпм, че САЩ ще си навредят с митата върху колите и автомобилните части, каза той пред в. \"Велт ам зонтаг\". Германският автомобилен сектор дава работа на над 118 000 души в САЩ, а 60 процента от това, което произвеждат се изнася. Европа не трябва да се оставя да бъде изнудвана и трябва да изглежда уверено в САЩ, допълни Кемпф. Германският министър на икономиката Петер Алтмайер каза пред пред националното радио \"Дойчландфунк\" днес, че се надява да може да се намери решение, приемливо и за двете страни. За нас това означава, че защитаваме отворените пазари и ниските мита, уточни той. Алтмайер допълни, че възможността САЩ да наложат мита върху вноса на автомобили е много сериозна и подчерта, че намаляването на митата в света през последните 40 години и отварянето на пазарите е донесло много ползи на гражданите. Представители на ЕС се опитват да намалят очакванията за резултатите от разговорите на Юнкер с Тръмп и отхвърлят предположенията, че председателят на ЕК може да отиде във Вашингтон с нов план, с който да бъдат подобрени отношенията. Президентът на Асоциацията на германските търговско-промишлени камари (DIHK) Ерик Швайцер каза пред \"Велт ам зонтаг\", че германската икономика от десетилетия разчита на отворените пазари и на устойчива световна търговска система, но по думите му всеки ден германските компании усещат, че трансатлантическият разрив става все по-голям.", "date": "2018.07.22", "title": "Германски асоциации с предупреждение към САЩ за митата преди преговорите Тръмп-Юнкер"}
{"url": "https://www.24chasa.bg/novini/article/6973152", "text": "Криминалисти са задържали 39-годишен мъж от Тополовград за убийството на неговия 69-годишен самотно живеещ съсед инвалид, съобщиха от ОД на МВР - Хасково. След получаването на сигнала за престъплението е било установено на място, че жертвата е била удушена с перде. Издигнати са били версии за грабеж или отмъщение. При работата по двете направления служителите на полицията са стигнали до заключението, че съпричастен към извършване на престъплението е 39-годишния му съсед Х. В.. От проведените оперативно издирвателни и процесуално следственни действия се е изяснило, че преди няколко дни извършителят на престъплението е искал назаем от убития К. Г., който му отказал. При огледа на местопроизшествието и последващите претърсвания са били намерени категорични доказателства за съпричастността на извършителя на престъплението. При претърсването в дома на заподозрения са били намерени пари, за които той твърди в показанията си, че е взел от чекмеджето на нощното шкафче от дома на убития. Пердето - оръдие на престъплението, също е било намерено в къщата на заподозрения. Отнетата сума - близо 1000 лева, е била приготвена от инвалида за рампа, която била почти готова, а майсторите трябвало да си получат възнаграждението в близките дни. Именно те са намерили тялото на убития. Престъплението е било извършено поради смесени подбуди и под влияние на алкохол, е било едно от заключенията на разследващите. На автора на престъплението е било повдигнато обвинение и му е била взета мярка за неотклонение \"задържане\" за срок от 72 часа.", "date": "2018.07.22", "title": "Задържаха мъж, удушил с перде възрастен самотно живеещ инвалид"}
{"url": "https://www.24chasa.bg/novini/article/6973195", "text": "Срещата на лидерите на основните македонски парламентарни партии ще продължи в понеделник в 9 часа местно време, потвърди за агенция МИА източник от правителството. Премиерът и лидер на Социалдемократическия съюз на Македония /СДСМ/ Зоран Заев е изпратил покани за тази среща на лидера на ВМРО-ДПМНЕ Християн Мицкоски, на лидера на Демократичния съюз за интеграция Али Ахмети и на Билал Касами, лидер на едно от крилата на партия Беса, предаде БТА. Целта на срещата е лидерите на четирите партии да се опитат да разрешат противоречията си и да се споразумеят по формирането на Държавна избирателна комисия и по въпросите, свързани с предстоящия референдум наесен. Тези проблеми не бяха разрешени на първата лидерска среща на 18 юли, на която присъстваха лидерите на всички парламентарни партии, нито на срещата на следващия ден на лидерите на основните партии. В сряда Заев съобщи като възможна формулировка на въпроса за референдума \"Дали сте за ЕС и НАТО с приемане на договора между Република Македония и Република Гърция\".", "date": "2018.07.22", "title": "Лидерите на основните македонски партии ще продължат срещата си в понеделник"}
{"url": "https://www.24chasa.bg/novini/article/6973204", "text": "Има няколко хипотези, постоянно се търсят нови факти и всички служби са ангажирани, за да се открие откъде е дошла чумата по дребните преживни животни. Това каза в   министърът на вътрешните работи Валентин Радев. \"В МВР не сме закъснели, ние помагаме, каквото ни кажат експертите – БАБХ и Министерството на земеделието - това сме направили. Да, комуникацията в началото е по-слаба, някои документи не бяха показани на хората, тези прословути протоколи от лаборатория, но нека не забравяме – това е криза. Аз казвам, че първите дни се е реагирало така. Зони се правят, убеждават се хора, отидохме да се борим буквално с народни представители, моите уважения, аз съм бил народен представител, те са неприкосновени и трябва да бъдат чути, но не им беше мястото там. Не искам да се извинявам с тяхното поведение, да го подчертая, затова решихме сега, направихме всичко възможно, включително да обясним и на тях - те вече не са там, нито днес, нито вчера, и продължаваме да действаме по препоръките и по това, което ни задават от Българската агенция по безопасност на храните.\" Валентин Радев посочи, че най-добре охраняваната и най-чувствителна сухопътна граница в Европа е българската. Запитан има ли тайно прехвърляне на бежанци у нас и кацане на авиобаза Безмер, министър Радев заяви: \"Ние ги прехвърляме, самолети кацат на Безмер, разтоварваме ги, а в момента с това обезлюдяване... Убиваме агнета, убиваме животни, поминъка, цялата Странджа ще бъде населена с мигранти, които след това ще работят и ще оправят включително демографията на България. Нали разбирате, че тези три центъра (на фалшиви новини - бел. ред.), не знам кой точно център, тези фалшиви новини, са подхранени ето от това, което вие ми казвате. На кого в главата му дойде, че ще кацат самолети на Безмер и ще разтоварят бежанци. Та това може да стане скрито ли? На кого в главата му дойде, че ние ще обезлюдяваме Странджа, за да настаняваме бежанци, които щели да се трудят у нас, щели да оправят демографията и така нататък... слушайки госпожа Нинова в парламента.\" Единодушното решение на парламента да не се приемат обратно мигранти означава, че премиерът има зад гърба си решение на парламента, подчерта още Валентин Радев: \"Ако бъдем притиснати от Европа, от Дъблинското споразумение, по регламента, или по тази общоевропейска система за убежище, и трябва да върнем обратно тези, които сме ги записали тук, взели сме им отпечатъци, и сега се намират в Германия или някъде на друго място и ни кажат - трябва да приемете пет или 50 човека, ние казваме: да, но първо ще питаме парламента. Те са ни казали никой да не приемаме, никакво двустранно споразумение да не подписваме.\"", "date": "2018.07.22", "title": "В. Радев: На кого в главата му дойде, че ще кацат самолети на Безмер и ще разтоварят бежанци?"}
{"url": "https://www.24chasa.bg/novini/article/6972868", "text": "Крадците изглежда са мислели, че са в безопасност, но няколко капки кръв ги издадоха и 15 години след дръзкия обир на френски бижутерски магазин предполагаемите извършители бяха открити в Сърбия, съобщи АФП, цитирана от  . Кражбата носеше всички характерни черти на операция на „Розовите пантери“ – мрежа от сърби и черногорци, стоящи зад едни от най-смелите обири през последните две десетилетия. Смята се, че в периода 1999-2015 г. бандата е извършила най-малко 380 грабежа, основно от маркови бижутерски магазини, като стойността на плячката им се оценява на 334 млн. евро, сочат данните на Интерпол. Една сутрин през септември 2003 г. група маскирани мъже нахлува в бижутерия в Белфор - град в Източна Франция, на около 25 километра от границата с Швейцария. Един извадил пистолет, а другите счупили витрините и си тръгнали с часовници и бижута за 350 000 евро – всичко това в рамките на минута. Полицията успя да арестува сръбските пласьори на плячката, един от които със задигнат часовник на ръката. Но не откри извършителите на обира. Те останали неидентифицирани до 2013 г., когато с нови технологии в лабораториите по криминалистика били изследвани следи от кръв по една стъклена витрина, шкаф и кутия на „Картие“. Анализът на ДНК показал, че става дума за двама сърби, които били неизвестни във Франция, но издирвани от Австрия. Те би на 41 години и известни с прякорите Жица и Бока. А след проверка на телефонните им разговори били установени другите двама – Саша (37 г.) и Лука (48 г.) И четиримата са от Ужице – проспериращ някога индустриален град на 150 км югозападно от Белград, който запада. „Повечето такива престъпници са по произход от Ниш, Чачак и Ужице“, казва градската прокурорка Любиша Драгашевич. Според нея хора в района на Ужице стават престъпници, защото с легална дейност им е трудно да свържат двата края. Но освен това „в обществото има култ към престъпността, коравите момчета“. „В такива среди такава дейност в чужбина е въпрос на престиж. Те се смятат за защитници на бедните сръбски жертви от Запада“, казва прокурорката. Макар и идентифицирани четиримата остават недосегаеми за френското правосъдие, тъй като Сърбия не екстрадира свои граждани. Но през последното десетилетие Франция и Сърбия укрепиха сътрудничеството си в правната област след убийството на френски футболен запалянко в Белград през 2009 г. И френски съдия поиска четиримата заподозрени да бъдат разпитани от сръбски прокурор. На разпита през ноември те отрекли да са замесени. Единият казал, че бил по време на обира в Белфор за партита с техно музика, другият – че си търсел кола втора ръка… Бока токущо бил вкаран в затвор заради катастрофа с фатален изход, малко след разпита през ноември Жица и Саша започнали да излежават 5-годишни присъди за кражба на часовници за 950 000 евро от бижутерски магазин в Хамбург през 2014 г. Някои от тях били заподозрени и за участие в обири в Швейцария и Холандия. С такива обири се финансира околен живот вкъщи, казва Драгашевич, като обяснява, че тяхната плячка бързо се харчи „в барове и ресторанти, за кокаин, проститутки, луксозни коли и скъпи дрехи“ и често пъти в скъпарски градове. След което те пак замислят поредния удар. Техните престъпни действия не се ограничават до обири на бижутерски магазини, освен това те си взаимодействат с албански банди при трафик на наркотици на Запад, заявил сръбски следовател, пожелал анонимност. С парите от плячката те се занимават с лихварство, финансират млади престъпници, а понякога инвестират в имоти, барове, ресторанти. Те обаче никога не правят обири на територията на страната си. Тъй като заподозрените няма как да бъдат екстрадирани, ако Франция поиска процес за грабежа в Белфор в Сърбия, както стана с обира в Хамбург, френските съдебните власти трябва да прехвърлят случая в Белград. Това обаче трябва да стане бързо, тъй като 15-годишната давност за такива престъпления изтича на 19 септември. Ако бъдат признати за виновни в Сърбия, извършителите на обира може да получат до 15 години затвор. Ако не успее да прехвърли документите в срок, френската прокуратура трябва да прави задочен процес и да издаде международна заповед за арест, което означава, че четиримата няма да могат да напускат Сърбия, без да рискуват да бъдат задържани и екстрадирани.", "date": "2018.07.22", "title": "Хванаха сърби, обрали бижутерия във Франция преди 15 години, по капки кръв"}
{"url": "https://www.24chasa.bg/novini/article/6972878", "text": "Гори сметището на община Кочериново, което се намира край кръговото кръстовище на АМ \"Струма\", предаде  . Гъстият черен дим стелещ се западно от долината на р. Струма в посока Симитли е бил забелязан към 6 ч. тази сутрин. Никой не гаси сметището, което вече не се използва. Пожарната в Рила е получила сигнал около 7 ч.", "date": "2018.07.22", "title": "Сметището край Кочериново гори"}
{"url": "https://www.24chasa.bg/novini/article/6972880", "text": "Стив Банън създава фондация в Европа, която да подкрепя десни популистки групи от целия континент, предаде ДПА, като цитира интервю на бившия главен стратег на президента Доналд Тръмп за изданието \"Дейли бийст\". Банън се надява, че фондацията, наречена \"Движението\" (The Movement), ще оглави дясна популистка революция на континента, започвайки с изборите за Европарламент напролет, пише \"Дейли бийст\". Неправителствената организация ще бъде централен източник за проучвания на общественото мнение, съвети за пропаганда и научни изследвания (think-tank research) за разнообразни десни организации, които никнат из цяла Европа, в много случаи без професионална политическа структура или съществен бюджет. Амбицията на Банън е в перспектива организацията да съперничи по влияние на \"Отворено общество\" на финансиста Джордж Сорос, подкрепящо либерални каузи, предаде БТА. През последната година Банън е водил разговори с десни групи от целия континент - от Найджъл Фараж и членове на Националния фронт на Марин льо Пен (преименуван на Национален съюз) на запад, до Виктор Орбан и полски популисти на изток. Той замисля дясна \"супергрупа\" в Европейския парламент, която да наброява една трета от депутатите след изборите през май. Обединен популистки блок от такъв размер би могъл сериозно да влияе на парламентарната дейност, потенциално давайки на Банън огромна власт в популисткото движение, отбелязва \"Дейли бийст\". Централата на фондацията ще бъде в Брюксел, където през следващите месеци ще започне наемането на първоначален екип от 10 души, като броят им ще се увеличи до около 25 след 2019 г., ако проектът е успешен. Банън планира да прекарва 50 процента от времето си в Европа, след като минат частичните избори за Конгрес в САЩ през ноември. Банън, спорна фигура, който до началото на годината беше в ръководството на десния сайт \"Брайтбарт Нюз\", помогна на кандидат-президентската кампания на Тръмп през 2016 г., с което си спечели поста в Белия дом. Принуден да го напусне след вътрешни вражди, по-късно разкрити в книгата \"Огън и жупел\" (Fire and Fury) на Майкъл Улф, сега той мечтае за новата си европейска империя, пише авторът на интервюто в \"Дейли бийст\" и цитира думите на Банън: \"Бих предпочел да царувам в ада, отколкото да служа в рая\" (перифраза на Сатаната от \"Изгубеният рай\" на Джон Милтън).", "date": "2018.07.22", "title": "\"Дейли бийст\": Бивш съветник на Тръмп планира фондация, която да подкрепя десни популисти"}
{"url": "https://www.24chasa.bg/novini/article/6972882", "text": "Изтребител Ф-16 от ВВС на САЩ прехвана вчера по обед малък граждански самолет в близост до частния голф клуб на президента Доналд Тръмп в Ню Джърси, съобщиха военните власти, цитирани от Асошиейтед прес. Нарушителят летял без необходимото разрешение и комуникация във временната ограничена зона за полети около голф игрището в Бедминстър, където президентът прекарва уикенда, предаде БТА. Северноамериканското аерокосмическо командване заяви, че прехванатият самолет е кацнал без инцидент на летище в Питстаун, където пилотът е бил посрещнат от местни служители на органите на реда. Тръмп пристигна в Ню Джърси в петък следобед и по план ще замине за Вашингтон днес следобед.", "date": "2018.07.22", "title": "Прехванаха малък самолет близо до голф клуба на Тръмп, докато той е там на почивка"}
{"url": "https://www.24chasa.bg/novini/article/6972884", "text": "Еквадор е близо до сключването на сделка с британските власти, с която ще оттегли предоставеното убежище за Джулиан Асандж и ще изгони основателя на \"Уикилийкс\" от посолството си в Лондон, предаде ДПА, като цитира американския разследващ журналист Глен Грийнуолд. Еквадорският президент Ленин Морено е пристигнал във Великобритания в края на седмицата за разговори с официални лица, за да финализира сделката, с която протекцията за Асандж ще бъде оттеглена и после той ще бъде предаден на британските власти, съобщи Грийнуолд на своя сайт \"Интерсепт\". Асандж не може да бъде арестуван на територията на дипломатическата мисия, където пребивава от 2012 г., след като наруши условията на освобождаването си под гаранция. Прокуратурата в Швеция впоследствие свали част от обвиненията срещу него в сексуални престъпления, но той се страхува, че може да бъде екстрадиран в САЩ за разпит във връзка с дейността на \"Уикилийкс\", ако напусне сградата. Източник, близък до външното министерство на Еквадор, е потвърдил за \"Интерсепт\" информацията за сделката за предаването на Асандж през следващите няколко седмици. Грийнуолд стана известен с публикуването на разкритията на Едуард Сноудън за Агенцията за национална сигурност на САЩ.", "date": "2018.07.22", "title": "Еквадор е на път да изгони Джулиан Асандж"}
{"url": "https://www.24chasa.bg/novini/article/6972886", "text": "Полицията в Лос Анджелис задържа въоръжен мъж, който взе заложници в супермаркет, предаде Асошиейтед прес. Мъжът, според медиите 18-годишен афроамериканец, прострелял баба си и приятелката си при семеен спор, след което избягал с колата на възрастната жена. Засечен от полицията, мъжът отказал да спре, започнало преследване, при което той стрелял по полицаите, а те отвърнали на огъня. Заподозреният катастрофирал в уличен стълб пред магазина \"Трейдър Джос\" (Trader Joe's), пълен с хора, и се барикадирал вътре, предаде БТА. Около три часа по-късно заподозреният се предаде на полицията. Една жена е убита в супермаркета, съобщи кметът Ерик Гарсети. Въоръжени полицаи от специалните части обкръжиха магазина в квартал Силвър Лейк, на мястото пристигнаха 18 линейки и около 100 пожарникари. След като нападателят нахлул в магазина, където имало десетки хора, някои се опитали да избягат, включително скачайки през прозорците от 2-3 м височина, разказват очевидци. Около половин час след началото на драмата полицаи влезли в супермаркета и запонали да извеждат някои от хората. Властите заявиха, че третират ситуацията като взимане на заложници и се опитват да я решат по мирен път, като убедят заподозрения чрез преговори да се предаде. Президентът Доналд Тръмп изпрати туит, че \"следи много внимателно възможната ситуация със заложници в Лос Анджелис, където местната полиция работи съвместно с федералните власти\". В крайна сметка заподозреният излезе с белезници на ръцете заедно с четирима заложници, и беше отведен от полицията. На пресконференция кметът Гарсети и началникът на градската полиция Майкъл Мур разказаха, че задържаният е бил ранен в лявата ръка. Една ранена жена е била изведена от полицаи от магазина, но в болницата е била установена смъртта й. Първоначално в помещенията имало между 40 и 50 клиенти и служители, някои успели да се скрият, други се спасили самостоятелно или с помощта на полицаите, трети пуснал самият заподозрян. По думите на шефа на полицията той доброволно решил да се предаде, поискал от преговарящите белезници и сам си ги сложил, предаде ТАСС, като цитира Си Ен Ен.", "date": "2018.07.22", "title": "Въоръжен се барикадира в супермаркет и държа посетителите му 3 часа, една жена е загинала"}
{"url": "https://www.24chasa.bg/novini/article/6972890", "text": "Индексът на тържищните цени /ИТЦ/, който отразява цените на хранителните стоки на едро, падна тази седмица с 1,28 процента до 1,324 пункта, сочат данните на Държавната комисия по стоковите борси и тържищата /ДКСБТ/. Базовото ниво на индекса - 1,000, е от 2005 година, предаде БТа. Оранжерийните домати поевтиняха тази седмица с 7,4 на сто и се продават по 1,25 лева за килограм. Оранжерийните краставици поевтиняват с 8,21 процента до 1,62 лева средно за килограм. Ранните картофи поевтиняват с 11,3 на сто и се търгуват по 0,63 лева за килограм на едро. Цената на зелените чушки пада с 6,3 на сто до 1,33 лева за килограм. Тиквичките поевтиняват с 11,3 на сто до 0,63 лева за килограм. Ябълките поевтиняват с 5,5 на сто и се продават по 1,56 лв./кг. Кайсиите се търгуват по 1,91 лева за килограм на едро, а прасковите поевтиняват с 8,7 на сто до 1,15 лв./кг. Цената на дините пада със 17,9 на сто до 0,32 лв. кг, а пъпешите се търгуват по 0,89 лв./кг. Кравето сирене се търгува по 6,05 лв./кг; кашкавалът, тип \"Витоша\", се купува по 9,86 лв./кг, а олиото по 1,96 лева за литър. Каймата поскъпва с 0,2 на сто и се търгува по 4,50 лева за килограм. Пакетче краве масло от 125 грама се търгува за 2,34 лева. Пилешкото замразено месо поевтинява с 0,5 на сто до 3,90 лева за килограм на едро. Захарта се търгува по 1,05 лв./кг, а брашното тип \"500\" се продава по 0,80 лева. Яйцата се продават по 0,21 лева за брой на едро в края на седмицата.", "date": "2018.07.22", "title": "Оранжерийните домати и краставици тази седмица поевтиняха, ранните картофи също"}
{"url": "https://www.24chasa.bg/novini/article/6972916", "text": "Кубинският парламент одобри вчера кабинета, назначен от новия президент Мигел Диас-Канел, в който постовете си запазват повечето министри от правителството на Раул Кастро, с изключение на ключовия пост на икономическите реформи, предаде Асошиейтед прес. Освен това Националното събрание прие за обсъждане предложената реформа на конституцията от 1976 г., която ще признае частната собственоств кубинското общество, ще учреди поста премиер наред с президента, ще ограничи правото да се заема върховния държавен пост до два петгодишни мандата, ще легализира еднополовите бракове, но ще запази ролята на комунистическата партия като единствена политическа сила. До края на годината проектът ще бъде поставен на национален референдум, преди да се върне в парламента за окончателно утвърждаване, предаде БТА. Новият Министерски съвет има 34-ма членове. Постовете си на заместник-председатели (вицепрезиденти) запазват участниците в революцията от 1959 г., 86-годишният Рамиро Валдес и 76-годишният ген. Улисес Росалес дел Торо, както и Рикардо Кабрисас Руис. Министрите на външните и вътрешните работи, на отбраната, външната търговия и финансите остават същите. Главната промяна, която отбелязват наблюдателите, е отсъствието на Марино Мурильо, който отговаряше за икономиката, и който помагаше на Раул Кастро в течение на десетилетие за въвеждането на частната инициатива в социалистическото стопанство. Новият министър на икономиката и планирането се казва Алехандро Хил, съобщи ТАСС.", "date": "2018.07.22", "title": "Кубинският парламент одобри новото правителство, обсъждат и нова конституция"}
{"url": "https://www.24chasa.bg/novini/article/6972918", "text": "Директорът на Националното разузнаване на САЩ Дан Коутс заяви, че по никакъв начин не е искал да прояви неуважение към президента Доналд Тръмп с \" , предадоха Асошиейтед прес и Ройтерс. Коутс публикува вчера изявление, стараейки се да ограничи щетите след интервюто си по време на форум по сигурността на института Аспен в Колорадо, по време на което демонстрира изненада, когато водещата Андреа Мичъл от Ен Би Си каза, че Тръмп планира втора среща с Путин, предаде БТА. \"Някои медийни информации погрешно изтълкуваха моите намерения, когато реагирах на новината, която ми беше съобщена по време на предаване на живо. Моята, признавам, неловка реакция по никакъв начин не целеше да покаже неуважение или да критикува действията на президента\", оправда се Коутс. \"Аз и цялата разузнавателна общност сме ангажирани да осигурим най-добрата възможна информация и подкрепа за усилията на президента Тръмп да предотврати руска намеса в предстоящите ни избори, да изгради силни международни връзки, за да поддържа мира, да денуклеаризира опасни режими и да защити нашата нация и нашите съюзници\", увери той.", "date": "2018.07.22", "title": "Шефът на американското разузнаване: Не исках да проявя неуважение към Тръмп"}
{"url": "https://www.24chasa.bg/novini/article/6972922", "text": "В стабилно състояние е младата гръцка туристка, която вчера падна от Драгалевския лифт, предаде . Сигналът за тежкия инцидент е подаден вчера в 14:52 ч., като линейката е стигнала на място за 14 минути. Момичето е откарано във ВМА със съмнения за фрактури на двете ръце и коремна травма. От болницата казаха днес, че заради височинната травма пострадалата ще остане под наблюдение.", "date": "2018.07.22", "title": "Стабилно е състоянието на гръцката туристка, която падна от Драгалевския лифт"}
{"url": "https://www.24chasa.bg/novini/article/6972925", "text": "Мерки срещу африканската чума по прасетата. Тя е смъртоносна, няма ефективно лечение, предава се лесно от болно на здраво животно. На практика всичко- заразена почва, обувки, храна може да пренесе заразата. Разпространява се бързо. Последствията могат да бъдат катастрофални, както за дивите животни, така и за домашните стопанства, ако не се вземат мерки, така че болестта да не навлезе в България, предаде NOVA. Десетки огнища има вече в Румъния, няколко - в делтата на река Дунав. Огнище в Тулча – на 200 километра от България, в Констанца – само на 120 км от нас. Стопаните са притеснени. Особено след драмата в Странджа и евтаназирането на хиляди животни. Затова се мисли за телена ограда по границата ни. Затова са и проверките по КПП- тата. Затова е забраната да се пренасят продукти със свинско месо. Една от предвидените мерки обаче предизвика много коментари. Разрешението да се ловуват повече, за по-дълъг период, в повече разрешени дни диви прасета у нас. Депутатите приеха промени в закона. Идеята е да се отстрелят около 100 хиляди диви свине, така да се ограничи популацията им, а оттам и риска да бъдат преносители на заразата. Има и несъгласие с тази идея- няма ли друг начин, тази мярка не крие ли риск от обратния ефект- по- бързо разпространение. Това питат опонентите на новите мерки. Чуват се гласове за бойкот. Чуват се призиви за президентско вето.  каза, че предвидената промяна в закона дава възможност на ловците да ловуват, а не ги задължава. „Налага се тази мярка за превенция. Чумата още не е влязла в България и преди да влезе трябва да се намали популацията на дива свиня, тъй като тя е доста голяма. Последните години ловните дружинки добре се грижат за популацията на животните, хранят и това довежда до по-голяма плодовитост на майките, които раждат повече прасенца. От друга страна, когато влезе чумата в България и бъде обявено, че има чума на територията на републиката, ловът ще бъде забранен изцяло. В момента, доколкото ми е известно от Министерството на земеделието са забранили влизането на гъбари и билкари в горите”, каза той. Той изрази мнение, че българските ловци са достатъчно запознати с мерките за безопасност, за да има инциденти. „Има голяма опасност, няма ваксина, няма лечение. Влезе ли в България говорим за между 500 милиона и 1 милиард загуби. Големите животновъдни стопанства се намират точно в Североизточна България, така че е голяма опасността”, заяви Сабанов. „В Германия, където няма регистрирано заболяване на чума, се прилагат точно такива мерки – отстрел на диви прасета. В държави, в които вече е влязла заразата няма как да се прилагат такива мерки. Предлагахме този закон миналата година септември. Тогава обаче, екоорганизациите под натиска на г-н Тома Белев, под негово давление и разяснение, част от колегите от ГЕРБ се отказаха и не подкрепиха закона”, каза депутатът от ОП.", "date": "2018.07.22", "title": "Александър Сабанов: Предложението за лов на глигани извън сезона е превантивна мярка"}
{"url": "https://www.24chasa.bg/novini/article/6972932", "text": "Да се създадат условия за безопасна обработка на отстреляните диви свине, тъй като това създава рискове от разнасяне на заразата, а такива още няма. За това настояха ловци по Нова телевизия. Промени в закона за лова, заради опасността към границите на България да се приближи опасната африканска чума по свинете им разрешиха да започнат отстрела на дивите прасета по-рано, за да се намали популацията им на единица площ и заразата да не придобие епидемичен характер. Заради този риск, кабинетът обяви, че ще вдигаме телена ограда по границата с Румъния. А по границите са засилени проверките, които забраняват да се пренася месо от диви прасета. Като най-рискови за проникване на заболяването у нас се очертават пограничните територии с Румъния, в която през последните две седмици има обявени десетки нови огнища. Законът задължи ловните дружинки да бъдат длъжни да вземат проби от отстреляните животни, които ще бъдат проверявани за вируса на заболяването. Експерти от БАБХ ще обучат по двама души от всяка ловна дружинка за правилното вземане на пробите за анализ.", "date": "2018.07.22", "title": "Ловци настояха да се вземат мерки по отстрела на диви свине зарази чумата"}
{"url": "https://www.24chasa.bg/novini/article/6972934", "text": "Премината е границата на допустимото в т.нар. разговор на управляващите с опозицията. Това заяви социологът Юрий Асланов пред Нова телевизия. Той определи обвиненията на ГЕРБ, че лидерът на социалистите Корнелия Нинова предизвикала протестите в Шарково, заради което те се заканиха да я дадат на прокурор, като пълно „отдалечаване от демократичните правила на говорене“. Асланов бе категоричен, че отъждествяването на всеки протест или акция с опит за държавен преврат е недопустимо. Асланов обяви също, че той не вярва, че правителството иска хората да умрат от глад и че умишлено убива овцете в Странджа. Той отчете като груба грешка обаче начинът, по който това бе направено, тъй като доверието към институциите е ударило дъното и било ясно, че недоверието ще се пренесе към всеки, който изпълнява действията им. Той заяви, че не вярва управляващата коалиция да се разпадне заради търканията между ГЕРБ и патриотите. Скандалите според него не се отразявали драстично на рейтингите. Въпреки, че расте делът на хората, които са недоволни от действията на управляващите, те не се концентрират на едно място и не отиват при БСП, заключи социологът.", "date": "2018.07.22", "title": "Социолог: „Диалогът“ между управляващи и опозиция премина рамките на допустимото"}
{"url": "https://www.24chasa.bg/novini/article/6972936", "text": "Временно е ограничено движението в посока Бургас на АМ \"Тракия\" в участъка от пътен възел \"Зимница\" до пътен възел \"Карнобат\" поради пътнотранспортно произшествие, съобщиха от пресцентъра на Агенция \"Пътна инфраструктура\". Шофьорите да се движат с повишено внимание и съобразена скорост по обходен маршрут: по път I-7 \"Зимница\" - пътен възел \"Петолъчката\" -път I-6 Лозенец - Венец - пътен възел \"Карнобат\"", "date": "2018.07.22", "title": "Катастрофа затвори АМ \"Тракия\" към Бургас, движението е по обходен маршрут"}
{"url": "https://www.24chasa.bg/novini/article/6972931", "text": "Наводнения, предизвикани от тайфун, преминал през централната и северната част на Виетнам, причиниха смъртта на най-малко 19 души, съобщиха днес местните власти в комюнике, цитирано от Франс прес. Най-малко 13 души са обявени за изчезнали. Огромни градски и селски райони, включително столица Ханой, бяха засегнати от наводнения и свлачища, предаде БТА. По данни на властите над 15 000 къщи са били повредени или разрушени, а над 110 000 хектара насаждения са под водата. Наводнени са също няколко пътища. Виетнам всяка година е връхлитан от над десетина бури или тайфуни, които причиняват стотици жертви. През 2017 г. 389 души загинаха в резултат на природни бедствия във Виетнам, които са причинили щети за 2,6 милиарда долара.", "date": "2018.07.22", "title": "Най-малко 19 загинаха при наводнения във Виетнам"}
{"url": "https://www.24chasa.bg/novini/article/6972943", "text": "„България е най-добрият застъпник на Република Македония в Европейския съюз. Други европейски държави може да говорят за Западните Балкани, но всяка от своя интерес. За България важни са хората и техния просперитет. България ще продължи да работи за хората от двете страни на границата, за общите проекти и общото ни бъдеще.“ С тези думи вицепрезидентът Илияна Йотова се обърна към събралите се хора пред паметника на Даме Груев в македонското село Смилево, където на тържествена церемония бяха отбелязани 115 години от Илинденско-Преображенското въстание. Традиционното честване бе организирано от Българския културен клуб-Скопие, съобщиха от прессекретариата на държавния глава. В словото си Илияна Йотова подчерта, че балканските народи имат нелека история, белезите от която носят и до днес. „Но сме силни и в изпитанията, и в твърдостта да ги излекуваме, да оставим споровете, напрежението и неразбирането от и в миналото. Договорът за добросъседство е ново начало в отношенията между България и Република Македония“, отбеляза вицепрезидентът. По думите ѝ е време да се помисли за младите хора от двете страни на границата, които искат да работят заедно, да си помагат, да просперират. „Отношенията между хората винаги са стъпвали на основата на разбирателството и диалога. Да градим мостове, вместо да се крием всеки в своя си окоп! Това е правилната политика“, подчерта Илияна Йотова. „Берлинският конгрес раздели народа ни. Изплашени от възраждащата се българска държава, Великите сили откъснаха от земите ни, запратиха хиляди хора далеч от родните им домове. Но подцениха народа“, посочи вицепрезидентът. „Преди 115 години героите на Илинденско-Преображенското въстание бяха готови да жертват живота си, за да я има свободата, която докоснаха, но бързо им бе отнета“, отбеляза Илияна Йотова. По думите й въстанието се нарежда в безсмъртната историческа хроника на България, в пантеона на героите на един народ със славно минало, създател на третата християнска цивилизация – славянската, готов да се бори за своята свобода и обединение до последната капка кръв. Илияна Йотова завърши словото си с думите: „Чествания като това са повод да се издигнем над дребнотемието, да загърбим политиканстването и да осъзнаем, че почитаме хора, които са дали живота си за свободата на Отечеството, а не да бъдат „кой знае какви“, както бе казал Васил Левски. Често цитираме думите на славните ни герои. Но трябва да разбираме посланията им“. По-рано вицепрезидентът проведе среща с ръководството и членовете на Българския културен клуб-Скопие.", "date": "2018.07.22", "title": "Йотова в Македония: България ще продължи да работи за хората от двете страни на границата"}
{"url": "https://www.24chasa.bg/novini/article/6972948", "text": "„От 5 години не е стъпвал тук по никакъв повод. Накрая се сети за мен, когато трябваше да умъртвят животните. Дойдоха, нахлуха като талибани в имота ми. Просто ще си измият ръцете с мен”, коментира с тъга мъж, в чиято ферма е открита чума, пред камерата на  . Васил губи 64 породисти животни. Няма да получи нищо като компенсация, защото стадото му не е било маркирано – нещо, което местният ветеринар задължително е трябвало да направи. Той призна, че не знае как ще продължи напред, вероятно обаче ще изостави животновъдството. По думите му в тази посока разсъждават и тези, които са получили обезщетения. „Над 35 души вече са подали искания за получаване на средства, голяма част от тях вече са получени. Цените не са никак лоши, те са пазарните към момента”, коментира на свой ред кметът на Царево Георги Лапчев. Според него и Васил ще бъде обезщетен – но след като бъде санкциониран за немаркираните животни: „Ако наистина спазваш правилата би трябвало да потърсиш ветеринаря и той да ги маркира”. Община Царево има 64 км брегова линия, а плаж Корал е 4-500 м и съдбата му се е превърнала в обсесия за хора, които искат да печелят популярност на чужд гръб. Това коментира Лапчев. По думите му казусът не е твърде различен от всички подобни, в които някой има имот зад плажа. Той обясни, че в момента общината се съди с фирмата, защото не може да потвърди разрешенията за строеж. „Не могат да строят върху дюни. Ако имаме недвусмислено доказана дюна, то по закон върху дюна не се строи. Испанците също го знаят. Те не са купили само дюна”, подчерта Лапчев. Той изрази надежда, че до края на годината ще има екологична оценка, която ще позволи на Царево да има свой общ устройствен план. „С времето „бетон” се превърна в обидна дума. Истината е, че бетонът е строителен материал. Царево има 64 км брегова ивица, в населените места по морето живее 90% от населението на общината, все пак трябва някъде да живеем. Никой не желае да презастрои Черномориет, това е едно клише, което се налага от хора, които виждат морето два пъти в годината. Когато няма регламент, когато няма правила, се стига до грозни гледки”, подчерта кметът. Той посочи, че през последните години Царево се превръща в „новата морска културна столица” и тази година също има много арт събития в града и общината.", "date": "2018.07.22", "title": "Кметът на Царево: Над 35 фермери са поискали обезщетение"}
{"url": "https://www.24chasa.bg/novini/article/6972949", "text": "Катастрофирал тир затвори АМ \"Тракия\", в района на 312 км в посока към Бургас тази сутрин, съобщиха от полицията. Шофьорът е загинал на място, а негов спътник е ранен. Движението се отбива от Ямбол към село Венец-Карнобат-Айтос по вътрешния път, уточни пресаташето на Областната дирекция на полицията Цветелина Рандева. По магистралата вече се е образувала километрична колона от автомобили, пътуващи в посока към Бургас. Все още не е ясно кога магистралата ще бъде отворена за движение. На разклона за Ямбол, където се отклоняват автомобилите, за да поемат по обходния маршрут, също се е образувало задръстване. Колоната от автомобили е над 2 километра.", "date": "2018.07.22", "title": "Катастрофа с тир затвори АМ \"Тракия\" към морето, шофьорът е загинал (Снимки, видео)"}
{"url": "https://www.24chasa.bg/novini/article/6972951", "text": "Единайсет таксиметрови шофьори бяха убити при засада в Южна Африка, съобщиха местни медии, цитирани от ДПА. Жертвите били членове на сдружение на таксиметровите шофьори, които се връщали от погребението на техен колега, предаде БТА. Въоръжени мъже причакали автомобила им късно снощи и открили огън. Нападението било извършено близо до град Коленсо в източната провинция Квазулу-Натал. В Република Южна Африка всеки ден около 50 души стават жертви на насилствени престъпления, отбелязва агенцията.", "date": "2018.07.22", "title": "Убиха 11 таксиметрови шофьори при засада в Южна Африка"}
{"url": "https://www.24chasa.bg/novini/article/6972984", "text": "„Аз за цена не знам откъде сте разбрали, защото чакаме доклада на Световна банка, който ще каже какви са цените и какъв ще е обхватът на тол системата. Не мога да кажа със сигурност каква ще бъде цената. Това заяви в студиото на „Събуди се” Станислав Иванов, зам.-председател на комисията по транспорт, председател на комисията, създадена, за да провери сигналите на гладуващия Николай Колев – Босия. Той е и един от вносителите на промените свързани с винетките. Политикът коментира и защо не са записали еднодневни винетки в закона. „Еднодневни винетки няма никъде в Европа. Еднодневната винетка означава, че един човек ще отиде за един ден, ще си свърши работата и ще се върне. Тази еднодневна винетка ще бъде на цена, която е несъпоставима с едноседмичната, защото имаме разходи по създаването на винетката, обработката”, каза той. „Пътищата, които ще обхване тол системата са предмет на доклада на Световната банка, но засега са автомагистралите, първи и втори клас пътища. За трети клас също могат да бъдат включени. В момента един транзитно преминаващ камион през България, плаща 12 евро. В Европа, в най-близките до нас страни плащат от 60 евро нагоре. Това означава, че ще се събират едни суми от 600-700 милиона нагоре, които ще спомагат за ремонта на пътищата, защото в момента се събират около 200 милиона – крайно недостатъчна сума за ремонта и поддръжката. Поради тази причина решихме да въведем тол системата, която ще засегне товарните камиони и автобусите. По никакъв начин няма да засегне леките автомобили. Говорим за над три тона и половина – те ще бъдат засегнати. Ще плащат различна цена в зависимост от пробега. Останалите автомобили под 3,5 тона ще ползват електронна винетка. Много по-лесно ще бъде. Няма да имат право дори контролните органи да проверяват стикери и касовата бележка. Който има винетка спокойно може да пътува по пътищата”, обясни депутатът.", "date": "2018.07.22", "title": "Станислав Иванов от ГЕРБ: Еднодневни винетки няма никъде в Европа"}
{"url": "https://www.24chasa.bg/novini/article/6972996", "text": "Новият британски министър за Брекзита Доминик Рааб предупреди, че Лондон може да не плати т.нар. сметка по развода с ЕС, възлизаща на 39 милиарда британски лири (51 милиарда долара), ако не бъде постигнато търговско споразумение с евросъюза, предадоха световните агенции, цитирани от БТА. Пред британският вестник \"Сънди телеграф\" Рааб посочи, че трябва да има \"обвързаност\" между това Великобритания да плати сумата за излизането си от евросъюза и възможността за изграждане на нови отношения с ЕС. Той се позова на член 50 от Лисабонския договор, който урежда процедурата за напускането на блока. Член 50-ти изисква, когато преговаряме по споразумението за напускане, да има бъдещо рамково споразумение за новите отношения, които ще имаме с ЕС в бъдеще, така че двете неща са свързани, подчерта Рааб пред изданието. Той допълни, че не може едната страна да изпълнява своите ангажименти по сделката, а другата - не, или пък да се бави, или да не поема ангажименти. Рааб замени предишния британски министър за Брекзита Дейвид Дейвис, който подаде оставка преди две седмици в знак на протест срещу плановете на премиера Тереза Мей за \"мек\" Брекзит, припомня Асошиейтед прес. Великобритания и ЕС все още са далеч в постигането на съгласие по условията на ново търговско споразумение. Освен това Консервативната партия на Мей не е единна в позицията си каква политика за Брекзита да подкрепя.", "date": "2018.07.22", "title": "Британският министър за Брекзит: Лондон може да не плати сметката по развода с ЕС"}
{"url": "https://www.24chasa.bg/novini/article/6973006", "text": "Министерството на регионалното развитие и благоустройството публикува за обществено обсъждане Проект на Наредба за техническите изисквания към сградите за защита от радон. Нормативният акт се разработва за първи път в изпълнение на държавната политика за превенция и защита на населението от облъчване на радон в сградите. Разпоредбите й ще се прилагат в случаите, в които действително е необходимо да се обърне внимание на този проблем и съответно да се изпълнят технически мерки за защита. До момента в България няма технически нормативен акт, който да урежда правила и норми за прилагането на превантивни мерки. Нормативният документ отговаря на изискванията на европейската директива от 2013 г. за определяне на основни норми на безопасност за защита срещу опасностите, произтичащи от излагането на йонизиращо лъчение, съобщиха от пресцентъра на Министерство на регионалното развитие и благоустройството. Наредбата има за цел да подпомогне дейността на всички участници в строително-инвестиционния процес и да доведе до намаляване на риска за хората чрез провеждане на дългосрочна политика и въвеждане на технически правила и норми за прилагането на практика на адекватни защитни мерки при строеж на нови сгради и коригиращи мерки в съществуващи сгради в експлоатация. Изготвена е и класификация на сградите за защита от радон, според която се определят техническите показатели за проектиране на мерките за защита от този газ, който може да бъде опасен за здравето само във висока концентрация. Той може да попадне в нова сграда от почвата, а в съществуваща сграда от почвата или през строителни материали, използвани в миналото в райони с установено съдържание на радон. Изискванията на наредбата няма да се прилагат за преместваеми обекти, временни строежи, стопански постройки със селскостопанско предназначение и жилищни сгради, както и сгради със смесено предназначение, производствени сгради или за обществено обслужване или отделни обекти от тях, в които средно годишно 1 лице не пребивава повече от 15 часа седмично. Те няма да се прилагат и за сгради, в които водата от водоснабдителната мрежа е източник на радон, такива, чието функционално предназначение е свързано с лечебни процедури със съдържащи радон минерални води или представляват недвижими културни ценности по Закона за културното наследство и др. Техническите мерки за защита на сградите от радон ще се предприемат в зависимост от района на местонахождението, което определя вероятността да проникне радон. Мерките за защита ще се вписват и в техническия паспорт заедно с изискванията към основните експлоатационни показатели на строителните продукти. Предвижда се да се извършват превантивни и коригиращи мерки в различен обем и комбинации. За новите постройки те ще бъдат определени на база информация за радоновия индекс на строителната площадка, който е един от техническите показатели при ново строителство. За съществуващите сгради мерките ще се определят на база измерената на място „обемна концентрация на радон в закрити помещения“, която ще се сравнява с националната референтна стойност от 300 бекерела/куб. м. Сред мерките са полагане на хидроизолация, устойчива на проникване на радон, изграждане на системи за вентилация на почвата под сгради, за вентилация на контактната конструкция, на кухи пространства в по-старите съществуващи сгради, на контактен етаж без или с обитаемо пространство, уплътняване на присъединителните връзки и на елементи на подземни инсталации и съоръжения и достъпите чрез контактната конструкция и др. Мерките ще са задължителни само, когато с измервания се установи, че концентрацията превишава националното референтно ниво, а превантивно ще се изпълняват при нива на концентрацията под тази стойност. За съществуващи сгради в райони с ниска потенциална вероятност от проникване на радон, с концентрация ненадвишаваща 100 бекерела/куб. м за представителна извадка от територията на района, ще се прилагат превантивни мерки по желание на възложителя или собственика на сградата. За съществуващи сгради в райони с умерена потенциална вероятност от проникване на радон с концентрация в интервала 101 - 300 бекерела/куб. м ще се прилагат превантивни мерки в определен обем, а в сгради, намиращи се в райони с висока потенциална вероятност от проникване на радон с измерена средногодишна обемна концентрация над 300 бекерела/куб.м за представителна извадка от територията на района задължително ще се прилага набор от различни мерки. Концентрациите на радон могат да варират в различни граници и ако в една сграда е измерено повишено съдържание, това не означава, че в съседна непременно съществува вероятност от проникване на радон. Проникването на радон най-често се проявява в подземните етажи и в първи надземен етаж от сградите, където са и очакваните места за прилагане на техническите мерки. Наредбата е част от пакета технически нормативни актове за удовлетворяване на регламентираните в Закона за устройство на територията основни изисквания към строежите с акцент върху хигиена, здраве и околна среда. Проектонаредбата и мотивите към нея могат да бъдат видени в Портала за обществени консултации и на интернет страницата на Министерството на регионалното развитие и благоустройството.", "date": "2018.07.22", "title": "Регионалното министерство въвежда мерки за защита на сградите от радон с нова наредба"}
{"url": "https://www.24chasa.bg/novini/article/6973011", "text": "България е поставена в много тежка спирала на демографска криза и \"бягане\" от страната, всички усещат, че е необходимо нещо ново, нещо качествено ново обаче, а не да сменим едни с други, заяви Крум Зарков, заместник-председател на ПГ на \"БСП за България\" пред  . \"И според мен, и според левицата, ключовият проблем е, че в България страшно много хора живеят със съвсем малко средства. И едновременно с това съвсем малко хора натрупаха страшно много средства и това не е защото те са проявили някаква върховна инициативност или са допринесли с кой знае какво, а защото политическата система се обърна така, че публичния основно ресурс се превзема от една малка група хора\", смята Зарков. Тази система трябва да бъде променена, смята той. Той коментира и визията на БСП за България в няколко ключови области - в областта икономиката той обясни, че предвиждат да се създадат стратегически сектори, в които да се търсят инвестиции, в областта на образованието - \"предлагаме качествено нов модел, в който началното ще бъде изцяло достъпно, ще променим качеството в средното образование, а висшето ще насочим там, където има нужда\", коментира той. По отношение на здравеопазването, Зарков обясни, че предлагат качествено нова система, в която център да е пациентът, а в регионалното развитие се предлага създаването на национален фонд за сближаване на регионите.", "date": "2018.07.22", "title": "Зарков: Ключовият ни проблем е, че много хора живеят с малко пари, а малко хора с много"}
{"url": "https://www.24chasa.bg/novini/article/6973013", "text": "Карантинна зона от 3 километра около огнищата на чума се въвежда от днес в Ямболско. Полицаи са извели от Шарково гражданите, които бяха блокирали пътя до последното оцеляло стадо, съобщава  . Хората са в района на село Малко Шарково, като не е имало ексцесии и сблъсъци. Представители на медиите също не могат да стигнат до населеното място. Според заповедта на агенцията по храните, която е с вчерашна дата, в Шарково не се допускат автомобили и хора, които нямат адресна регистрация в селото. Изключение се прави само за ветеринари, работници, ангажирани с дезинфекцията, полицаи, пожарникари, представители на властите и търговци, които зареждат магазините в селото.", "date": "2018.07.22", "title": "Полицията изведе доброволците от Шарково"}
{"url": "https://www.24chasa.bg/novini/article/6973015", "text": "Обирджиите, задигнали над 100 000 лв. от банков клон в Несебър, са пробивали дупка в стената, през която проникнали, бавно и методично. Те са действали в продължение на 2-3 часа, като след всеки удар по стената са спирали и изчаквали доста време, разкриха източници на \"24 часа\". Апашите са пробили дупка с размери колкото да се мушне един човек, след което проникнали в банката. Тогава се задействала сигнално-охранителната система, но обирджиите действали светкавично. За 3-4 минути успели да разбият касата, да вземат банкнотите и да избягат. Явно специализирани в подобен род престъпна дейност, двамата маскирани не са оставили никакви следи. Избягали са пеша към дюните между Равда и Несебър, където най-вероятно ги е чакал автомобил, разкриха отлично осведомени. Банковият обир е станал между 4 и 5 часа сутринта на 20 юли, а сигнал в полицията е получен около 5,20 ч. Своевременно към мястото на инцидента е насочен екип от разследващи, които при извършения първоначален оглед установили, че проникването в сградата е осъществено след пробиване стената на съседен офис. През отвора неизвестните извършители достигнали до сградата на банковия клон и след разбиване на касата, откраднали наличната сума пари, чийто точен размер е в процес на изясняване, съобщиха в официално съобщение снощи от Областната дирекция на МВР в Бургас. В него се казва още, че са предприети оперативно-издирвателни действия за изясняването на всички обстоятелства около престъплението, както и за установяване самоличността на извършителите. Иззети са записи от близко разположени камери за видеонаблюдение. Назначени са множествени експертизи.", "date": "2018.07.22", "title": "Банковите обирджии в Несебър 2 часа пробивали дупка в стената, но се изпарили за минути"}
{"url": "https://www.24chasa.bg/novini/article/6973020", "text": "Трима мигранти са били прегазени от един и същи влак при два отделни инцидента в североизточната част на Гърция, предаде Асошиейтед прес. Полицията в град Александруполис съобщи, че в събота влакът, движещ се по линия успоредно на границата с Турция, малко след като излязъл от Александруполис ударил двама души, които вървели по линията. Единият от мигрантите загинал, а другият бил тежко ранен, предаде БТА. Машинистът на влака докладвал за инцидента, а влакът бил спрян за известно време. Минути след като тръгнал отново той прегазил трети човек, който също починал. Не е установена националността на пострадалите. Мигрантите, преминаващи нелегално от Турция в Гърция, често се движат нощем по железопътните линии.", "date": "2018.07.22", "title": "Гръцки влак прегази трима мигранти близо до границата с Турция"}
{"url": "https://www.24chasa.bg/novini/article/6973027", "text": "Десетгодишно българско момче е ранено по време на стрелба по представител на калабрийската мафия Ндрангета, съобщиха италианските медии. Двама мъже застреляли на място 39-годишния Фабио Джузепе Джофре в притежавания от него имот в Семинара, Калабрия. С него по това време обаче се намирало и детето на живеещи наблизо българи. Не е ясно дали момчето работело при Джофре, въпреки крехката си възраст, или просто било с него, за да види животните в къщата му. В момента това се изяснява от следователите, разследващи убийството. Детето било ранено в корема, но не е с опасност за живота. Откарано е в болницата на Реджо Калабрия. Следователите нямат съмнение, че става въпрос за убийство от мафиотски тип – стрелците стреляли, за да убият, след което се отдалечили пеша, минавайки през полето близо до къщата. Преди десетина години пак на това място се разиграл и друг кървав театър, този път с участието и на жени, свързан със саморазправа вътре в средите на Ндрангета. При последния случай обаче убийците не са се спрели дори в присъствието на дете. Разследването се води от Дирекцията Антимафия в Реджо Калабрия, която заедно с Прокуратурата на Палми се опитва да разгадае динамиката на престъплението. Те се мъчат да разберат дали става въпрос за нападение в средите на Ндрангета от Семинара, или пък за отмъщение срещу Джофре. Той е свързан с едноименния клан. Въпреки това се смята открай време за „разпасано куче”, което действа, както иска. Бащата на убития също бил част от клана, но починал, малко преди да бъде осъден окончателно. Според подслушани телефонни разговори на хора от клана в миналото Джузепе Джофре извършил през 2007 г. „неоторизирана” от клана кражба – нещо, което не се понравило на босовете й. Въпреки че били роднини, чичото на Джофре, известен с прякора Нино Бонго, бил записан да казва как племенникът му трябва да бъде застрелян, ако се появи в Семинара. Само преди пет месеца в къща на Джузепе Джофре бил намерен оръжеен арсенал от седем пушки, за които се оказало, че са откраднати в Северна Италия. Те били скрити от Джофре под мрежата, използвана за събиране на реколтата от маслини. Джузепе бил арестуван през февруари, но вече бил пуснат на свобода, затова и отишъл спокойно в имота си в Семинара. Там трябвало да се погрижи за животните в помещенията отвън и именно в този момент се придружавал от българското дете. Следователите не дават други подробности за родителите на детето.", "date": "2018.07.22", "title": "Десетгодишно българче ранено при убийството на мафиот в Калабрия (Видео)"}
{"url": "https://www.24chasa.bg/novini/article/6973158", "text": "През първата половина на този месец горещините в Япония са причинили смъртта на най-малко 15 души, а 12 000 души са приети в болница, предаде Франс прес. В много градове температурите наближават 40 градуса. На 233 места в страната температурата надхвърля 35 градуса, в Гуго, Централна Япония е 39,8 градуса, а в редица квартали на Токио термометрите показват над 37 градуса, предаде БТА. Метеорологичната служба на Япония отправи предупреждение за силни горещини в повечето райони на основния остров на архипелага. Тя заяви, че има много висок риск от топлинни удари и прикани хората да пият много течности и да използват климатици. Министерството на образованието поиска от училищата да отменят дейностите на открито по време на жегите. Миналата седмица 6-годишно момче умря от топлинен удар при извънкласно занимание.", "date": "2018.07.22", "title": "Горещините в Япония взеха най-малко 15 жертви, а хиляди души са приети в болница"}
{"url": "https://www.24chasa.bg/novini/article/6973153", "text": "Обесеният труп на жена, за който се предполага, че е на 41-годишната Александра Фулара от Полша, е открит в горичка в местността \"Крутирия\", между хотелите \"Блу бей Палас\" и \"Галерия\", съобщиха от пресцентъра на полицията в Бургас. Мястото се намира на около 500 метра от хотел \"Инкогнито\", от който полякинята изчезна. Както \"24 часа\" съобщи, това е станало вчера сутринта, при поредно претърсване на гористи местности в района на Поморие, осъществено от служители на Районно управление  Поморие и  група „Издирване” към отдел „Криминална полиция” при ОДМВР Бургас, които 20 дни издирваха полякинята. Трупът бил в напреднал стадий на разлагане, но описанието му и връхните дрехи отговаряли на данните за издирваната полска туристка. Извършен е оглед на местопроизшествието в присъствието на съдебен лекар, като по първоначални данни няма следи от насилствена смърт. Тялото е откарано за аутопсия в „Съдебна медицина” към УМБАЛ – Бургас, съобщават още от ОД МВР Бургас. За случая е уведомена Бургаска окръжна прокуратура, предстои разпознаване на трупа, което най-вероятно ще бъде извършено от съпруга на Александра. Няколко дни след мистериозното й изчезване нейни близки призоваха за помощ в социалните мрежи, а случаят бе отразен в полски медии.   41-годишната треньорка по карате пристигнала на почивка в България на 26 юни заедно със съпруга си и двете им деца на 16 и 8 г. Най-вероятно лична драма е причина за самоубийството, смятат разследващи.", "date": "2018.07.22", "title": "Трупът на обесената полякиня открит между два хотела край Поморие"}
{"url": "https://www.24chasa.bg/novini/article/6973062", "text": "„Хуауей\" пусна 100-милионния си смартфон за тази година, след като представи миналата седмица новия си модел Nova3, предава bulgarian.cri.cn. От компанията обявиха, че целта за цялата 2018 г. е броят на доставките да достигне 200 милиона. Ако това се случи „Хуауей\" ще скъсят значително дистанцията с „Епъл\", който е продал през миналата година 215 милиона устройства и се нарежда на второ място след „Самсунг\". За 2017 г. продадените смартфони от „Хуауей\" са 153 милиона.", "date": "2018.07.22", "title": "„Хуауей\" е продала 100 млн. смартфона за първото полугодие, целта е 200 млн. до края на 2018 г."}
{"url": "https://www.24chasa.bg/novini/article/6973265", "text": "Председателят на ПГ на Обединените патриоти Волен Сидеров предлага изтегляне на законопроекта, който предвижда мерки срещу вдигането на прекомерен шум в курортите. В предаването  той поясни, че мерките за контрол на вицепремиера Валери Симеонов по Черноморието подлагат бизнеса на натиск и гонят туристи. „Нещата около Слънчев бряг бяха представени едностранчиво и тенденциозно, нямаше я гледната точка на самия туристически бизнес. Промените в Закона за шума, в Закона за устройство на територията за преместваемите обекти… Лично с очите си видях какви поражения нанася този закон (за шума), защото не е домислен – огромен отлив на туристи и финансови щети за туризма. Целта на вицепремиера беше да се повишат доходите в туризма. Оказва се, че става обратното. Когато в края на годината отчетем спад в туризма – кой ще е виновен, кой ще понесе отговорността? Този спад в момента е факт“, коментира Сидеров. Той призова да не се правят акции: \"Беше съставен един специален щаб към областния управител на Бургас и тук бизнесмените разказват ужасяващи неща. Изсипват се десет души проверяващи всеки ден в заведения, в хотели - МВР, НАП, РДНСК, Митници, започват да искат документи, блокират работата, започват да проверяват личните карти на влизащите в някое заведение, колите им... Все едно има терористичен акт. Всичко това отблъсква категорично хората и тук оплакванията бяха много сериозни. Аз смятам да направя поредица от кръгли маси, дискусии, защото тук хората от бизнеса са смачкани. Тях ги е страх. Те казват: ако сега застана пред камерата ви, утре ще ми дойдат на проверка и ще ми съсипят бизнеса.\" Не знам на какво се дължи този хъс на Валери Симеонов, допълни Сидеров, според когото защо се бърза е въпрос, на който Симеонов дължи отговор. „Няма разбиране от негова страна, той продължава да смята, че това е един хубав закон, че трябва да се направи, но бизнесът е на обратно мнение“, подчерта Волен Сидеров: \"Искам да проверя тази чрезвичайна комисия, която ходи като някаква болшевишка комисия да тормози бизнеса, да се провери как е съставена, по чие нареждане - Министерският съвет, премиерът участва ли, дал ли е нареждане на областния управител, въобще да се провери по какъв начин тази полицейщина се прилага върху бизнеса. Вицепремиерската работа е да се координира работата между министерствата, не да ходиш като шериф да свикваш щабове и да се притиска бизнеса./.../ Искам да излезе на бял свят защо се прави това, защо избирателно отделни заведения се проверяват, други не. Какво е това - някаква нелоялна конкуренция ли, какво точно, трябва да се разбере.\" Запитан дали води война с Валери Симеонов, Сидеров поясни, че си говорят, но Симеонов не приема аргументите му. Атакуването на българския бизнес не е продуктивно, категоричен е Волен Сидеров, според когото проблемите са другаде: \"Ние имаме много случаи на много чужди псевдоинвеститори, които идват тук, при едни ощетяващи условия правят договори, примери, ЕРП-тата, ЧЕЗ, златната концесия, дайте да им направим на тях проверки! Да видим там как са. В България има 565 концесии за природни богатства. Хайде да ги проверим тях с такъв извънреден щаб, ще предложа, и да видим как се изпълняват концесии, защото има много нарушения. Там щетите за България са стотици милиони. Това за мен е същественото, не толкова децибелите на музиката в някое заведение.\" Волен Сидеров оцени като разумно предложението на министерството на туризма курортите да се зонират и част от тези зони да подлежат на различна регулация за шума. „Да се знае, че отиваш в парти зона или в по-тиха зона. Ако това се приеме, може би страстите ще утихнат“, прогнозира той. \"В приватизационния закон няма нищо нередно, страшно, лошо.Той регулира приватизацията и не е лобистки\", каза още Сидеров. Той отхвърли и аргументите на своите партньори срещу приетите тази седмица промени в приватизационния закон. Според НФСБ, тези промени помагат на собствениците на \"Български морски флот\" братя Домусчиеви да си спестят близо 60 милиона лева задължения. Сидеров обаче се позова на експерти от Агенцията за приватизация: \"И установих, че, ако този закон не беше приет, се подготвяла несъстоятелност на БМФ, където българската държава има 30 процента и тя щеше тогава да загуби триста милиона, а не 50. Това ме кара да казвам, че вече съм скептичен, нямам това пълно доверие и ще проверявам всичко.\"", "date": "2018.07.22", "title": "Сидеров предлага изтегляне на законопроекта срещу шума в курортите"}
{"url": "https://www.24chasa.bg/novini/article/6973270", "text": "\"От 1994 г. карам кола, нямам книжка. Виновен съм!\", каза Иво Нацев, който на 19 юли т.г. в столичния квартал \"Надежда\" с такси помете 11 коли.  Той бе изправен пред Софийския районен съд по искане на прокуратурата, която настоява мъжът да бъде задържан за постоянно. Нацев не е таксиметров шофьор, качил се в жълтата кола, която била на дъщеря му. Било необходимо да закара автомобила на ремонт, тъй като бил развален. Според обвинението Нацев първо ударил отзад рено, минал на червен светофар и последователно се блъснал в 10 други коли, като накрая таксито му спряло в микробус. Той бягал от полицейски патрул. След сблъсъка с микробуса Нацев вече бил хванат от полицаите и те го поканили да даде кръв и урина, за да се провери пил ли е преди това. Нацев отказал и ударил единия от униформените в гърдите. Изкрещял да го оставят намира. Свидетелка, която карала блъснатото от Нацев рено, разказала, че мъжът лъхал на алкохол. Експертизата, за това дали е бил пиян, все още не е готова, стана ясно в съда. \"Спуках гума. Какво да направя, случва се\", защити се Нацев и отрече да е посягал на полицай. Според съдия Николай Урумов обаче доказателства за това, че той е предизвикал тежкия инцидент има. Заради това и заради поведението му след случката, магистратът го остави зад решетките. Няма данни той някога да се явявал на изпити за шофьор. Съдията посочи още, че има данни прокуратурата да повдигне обвинения на Нацев и за хулиганство, и за каране в нетрезво състояние.", "date": "2018.07.22", "title": "Мъжът, помел с такси 11 коли в София, карал без книжка 24 години"}
{"url": "https://www.24chasa.bg/novini/article/6973317", "text": "Европейската комисия посъветва Албания да продължи политиката на намаляване на държавния дълг и неизгодните кредити, като се възползва от положителната динамика в икономиката, предаде агенция МИА. В последната оценка на икономиката на страните кандидатки за членство в Европейския съюз комисията констатира, че икономическият растеж в Албания се ускорява допълнително през първата половина на тази година, подкрепян от чуждестранни инвестиции и увеличено вътрешно потребление, предаде БТА. През първото тримесечие на 2018 г. албанската икономика е отбелязала растеж от 4,4 процента, което е най-високият растеж за тримесечие през последните 3,5 години. Според ЕК всички елементи на вътрешното потребление са допринесли за икономическия растеж, но най-голям положителен ефект има разширяването на частното потребление и бизнес инвестициите. Частното потребление е отбелязало солиден растеж от 3 процента, подкрепяно от увеличение на заетостта и на заплатите, особено в държавния сектор. Европейската комисия отбелязва, че заетостта в частния неземеделски сектор се е увеличила с 12,2 процента в сравнение с предходната година. Албанското правителство трябва да се възползва от това подобряване на икономическата ситуация за по-бързо намаляване на държавния дълг и неизгодните кредити - два проблематични за Албания показателя, смята ЕК. Комисията препоръчва Албания да продължи финансовата консолидация, като отбелязва, че макар държавният дълг да е намалял до 69 процента от брутния вътрешен продукт /над 8 милиарда евро/, все още е на много високо равнище. За 2018 г. Европейската комисия прогнозира 3,6 процента икономически растеж в Албания, а за 2019 г. - 3,9 процента.", "date": "2018.07.22", "title": "Европейската комисия: Албания да \nнамали държавния дълг"}
{"url": "https://www.24chasa.bg/novini/article/6973345", "text": "Папа Франциск изрази скръбта си от последните случаи на загинали мигранти при потъването на плавателните им съдове и призова държавите да действат спешно за избягване на повече такива трагедии, предадоха Асошиейтед прес и Франс прес. В традиционната си неделна поява пред вярващите на площад \"Св. Петър\" папата изрази скръбта си от неотдавнашните случаи на загинали мигранти в Средиземно море и увери близките им, че се моли за тях, предаде БТА. Той призова международната общност \"да действа бързо и решително, за да не се повтарят такива трагедии\" и заяви, че \"трябва да се гарантират безопасността и спазването на правата и достойнството на всички\". Тази година в Италия са пристигнали много по-малко мигранти, отколкото през същия период на 2017 г., но според представители на ООН тазгодишните прекосявания на Средиземно море са взели повече жертви. Тази година месец юни бе най-смъртоносният за мигрантите в този район от няколко години - Международната организация за миграцията е регистрирала 564 смъртни случая, въпреки че далеч по-малко мигрантски кораби потеглят към Европа, отбелязва Франс прес. С идването на власт на новото популистко правителство на Италия и отказът на Малта да допусне кораби на хуманитарни организации да хвърлят котва в нейни пристанища, в последно време спасените мигранти остават блокирани в морето дни наред, отбелязва АП.", "date": "2018.07.22", "title": "Папата призова за бързи и решителни действия, за да намалеят трагедиите с мигранти"}
{"url": "https://www.24chasa.bg/novini/article/6973354", "text": "Ново видео на НАСА показа удивителната промяна на Марс, настъпила на повърхността на планетата, заради все още бушуващата пясъчна буря, съобщава \"Дейли мейл\". Образите са заснети от космическия апарат Марс Рекънейсънс Орбитър, който за пръв път забеляза зараждането на стихията на 1 юни. Пясъчните бури, които обвиват цялата планета се появяват в цикъл от шест до осем земни години, което се равнява на три до четири марсиански години,  Астрономите все още спорят по въпроса как и защо се формират тези стихии и се надяват да научат повече за този феномен като проучат данните от новата буря. Любителите астрономи могат да наблюдават Червената планета от Земята с обикновени телескопи. Заради пясъка, който напълно е обгърнал Марс и близостта на планетата до Земята, тя може да се види изключително ясно. „Бурята е напълно видима от Земята. Тя се разразява бързо и често обвива голяма част от планетата и така прикрива детайлите на повърхността“, заяви д-р Робърт Мейси, заместник - изпълнителен директор на британското Кралско астрономическо общество. „Сега е най-подходящият момент да наблюдавате Марс, тъй като планетата е разположена най-близо до Земята“, допълва ученият. Учените от НАСА забелязаха заформящата се пясъчна буря на Марс на 1 юни. Към момента стихията продължава да вилнее на Червената планета, като значително затруднява работата на марсохода „Опортюнити“, изпратен да проучва четвъртата планета от Слънчевата система. Роувърът се захранва от слънчеви панели, но заради ниската видимост неговите батерии трябваше да бъдат изключени, за да се пести енергия. Според астрономите пясъчната буря на Марс вероятно ще приключи през септември и „Опортюнити\" ще може отново да продължи с изследователската си работа.", "date": "2018.07.22", "title": "Мощна пясъчна буря промени повърхността на Марс"}
