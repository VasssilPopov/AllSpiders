{"url": "https://www.24chasa.bg/novini/article/6826336", "text": "Председателят на ПГ на ГЕРБ и зам.-председател на партията Цветан Цветанов се срещна с председателя на Борда на директорите на Фондация „Америка за България“ Лин Дафт, членовете на борда Крис Матлън и Антъни Мано, както и с Нанси Шилер, която е президент и главен изпълнителен директор на фондацията в България, съобщиха от пресцентъра на ГЕРБ. По време на срещата бяха обсъдени широкият спектър от дейности и проекти на организацията в сферата на образованието и културата. Цветанов поздрави членовете на борда за проекта на Фондацията в Пловдив, където „Америка за България“ инвестира 8,2 милиона лв. за реставрация на Епископската базилика, която трябва да отвори врати през 2019 г. като централна забележителност и културно пространство по време на мандата на града като европейска столица на културата. „Сътрудничеството и партньорството на Фондацията с местните власти и редица партньори от неправителствения сектор е ключово за популяризирането и запазването на културното наследство на страната, но също така и за изграждане на устойчиво и силно гражданско общество“, добави Цветанов.", "date": "2018.04.20", "title": "Цветанов обсъди културни проекти с представители на „Америка за България“"}
{"url": "https://www.24chasa.bg/novini/article/6826274", "text": "Вместо да се прави на Зоро, министърът на вътрешните работи Валентин Радев да осигури средства за каски и бронежилетки за полицаите. А за пожарникарите облекла, за да не трябва да се превързва като Тутанкамон. За това призова зам.-шефът на БСП Кирил Добрев в пост във фейсбук. Повод за коментара му стана превръзката на окото, която вътрешният министър си сложи преди срещата със спортното ведомство, БФС и депутати за мерки за сигурност на футболните мачове. Радев се появи с черната превръзка в знак на солидарност с пострадалата полицайка, която едва не загуби едното си око на стадиона след мача ЦСКА - \"Левски\". Ето пълният пост на Кирил Добрев: \"Министър (все още) Радев - Зоро, вместо да слагаш превръзка, осигури средства за обезпечаване с бронежилетки, каски, а за пожарникарите облекла, за да не се превържеш като мумията на Тутанкамон при следващия пожар в знак на съпричастност на някой пострадал заради твоята немарливост... P.S. Преди всичко обаче - уволни ПР-а...\"", "date": "2018.04.20", "title": "Кирил Добрев: Министър Радев да не се прави на Зоро, а да намери пари за каски и бронежилетки"}
{"url": "https://www.24chasa.bg/novini/article/6826285", "text": "Президентът на Турция Реджеп Тайип Ердоган днес бе обявен за почетен гражданин на Нови пазар, главния град в сръбската област Санджак, за специалното утвърждаване на града и за приноса към неговото развитие, предаде Танюг. Решението бе взето на тържествено заседание, състояло се по повод 557-ия рожден ден на Нови пазар, предава БТА. Многобройните проекти, инвестиции в инфраструктурата, икономиката и положените усилия за запазване на културно-историчесото наследство на нашия край са само някои от основанията за този символичен жест, заяви кметът на Нови пазар Нихат Бишевац. Ердоган получава Плакета на почетен гражданин на Нови пазар.", "date": "2018.04.20", "title": "Ердоган бе обявен за почетен гражданин на сръбския град Нови пазар"}
{"url": "https://www.24chasa.bg/novini/article/6826298", "text": "Южноафриканската полиция използва гумени куршуми срещу протестиращи в северозападния град Махикенг, където се очаква да пристигне президентът Сирил Рамапоза. Той се връща предсрочно от Лондон, където бе за срещата на върха на Общността на нациите, предаде Франс прес. Полицаите използваха гумени куршуми, за да отблъснат няколко десетки протестиращи в главния град на Северозападната провинция, където от няколко дни в Махикенг се организират протести срещу корупцията и дефицита на обществени услуги и работни места, предава БТА. Президентът Рамапоза съкрати посещението си във Великобритания и се очаква да пристигне в Махикенг, за да се срещне с местното ръководство на управляващата партия Африкански национален конгрес (АНК). Протестиращите искат оставката на премиера на провинцията Супра Махумапело, когото обвиняват за корумпиран. Той е член на АНК. В изявление от президентската канцелария бе отправен призив за спокойствие и разговори вместо насилие и анархия. Президентът призовава полицията да покаже сдържаност, отбелязва Асошиейтед прес. Министърът на полицията Бхеки Селе пристигна в Махикенг тази сутрин и се срещна с гневни протестиращи, които се оплакаха от липсата на електричество, лошото състояние на пътищата и острата реакция на полицията по-рано тази седмица. \"За нас нищо не се е променило\" от официалния край на режима на апартейда през 1994 г., обясни един от протестиращите, цитиран от АФП. От началото на сблъсъците по-рано тази седмица бяха ограбени магазини, бяха подпалени автомобили и 23 души бяха арестувани. Полицията на Северозападната провинция поиска подкрепления.", "date": "2018.04.20", "title": "Южноафриканската полиция разпръсна протестиращи с гумени куршуми"}
{"url": "https://www.24chasa.bg/novini/article/6826306", "text": "Мексикански съд забрани на американската компания \"Мател\" да пусне на пазара в Мексико кукла Барби с лика на Фрида Кало (1907 - 1954), като по този начин удовлетвори иск на семейството на художничката, предаде Франс прес, цитирана от БТА. \"Решението веднага влиза в сила, но \"Мател\" може да го обжалва - поясни адвокатът на семейството на художничката Пабло Сангри. - Очакваме семейството на Кало да заведе подобен иск в САЩ, за да може и там да бъде забранена продажбата на куклата.\" Съдът нареди на \"Мател\" да се въздържа от всякакви действия, свързани с имиджа и творчеството на Фрида Кало.", "date": "2018.04.20", "title": "Съд забрани продажбата в Мексико на кукла Барби като Фрида Кало"}
{"url": "https://www.24chasa.bg/novini/article/6826320", "text": "Европейската комисия не беше справедлива към Турция в най-новия си доклад за напредъка, защото фаворизира балканските страни кандидатки за членство и игнорира трудностите, пред които е изправена Турция и не дава на Анкара достатъчно ясна перспектива за членство, заяви за брюкселския портал Юроактив турският посланик при ЕС Фарук Каймакчъ, съобщи БТА. По думите му в доклада на ЕК има няколко проблема. \"Един от тях е, че прави разлика между Западните Балкани и Турция. Всъщност не съществува описание на Западните Балкани. Какво са южни Балкани, какво са северни Балкани? Нява такова определение. Ако говорите за страните кандидатки, те са само пет и има и две потенциални кандидатки, а една от тях дори не е призната от всички страни членки на ЕС\", подчерта Каймакчъ. \"Друго, ЕС не разбира достатъчно проблемите, пред които е изправена Турция\", каза той и обясни, че организацията на имама Фетхуллах Гюлен /ФЕТО/ е най-голямата заплаха за Турция, както и че сирийски кюрдски групи са нападали Турция над 700 пъти и трябва да бъдат взети предвид и конфликтите около Турция. Докладът трябва да даде по-ясна перспектива за членство, подчерта турският посланик. Каймакчъ прави и оценката, че докладът не е бил справедлив и що се отнася до двустранните въпроси. \"Използването на този доклад или на някоя европейска институция като силово средство против една страна кандидат в името на солидарността с членки на ЕС, независимо дали конкретната членка е права или не, не помага\", каза той и поясни, че има предвид Гърция и администрацията на кипърските гърци.", "date": "2018.04.20", "title": "Турция: Еврокомисията не беше справедлива в доклада си за напредъка ни"}
{"url": "https://www.24chasa.bg/novini/article/6826324", "text": "Британският Върховен съд отказа днес да преразгледа случая на неизлечимо болното момченце Алфи Еванс, което се намира в болница на животоподдържащи системи, след като правосъдието постанови лечението му да се прекрати, предаде Франс прес. Родителите на Алфи се опитаха да постигнат преразглеждане на решението, след като Висшият съд, Апелативният съд и Върховният съд се произнесоха в полза на болницата, която иска да се спре лечението на детето, предава БТА. Европейският съд по правата на човека също отхвърли иска на родителите. Роденият на 9 май 2016 г. Алфи е в болница в Ливърпул от декември 2016 г. Неговите родители искаха детето им да бъде прехвърлено в педиатричната болница \"Бамбино Джезу\" в Рим, администрирана от Ватикана.", "date": "2018.04.20", "title": "Британският Върховен съд отказа да преразгледа случая на неизлечимо болното момченце Алфи Еванс"}
{"url": "https://www.24chasa.bg/novini/article/6824579", "text": "Три министерства не са си платили местните данъци и такси в София, научи “24 часа”. Поради данъчна тайна обаче министерствата длъжници не могат да бъдат съобщени. Те са получили напомнителни писма, че трябва да погасят задълженията си. Освен това към тях се трупа и лихва. Повечето държавни и публични структури са изрядни данъкоплатци. МВР, Главна дирекция “Пожарна безопасност и защита на населението”, министерствата на екологията, на регионалното развитие, повечето държавни агенции, НСИ, Сметната палата, БНБ, Конституционният съд, КЕВР и други, обясни зам.-кметът по финанси на столицата Дончо Барбалов. С разсрочени задължения са Софийският университет, НДК и още 9 институции, сред които има и други висши училища, държавни и общински дружества, министерства, лечебни заведения и театър. Размерът на разсрочените задължения варира от 11 000 до 2,9 млн. лв. По тази процедура бяха и на НСА. Всъщност заради многото си сгради най-авторитетното висше училище у нас - Софийският университет, от години се затруднява да си плаща местните данъци и такси. За дълг от 5,6 млн. лв. за неплатени данък сгради и такса смет в периода 2010 - 2013 г. тече дело. За други 2,4 млн. лв. пък беше сключено споразумение със Столичната община за разсрочване от 5 г. “Ние сме в непрекъснат и добър диалог със сегашното ръководство на университета, което полага усилия да бъде коректно. Имаме приключили ревизии за минали години и се водят съдебни дела за значителни суми. Очакваме съдът да прецени размера на дължимите данъци и такси, тъй като университетът управлява много сгради и имоти в София”, каза Барбалов. Иначе на най-големите длъжници на Столичната община. Интересно е, че в групата на големите длъжници на София влизат доста компании за недвижими имоти. Заради данъчната тайна имената им не могат да бъдат съобщени. “Има доста компании, работещи в сферата на недвижимите имоти, строителството и търговията. Тъй като все още няма изградена онлайн връзка между имотния регистър и кадастъра, упражняването на контрол върху дължимите суми е по-сложно. Ако в този сектор се въведе автоматичен обмен на данни, това ще облекчи работата и ще намали броя на длъжниците”, смята Барбалов. 243 данъчни ревизии пък са направени от 2015 г. до момента, като от началото на годината са образувани 19. При по-малките длъжници, които са физически лица, през 2017 г. са връчени 12 233 акта за 17,4 млн. лв. и 5205 фиша за 92 730 лв. “Във всяко съобщение за годишното данъчно задължение на собствениците на недвижими имоти е отбелязано дали имат стари задължения, или не. Нека да напомня, че плащането става по реда на възникване на данъчното задължение. Ако например имате неплатен данък сгради за 2017 г., при внасяне на сума сега ще се покрие първо това задължение. Така данъкът ви за 2018 г. отново няма да е платен. Това важи и за данъка върху моторните превозни средства”, обясни Барбалов и напомни, че до 30 април има 5% отстъпка за данък сгради и налога върху колите. Над 94,1 млн. лв. стари задължения са събрани през 2017 г. А за първите два месеца на годината вече над 21 млн. лв. Просрочените задължения от неплатени местни данъци през 2017 г. пък са 40,2 млн. лв. 167 млн. лв. са общо приходите от местни данъци и такси за първите 3 месеца на годината. повече налози спрямо същия период на 2017 г., съобщиха в четвъртък от общината. Само от имуществени данъци постъпленията са 87,7 млн. лв. - 32,7 млн. лв. от данък сгради, а от налога върху автомобилите - 30,8 млн. лв., и други. Увеличение с над 5,3 млн. лв. има при приходите от данъка върху възмездните сделки. Сред причините е активното предлагане на ипотечни кредити. От такса смет постъпленията са над 52,5 млн. лв., а общо неданъчните приходи са 77,5 млн. лв., или с над 2,5 млн. повече. Банки, собственици на молове, бизнес центрове и лизингодатели са в топ 5 на най-големите данъкоплатци на София. Всеки от тях внася годишно местни данъци между 7,2 млн. лв. и 16,2 млн. лв. Сред най-големите данъкоплатци на столицата има и търговски вериги, фармацевтична компания, представители на марки автомобили, както и държавни структури. “Най-големите данъкоплатци в Столична община са лизингодателите. Това е вследствие на въведения по наше предложение контрол върху собствеността на автомобилите. Данните за всеки регистриран в КАТ - София, автомобил автоматично се получават в съответната районна данъчна служба. За да мине технически преглед пък, всеки автомобил трябва да е с платен годишен данък. Разрешение за таксиметрова дейност също се издава след плащане на патентен данък”, обясни зам.-кметът по финанси Дончо Барбалов.", "date": "2018.04.20", "title": "Три министерства дължат данъци на София, СУ и НДК плащат на вноски"}
{"url": "https://www.24chasa.bg/novini/article/6826144", "text": "Големият кошмар на БСП е, че председателството върви отлично и България изпълнява стриктно ангажиментите си. Това е мнението на хората и у нас, и в Европа. Затова БСП си търсят измислени скандали, за да влязат по някакъв начин в новините. Това заяви председателят на Народното събрание Цвета Караянчева по време на шестата политическа академия на Жени ГЕРБ. Форумът се провежда в гр. Вършец (област Монтана). Организатори на събитието са Жени ГЕРБ и Фондация „Конрад Аденауер“. Това съобщиха от пресцентъра на ПП ГЕРБ. „Президентът Румен Радев също има фикс идея да критикува. Странно е защо настоява всичко да се съгласува с него при положение, че по Конституция вътрешната и външната политика на страната се реализират от правителството и парламентарното мнозинство“, коментира Цвета Караянчева. По думите й парламентът не е гумен печат на правителството. „Народното събрание е избрано от хората, а на свой то е определило състава на Министерски съвет. Нормално е да изразяваме общи позиции“, обясни тя. Председателят на Народното събрание подчерта, че за нея диалогът с другите партии винаги е бил на първо място. „В БСП има страхотни специалисти и хора, които адекватно оценяват процесите и развитието на страната. Когато обаче дойде Корнелия Нинова, всички се променят“, отчете Караянчева. Тя отбеляза, че истинските политици са непрекъснато сред хората и представители на ГЕРБ не правят изключение. „От петък до вторник сме из цялата страна. Хората ни споделят проблемите си и заедно търсим решението им“, каза още председателят на парламента и изтъкна, че в момента безработицата е на рекордно ниски нива, доходите се покачват и се разкриват нови работни места. „Когато ГЕРБ управлява, държавата се развива. Уверена съм, че ще изпълним 4-годишния управленски мандат. Всички предпоставки са налице. Имаме доверието на Европа, САЩ и всички наши партньори“, категорична бе тя.", "date": "2018.04.20", "title": "Караянчева: Големият кошмар на БСП е, че председателството върви отлично"}
{"url": "https://www.24chasa.bg/novini/article/6826175", "text": "Близо 25 милиона лева са заложени в средносрочната бюджетна прогноза за финансиране на извънкласни дейности в училищата след приключването на проекта \"Твоят час\" по оперативна програма \"Наука и образование за интелигентен растеж\", е съобщил министърът на образованието и науката Красимир Вълчев в Разград. Това съобщиха от пресцентъра на МОН. Министърът е разгледал Ученическата спортна школа в града, запозна се с дейностите на Центъра за работа с деца и Центъра за подкрепа на личностно развитие. Чрез дейностите по интереси ние можем да насърчаваме спорта, различни дейности в областта на техниката, на моделирането, е казал Вълчев. Министърът е посетил панорамата на средното образование и е разгледал щандовете на 14 професионални и профилирани училища. Той е правил химични опити с учениците от ПГХТБТ \"Мария Кюри\", присъствал е и на демонстрации с роботи на възпитаници на НПТГ \"Шандор Петьофи\". Вълчев е посетил техническата гимназия и изрази надежда в нея успешно да се реализира проект, с който ще се модернизира материалната база. Радвам се, че \"Шандор Петьофи\" е национална гимназия, припозната като национална от учениците и техните родители далеч извън границите на областта, е казал министърът. Вълчев е изразил удовлетворение, че и в профилираната, и в техническата гимназия в града се разкриват специалности, свързани с компютърно моделиране. Министърът е коментирал, че европейската конференция на Българското председателство на Съвета на ЕС \"Обучение за създаване: от дигитални ползватели към дигитални създатели\" в София е посветена на необходимостта от развиване на дигиталните умения заедно с креативността. Това са най-важните умения на 21 век. Трябват ни дигитални създатели, не само ползватели. В бъдеще ще има повече инвестиции в местата, където има хора с компютърни умения, умения за моделиране. Затова от трети клас ще бъде въведен предметът \"Компютърно моделиране\", е казал министърът. В Разград министър Вълчев е посетил детска градина \"Васил Левски\" и проведе работна среща с директори, учители, представители на местната власт и синдикалисти.", "date": "2018.04.20", "title": "Красимир Вълчев: С 25 млн. лева държавата ще финансира извънкласни дейности"}
{"url": "https://www.24chasa.bg/novini/article/6826181", "text": "Инициативата, която има 6-годишна традиция, се е превърнала в един от най-значимите празници за българската общност в чужбина, както и за много белгийци и гости на Европейската столица. „Голямото хоро“ тази година ще бъде още по-тържествено, защото освен, че ще бъде част от културната програма на българското председателство на Съвета на ЕС, то ще се проведе под патронажа на председателя на Европейския парламент Антонио Таяни. Това стана ясно от официално писмо на Таяни до Ева Майдел, съобщи пресслужбата на институцията. „Културата държи Европа заедно и трябва да бъде начална точка в усилията ни да обновим ЕС. „Голямото хоро“ се е превърнало в годишна традиция за Брюксел и балканските общности, които живеят тук. Хорото от една страна показва колко е важно да бъде съхранена културната история на всяка държава, а от друга, колко е важно да останем отворени към света, като споделяме и разпространяваме това културно наследство. С огромно удоволствие предоставям патронажа на Европейския парламент за събитието, имайки предвид неговото силно европейско измерение\", написа в приветствието си председателя на ЕП. и заедно със съмишленици работим за създаването на среда, в която той да се развива, за да имаме много повече български успехи и да говорим за тях. На Голямото хоро ще отпразнуваме нашите традиции и ще разкажем за успехите на българите, приносът на България за европейския проект, както и това че България е страна на изкуството и възможностите“, коментира Ева Майдел по повод предстоящото начало на събитието. Голямото хоро ще се проведе на 22 април от 13,30 на централния площад в Брюксел като част от фестивала за балканска музика и изкуство “Balkan Trafik 2018”. Специален акцент на фестивала тази година е България и град Пловдив, избран за Европейска столица на културата през 2019 г. Гостите на хорото ще могат да видят на живо изпълнения на няколко български участници - Академията за музикално, танцово и изобразително изкуство от Пловдив, Ансамбъл „Търновска царица“ от Велико Търново, и кукери от село Раковски, както и да се запознаят с успели млади българи и да чуят за техния път към успеха. Програмата на събитието ще представи и ансамбли от Сърбия, Албания и Гърция.", "date": "2018.04.20", "title": "\"Голямото хоро\" в Брюксел получи патронажа на Антонио Таяни"}
{"url": "https://www.24chasa.bg/novini/article/6826179", "text": "Ние, българите, сме европейци от момента, в който сме побили първия камък на нашата държава. Европа съществува благодарение на двама европейски владетели, единият от които е именно кан Тервел. С тези думи министърът на отбраната Красимир Каракачанов и председател на Националния комитет за честване на 1300 години от победата на кан Тервел над арабите при Константинопол откри пресконференцията по повод учредяването на комитета, съобщиха от пресцентъра на военното министерство. Министър Каракачанов посочи, че Европа е спасена от арабското нашествие благодарение на България и българския владетел кан Тервел, който в битката при Константинопол буквално унищожава арабските войски, които се опитват да завладяват континента. Следващите поколения трябва да бъдат запознати с важните събития от българската история, с ролята на този велик български владетел, каза министър Каракачанов. Той поясни, че във връзка с годишнината от битката при Константинопол са възникнали различни инициативи, продиктувани от искрен патриотизъм, които новоучреденият комитет обединява. Те включват изграждане на паметници на кан Тервел в София, в Стара Загора и Св. Влас, организирането на 24 май в Тетевен на изложба и научна конференция за великия български владетел, предложение до Светия синод на Българската православна църква за канонизиране на кан Тервел (Тривелий), представяне на книгата на професор Пламен Павлов и Георги Атанасов „Кан Тервел – Спасителят на Европа“, чествания на годишнината от победата на кан Тервел в едноименния град Тервел и на 9 юни в град Камено, както и изграждане на българска църква в Мадрид, която да се казва Св. Тривелий Български. Кулминацията на честванията се очаква да бъде на 3 септември 2018 г. в София с полагането на основен камък на паметника на кан Тервел в района на НДК, организиране на изложба и научна конференция с международно участие за приноса на българския владетел за спасяването на християнска Европа от нашествието на арабите и издаване на двуезичен сборник с докладите от конференцията, както и на младежко лятно училище във Военната академия и тържествен концерт пред Националната художествена галерия на ансамбъл „Българе“. Комитетът планира също да бъде открита изложба в Европейския парламент за кан Тервел и да съдейства за проучването на писмени извори за българския владетел в архивите на Ватикана и апостолическата църква. Подробности за събитията, които са предвидени, представиха проф. д. ик. н. инж. Николай Михайлов, акад. Антон Дончев и Христо Димитров. „Тервел е кауза. Ние сме тези, които трябва да върнем дължимото уважение и признателност към стратега, към дипломата, към владетеля Тервел“, отбеляза проф. Николай Михайлов. Академик Антон Дончев подчерта, че отбелязването на това значимо събитие от историята на България обединява учени и общественици и е радостно, че вицепремиерът и министър на отбраната Красимир Каракачанов се ангажира с тази кауза, която има за цел да възроди духа на нацията.", "date": "2018.04.20", "title": "Учредиха комитет за честване на 1300 г. от победата на Тервел при Константинопол"}
{"url": "https://www.24chasa.bg/novini/article/6826193", "text": "Бургаският районен съд пусна под домашен арест Гюлсевен Шукри от Исперих, която бе  . 53-годишната жена изпадна в нервна криза и с крокодилски сълзи помоли да я пуснат. \"Искам домашен арест, с нервите и бъбреците не съм добре. Съжалявам, не знаех какво съм направила. Страх ме е, не съм яла и спала\", проплака Гюлсевен. Адвокатът й обясни, че даже искала да върне откраднатите дрехи още преди полицията да я открие, но се страхувала от последствията. От прокуратурата поискаха да остане в ареста, тъй като няма доказателства, че не е здравословно добре и има опасност да се укрие или да извърши друго престъпление, тъй като често сменяла адресите из страната. Стана ясно, че Гюлсевен е крала и в други градове. Тя ще бъде под домашен арест в родното си село Свещари в община Исперих. В Бургас направила кражбите, докато гостувала в квартирата на дъщеря си.", "date": "2018.04.20", "title": "Домашен арест за крадлата от Исперих, вършала из цяла България"}
{"url": "https://www.24chasa.bg/novini/article/6826206", "text": "„Радвам се, че толкова скоро след визитата на българския премиер Бойко Борисов в Прищина мога да посрещна в София моя колега и приятел от Косово“. С тези думи вицепремиерът и министър на външните работи Екатерина Захариева приветства първия вицепремиер и външен министър на Република Косово Беджет Пацоли, който е на еднодневна визита у нас. Двамата министри обсъдиха днес Българското председателство и усилията, които страната ни полага, за да подпомогне европейската перспектива на Западните Балкани. „Целта на България е фокусът върху региона и подкрепата от страна ЕС да не приключат с нашето председателство, а това да се превърне в дългосрочен европейски приоритет и необратим процес“, заяви Екатерина Захариева на пресконференция след срещата си с Беджет Пацоли. Косовският външен министър поздрави България за успехите й като председател на Съвета на ЕС. „Положихте много усилия и резултатите вече са видими“, заяви Пацоли. Той изтъкна, че срещата през май в София е първият подобен формат от 2003 г. насам и отбеляза, че страната му работи усилено по изпълнението на необходимите реформи. Пацоли благодари на България и българския народ за подкрепата към страната му досега. „Нашето общество се надява, че това приятелско сътрудничество ще продължи и занапред“, допълни външният министър на Косово. „Един от най-силните мостове между България и Косово, освен нашето приятелство, са и над 10-те хиляди горани, които са с българско самосъзнание и допринасят за връзката между двете държави“, подчерта Захариева пред своя колега. Тя изрази очакването си към косовската страна по отношение на защитата и гарантирането на правата на това население, което декларира българско самосъзнание. Народът на Косово храни много топли чувства и симпатии към българското малцинство, което се нарича горани, заяви в отговор министър Пацоли. Той подчерта, че има личен ангажимент към подкрепата на тази група граждани, който е поел при първото си посещение в министерството на външните работи на България през 2007 г. Беджет Пацоли допълни, че горанското малцинство има запазена квота от места в косовския парламент. Той подчерта, че ако има нещо неизпълнено по отношение на грижата за правата на гораните в Косово, ще съдейства лично за неговото изпълнение. По време на срещата Екатерина Захариева изрази готовността на България да продължи да оказва помощ на косовската страна по отношение реализирането на необходимите реформи. Тя поздрави своя колега за усилията, които правителството полага в тази посока и изтъкна важното значение на ратификацията от страна на парламента на Косово на споразумението за демаркация на границата с Черна гора. „Страните от Западните Балкани могат да убедят европейските граждани и държавите, които все още са скептични към техния напредък, само чрез постигането на конкретни резултати от реформи. Трябва да докажем, че на Балканите можем да се справим с проблемите, да правим реформи, да създаваме работещи институции, да се борим с организираната престъпност, да работим за икономически растеж“, подчерта вицепремиерът Захариева. По отношение на диалога Белград – Прищина, първият ни дипломат заяви, че постигането на напредък е възможно само чрез преговори. „Поздравявам и двете страни, че въпреки напрежението, което имаше през последните няколко седмици, преговорите между тях продължават. Никой не печели от това напрежение, а най-големите губещи ще бъдат гражданите на двете страни и на Балканите“, отбеляза Захариева. След срещата си в МВнР Екатерина Захариева и Беджет Пацоли откриха икономически форум, организиран съвместно от Българската търговско-промишлена палата (БТПП) и Косовската търговска палата, в който взеха участие над 40 компании от двете страни. За организирането на тази съвместна инициатива Захариева и Пацоли се договориха по време на посещението на българския първи дипломат в Прищина през октомври 2017 г.. „Когато бях в Прищина, по време на разговора с моя колега Беджет Пацоли, отделихме много време и на въпроса за това как да подобрим икономическите отношения между двете страни. Аз съм твърдо убедена, че икономическата дипломация е една от най-важните. Не бих си вършила работата добре като външен министър, ако на всяка среща, която имам, не представям силата и възможностите на българската държава и българския бизнес“, заяви Екатерина Захариева на откриването на форума. Според първия ни дипломат е важно политиците да помагат на бизнеса и да работят за подобряването на свързаността в региона. „Търсейки партньорство по-далеч, не се вгледахме в съседите си, но бизнесът го направи. В някои отношения той изпреварва нас, политиците“, допълни Екатерина Захариева. Тя изрази надежда, че провеждането на форума ще насърчи българските инвестиции в Косово и ще доведе до повишаване на двустранния стокообмен. В тази връзка е необходимо и подобряване на свързаността между държавите в Западните Балкани чрез изграждане на добра и стабилна инфраструктура, изтъкна българският външен министър. В заключение вицепремиерът Захариева приветства търговските палати и представителите на бизнеса на двете страни за създаването на нови работни места, благодарение на които България вече има конкурентоспособен бизнес и българските фирми се чувстват уверени и силни за нови бъдещи инвестиции.", "date": "2018.04.20", "title": "Захариева: Европерспективата на Западните Балкани да стане необратим процес"}
{"url": "https://www.24chasa.bg/novini/article/6826157", "text": "Кметицата Десислава Иванчева и заместничката й Биляна Петрова престояха няколко минути в стъклената клетка в спецсъда, която е предвидена за особено опасни престъпници. Престоят им там изненада репортерите. Причината те да бъдат зад бронираните стъкла била, че те нямали нищо против да бъдат снимани, за разлика от третия обвиняем Петко Дюлгеров, който категорично не желаел да бъда показван пред репортерите. С влизането в залата, което обаче става пред бронираната клетка,  , че не са взимали никакъв подкуп, което наложило съдебната охрана да ги задържи зад стъклата. Дюлгеров бе вкаран в залата, след като камерите напуснаха. По време на делото тримата вече бяха на първата банка в залата и без белезници.", "date": "2018.04.20", "title": "Защо Иванчева и заместничката й бяха в стъклената клетка (Видео, снимки)"}
{"url": "https://www.24chasa.bg/novini/article/6826245", "text": "Рейтингът на руския президент Владимир Путин е спаднал със 7 процента след президентските избори през март, сочи проучване на Центъра за изследване на общественото мнение в Русия, цитирано от  От центъра съобщават, че спадът в одобрението е естествен процес след избори. Според руски политолози причаната за това е тежкото начало на новия мандат на Путин, като антизападната реторика се превръща в рутина за руснаците, а натискът на негативните новини ги дразни.", "date": "2018.04.20", "title": "Рейтингът на Путин е спаднал със 7% след президентските избори"}
{"url": "https://www.24chasa.bg/novini/article/6826061", "text": "Словашките власти евакуират жителите на град близо до южната граница с Унгария, след като там бяха открити четири неизбухнали бомби от Втората световна война, предаде Асошиейтед прес. Полицията съобщи днес, че евакуира хората от улица в град Щурово, след като в района бяха открити 100-килограмови съветските бомби от войната. На тях случайно се натъкнал местен жител, докато разхождал кучето си, предава БТА. Експерти работят по преместването на бомбите на безопасно място.", "date": "2018.04.20", "title": "Евакуират град в Словакия заради неизбухнали бомби от Втората световна война"}
{"url": "https://www.24chasa.bg/novini/article/6826077", "text": "32-годишен мъж е буйствал в четвъртък в заведение в Тервел. От Областната дирекция на МВР-Добрич, съобщават, че около 18 ч. е получено съобщение за възникнал скандал в питейно заведение. На място е установено, че А.С. (32 г.) от град Тервел е отправял обиди и закани към персонала, като след това е увредил и част от мебелите. Задържан е за 24 часа. В хода на проверката в заведението е установено бяло прахообразно вещество с тегло 0,3 грама, реагиращо на амфетамин. С полицейска мярка за срок от 24 часа е задържан и С.М. (32 г.) от град Тервел. По случая е образувано досъдебно производство.", "date": "2018.04.20", "title": "Задържаха мъж, буйствал в заведение в Тервел"}
{"url": "https://www.24chasa.bg/novini/article/6826070", "text": "Ивана Тръмп, бившата съпруга на американския президент, пристигна днес в Сърбия, където ще остане няколко дни, съобщиха белградските медии. Нуе е известна причината за посещението й в Белград и след това в Загреб. Известно е, че мини визитата й ще продължи пет дни, съобщава вестник \"Блиц\". Пристигането й на белградското летище предизвика голям интерес, но тя не бе в настроение за разговор с очакващите я журналисти. Ивана Тръмп вече няма роля в живота на президента Доналд Тръмп, който сега е женен за Мелания, но има три деца от него и дъщеря им Иванка е успешна бизнес дама и важен член на президентската администрация.", "date": "2018.04.20", "title": "Ивана, бившата съпруга на президента Тръмп, е на посещение в Сърбия"}
{"url": "https://www.24chasa.bg/novini/article/6826094", "text": "От българското училище зависи дали България ще има достойно място в бъдещето. То се нуждае от подкрепата на институциите и местната власт, за да води България напред. Това заяви държавният глава Румен Радев на церемонията по отбелязването на 110 години от създаването на Професионалната гимназия по земеделие „Стефан Цанов“ в град Кнежа. Румен Радев посочи, че за подобряване на образователната ни система са необходими прогресивни учебни планове и програми, както и вдъхновени, отлично подготвени учители и училищно ръководство, които държат на традициите. Това съобщиха от прессекретариата на президента. „Малко училища в България могат да се похвалят с такава годишнина. Всеки път, когато прекрачвам прага на българско училище, се вълнувам. Не само защото влизам в храма на знанието, това е онова магическо място, където нашите деца се превръщат в осъзнати личности, в граждани на нашата родина“, сподели пред гостите на церемонията президентът. По думите на Румен Радев от българското училище зависи тези млади личности да излязат заредени със знания, които ще им дадат възможност да се борят с предизвикателствата на бъдещето и да се изградят като достойни граждани. Държавният глава се обърна с думи на благодарност към ръководството на гимназията и учителския състав за това, че освен знанията, които дава, Професионална гимназия по земеделие „Стефан Цанов“ пренася вековната любов на българина към земята и преклонението към хляба, като внедрява нови, иновативни методи на подготовка. „Вие наблягате на предметите и специалностите, които ще направят вашите ученици конкурентоспособни за бъдещето. Благодаря и за това, че получените знания и умения тук, във вашата гимназия, са на световно ниво, както и за това, че държите близка връзката между училище, бизнес и наука и продължавате да я развивате“, каза още в словото си президентът. Държавният глава призова родителите да продължават да подкрепят училищното ръководство и училищния състав, а на учениците пожела да се реализират по най-добрия начин в България. „Борете се за България, чиста от ГМО и пазете любовта към нашата българска земя“, заяви в словото си пред гостите на церемонията Румен Радев. По случай празника на Професионалната гимназия по земеделие „Стефан Цанов“ в град Кнежа президентът връчи почетния си знак на директора на училището Светлана Калапишева. По-рано президентът проведе среща с кмета на Община Кнежа и неговия екип. Илийчо Лачовски запозна държавния глава с развитието на земеделието в района, стремежа към подобряване на образованието и създаването на възможности за привличането на млади хора в Общината. По време на посещението си в Кнежа държавният глава разговаря и с представители на Института за царевица в Кнежа, които го запознаха със създадените от тях научни продукти в сферата на аграрната наука и земеделската практика.", "date": "2018.04.20", "title": "Радев: Училището се нуждае от подкрепата на институциите, за да води България напред"}
{"url": "https://www.24chasa.bg/novini/article/6826111", "text": "Седемнайсет чуждестранни граждани, заподозрени за връзки с \"Ислямска държава\", са задържани при операция снощи, проведена едновременно в шест квартала на Истанбул, съобщава в.\"Миллиет\". При операцията са конфискувани документи на терористичната организация. Задържаните са отведени за разпит в дирекцията на полицията в Истанбул, предава БТА. Същевременно при друга операция в Истанбул по-рано вчера са били задържани седем души, обвинени, че са осигурявали финансова подкрепа за групировката \"Ислямска държава\".", "date": "2018.04.20", "title": "Арестуваха 17 заподозрени за връзки с ИДИЛ в Истанбул"}
{"url": "https://www.24chasa.bg/novini/article/6826118", "text": "Повече камери на стадионите, полицаи и щателни претърсвания пред тях - това са краткосрочните мерки, които обеща министърът на вътрешните работи Валентин Радев на среща след инцидента на последното дерби \"Левски\" - ЦСКА. В сряда от хвърлена бомбичка от агитката на \"сините\" пострада жандармеристката Гергана Зашева. Имаше дори опасност да загуби едното си око. В дългосрочен план спортният министър Красен Кралев предложи промени в законите. Трябва да бъде засилена персоналната отговорност срещу тази шепа дрогирани и хулигани, които тероризират цялата публика, призова той. \"Наложителни са много спешни промени в закона за футболното хулиганство. Има изцяло нов закон, изработен от министерството под контрола на комисията за децата, младежта и спорта към Народното събрание Славчо Атанасов. Но за да влезе в действие, ще отнеме няколко, добави министърът. Другото изискване е за нова наредба за сигурността по спортните обекти. \"Ще изискваме от всички клубове да бъдат поставени камери. Като имат пари да дават по 20 000 лв месечна заплата за футболисти, ще имат и 20 000 лв за камери\", допълни Кралев. Възложено е на комисията да провери дали са необходими промени в Наказателния кодекс. А на БФС - да прецизира наредбите си в частта за футболното хулиганство. Славчо Атанасов заяви: \"Ситуацията изисква изцяло нов закон за футболното хулиганство. Старият от 2004 г. е и морално изцяло остарял. Има 22 страници промени. Трябва да е нов. Има само конкретика със задълженията на всяка институция. Бягане по тъма няма да има. Използваме опита на Западните държави за справяне с хулиганството.\"", "date": "2018.04.20", "title": "Заради ранената жандармеристка: повече камери, униформени и обиски"}
{"url": "https://www.24chasa.bg/novini/article/6826107", "text": "Има протокол, че белязаните 70 000 евро, които бяха открити в багажника на автомобила, управляван от кметицата, са върнати на строителния предприемач Александър Ваклин. Това съобщиха адвокатите на тримата обвиняеми - кметицата Иванчева, заместничката й Биляна Петрова и бившият кмет на район \"Младост\" Петко Дюлгеров. Самият протокол бил подписан от служителя на антикорупционната комисия Деню Денев, който е един от свидетелите по делото. Не е вярно, че парите са върнати, контрира прокурор Рангелов. Според друг протокол, приложен по делото, парите били предоставени от Ваклин на 2 април. Защитниците на обвиняемите обаче твърдят, че за първи път за пари се е заговорило на 13 април. По делото нямало и документ, от който да става ясно къде са белязани банкнотите, заяви адвокатката на Петко Дюлгеров Марияна Тодорова.  От разпитите на Ваклин ставало ясно, че той многократно е търсил контакти с бившия кмет на община \"Младост\" Петко Дюлгеров, за да му се решат преписките. Първата среща между двамата уредил приятел на предприемача, чието име той не могъл да си спомни.  По делото била разпитана и съпругата му Полина Ваклин - юристка по образование, и тяхната служителка Галя Димитрова. В показанията си те никъде не говорят за искани пари. Полина Ваклин коментирала главно, че се бавят сигналите срещу преписките. Защо тя, след като е юристка, не е обжалвала забавянето в Административния съд, коментира адвокатът на Иванчева Марин Марковски. От пледоарията на защитата на Петко Дюлгеров казват, че делото е било образувано на 11 януари 2018 г и към разследването имало приложен сигнал от Асоциацията на строителите. Спецпрокуратурата обаче отказала да образува дело по него. Върховната касационна прокуратура нарежда да се образува досъдебно производство и затова на 22 януари е възложено на оперативен работник да търси недоволни от кметицата на \"Младост\". Пак според защитниците при разпитите на Ваклин, съпругата му и тяхната служителка никъде не се говорело за пари. Единствените, които твърдят, че има взимане и искане на подкуп, са тримата служители на антикорупционната комисия, разпитани като свидетели - Николай Бонев, Деню Денев и Мартин Несторов. На тях е било възложено да наблюдават срещите между Петко Дюлгеров и Александър Ваклин и Петко Дюлгеров и кметицата. Тримата обвиняеми поискаха от съда да бъдат пуснати на свобода, защото няма да се укрият и  ще съдействат на разследването.  Съдът ще обяви решението си в 17:45 часа. ", "date": "2018.04.20", "title": "Адвокати: Белязаните пари са върнати на Ваклин. Прокуратурата: Не е вярно!"}
{"url": "https://www.24chasa.bg/novini/article/6826127", "text": "При обиколката си днес в Северозападна България президентът Румен Радев се срещна следобед с пострадали от голямото наводнение в Мизия през лятото на 2014 г. Държавният глава беше посрещнат от кмета на общината д-р Виолин Крушовенски и много жители на малкия град. В Мизия Румен Радев посети жителя на града Цветелин Христов, чийто дом е един от най-пострадалите от приливната вълна, променила живота на стотици. „Виждам, че все още живеете в страх и не сте се възстановили напълно от бедствието. Основното, което държавата трябваше да направи тогава за спасяването на хората, тя го направи и реагира адекватно. Трудно е овъзмездяването на хората след това и аз съм наясно, че е недостатъчно, но и то е според нормативните уредби. Радвам се обаче, че виждам подредени дворове и градинки, което означава, че не сте се предали“, каза Радев след като лично посети две къщи, пострадали от наводнението преди четири години. Единственото, с което на този етап може да се ангажира държавният глава, бе да направи предложение на вицепремиера по икономическата и демографската политика Валери Симеонов също да отиде на място и да даде по-конкретни отговори на очакванията на хората в посока на това какво би могло да се направи, за да не се чувстват те застрашени от повторно бедствие и на въпросите им, свързани с осъществяването на адекватен контрол върху язовирите и с отговорността на техните собственици.", "date": "2018.04.20", "title": "Президентът се срещна с пострадали от потопа в Мизия"}
{"url": "https://www.24chasa.bg/novini/article/6826133", "text": "Броят на мигрантите и бежанците, пристигащи на северните гръцки острови в Егейско море, е продължил да нараства през последната седмица, предаде АНА-МПА, цитирана от БТА. Властите съобщиха, че 244 мигранти и бежанци са пристигнали на остров Лесбос от понеделник до днес сутринта. В същия период 60 души са пристигнали на остров Хиос, докато на остров Самос не са регистрирани новопристигнали мигранти и бежанци. Общо 2006 мигранти и бежанци са пристигнали на егейските острови от началото на април, отбелязва агенцията.", "date": "2018.04.20", "title": "Расте броят на бежанците, пристигащи на гръцките острови в Егейско море"}
{"url": "https://www.24chasa.bg/novini/article/6826258", "text": "Турският парламент одобри предложението за провеждане на предсрочни избори в страната на 24 юни, съобщи НТВ, цитирана от БТА. Решението бе взето с гласовете на 386 депутати, които подкрепиха при вота предложението, внесено от управляващата Партия на справедливостта и развитието (ПСР) и подкрепящата я Партия на националистическото действие (ПНД). Вчера предложението на двете партии бе одобрено от парламентарната конституционна комисия. По-рано тази седмица президентът на Турция Реджеп Тайип Ердоган обяви, че на 24 юни в страната ще се състоят предсрочни парламентарни и президентски избори. Това стана, след като ден по-рано лидерът на националистическата ПНД Девлет Бахчели отправи призив за изтегляне на изборите за президент и парламент на по-ранна дата. Двете партии формираха предизборна коалиция за предстоящите избори. Те вече сътрудничиха помежду си и на референдума през април м.г. При всенародното допитване бяха приети редица реформи, включително конституционни промени, които ще трансформират Турция в президентска република след предстоящите избори. Определената за изборите дата все още трябва да бъде одобрена официално от Висшата избирателна комисия, посочва ДПА.                                                                                                                                   ", "date": "2018.04.20", "title": "Одобриха предсрочните избори в Турция на 24 юни (Обновена)"}
{"url": "https://www.24chasa.bg/novini/article/6826272", "text": "\"В първата секунда от взрива ми хвръкна шапката... Аз започнах да плюя стъкла. И нараняванията ги установих в последствие\". Това разказа пред   инспектор Петър Иванов, който е бил до ранената на мача \"Левски\" - ЦСКА полицайка, когато до стъклената врата на стадиона избухва самоделна бомба. За разлика от Зашева, която  , той е с леки наранявания и вече е на работа. Той каза, че никой от групата в резерв не е видял откъде е дошла бомбата и призова феновете на стадиона за повече толерантност. \"Бих му казал на този човек да се замисли, защото, ако бяхме по-близо до стъклото, пораженията можеше да бъдат много повече. Ако беше уцелил човек в каска или човек от публиката, можеше да е фатално\", заяви той. Неговата колежка Зашева се чувства по-добре, но състоянието ѝ продължава да бъде сериозно. Задържан за инцидента все още няма.", "date": "2018.04.20", "title": "Другият ранен на мача полицай: Хвръкна ми шапката, започнах да плюя стъкла"}
{"url": "https://www.24chasa.bg/novini/article/6826275", "text": "Подготвяме специална програма за повишаване на мерките за пътна безопасност за около 3 млрд. лв. през новия програмен период 2020 – 2027 г., каза инж. Дончо Атанасов, председател на Управителния съвет на Агенция „Пътна инфраструктура“ при откриването на IV-тата годишна конференция „Безопасна пътна инфраструктура“, на която участва и инж. Светослав Глосов, член на УС на АПИ, съобщиха от пресцентъра на АПИ. През последните години Агенция „Пътна инфраструктура“ инвестира много средства в пътна безопасност с помощта на оперативните програми на ЕС, каза инж. Атанасов. Той добави, че през 2015 г. на изградените нови магистрали са монтирани над 1200 км мантинели, нови пътни знаци и хоризонтална маркировка. Инж. Атанасов подчерта, че през последните години се извършват превантивни ремонти на 400-500 км пътища годишно. За съжаление в момента, в който пътят се ремонтира, започват тежките пътнотранспортни произшествия. Трябва да обединим усилия за спиране или поне ограничаване на тежките пътни инциденти по републиканските пътища, каза инж. Атанасов. През 2008 г. инициирахме поставяне на мантинела в участъка от първокласния път I-9 Бургас – Созопол. Дотогава на тази отсечка ежегодно в катастрофи загиваха по 15 човека. Според анализа за 9 години са спасени 120 – 130 човешки живота от предотвратени челни катастрофи в този участък, добави инж. Дончо Атанасов. До края на май т.г. всички пешеходни пътеки по републиканската пътна мрежа трябва да се приведат във вида, посочен в нормативната уредба и съобразно указанията на Главния прокурор на България, съобщи инж. Дончо Атанасов. Според анализа на пътните участъци с най-много произшествия са 55 километра, които трябва да бъдат допълнително обезопасени. Инж. Светослав Глосов подчерта, че сред основите приоритети на АПИ е подобряването на пътната безопасност, като за целта са създадени две нови дирекции - „Пътна безопасност и планиране на дейностите по републиканската пътна мрежа“ и „Информационни технологии и системи“. Целта им е оптимизирането и реализацията на мерки за подобряване на пътната безопасност на съществуващата и на изграждащата се пътна инфраструктура. Основната функция на новата ресорната дирекция са анализи на данни за пътнотранспортни произшествия и на пътната инфраструктура, идентифициране на приоритетни участъци, създаване на участъкови карти, координация и подобряване на мерки за пътна безопасност. Четвъртата годишна конференция „Безопасна пътни инфраструктура“, която е организирана от Българска браншова асоциация „Пътна безопасност“, се провежда на 19 – 20 април т. г. в гр. Хисаря. На нея участват експерти от „Пътна полиция“, Столична община, Университет за архитектура, строителство и геодезия, Института по пътища и мостове към АПИ и др.", "date": "2018.04.20", "title": "АПИ повишава мерките за пътна безопасност с програма за 3 млрд. лева"}
{"url": "https://www.24chasa.bg/novini/article/6826029", "text": "\"БДЖ-Пътнически превози\" ЕООД въвежда от 23 април предварителна продажба на билети за всички бързи влакове през периода на почивните дни по повод Деня на храбростта (Гергьовден), съобщиха от дружеството. С цел осигуряване на комфортно пътуване за пътниците през празничните дни, ще бъде въведена организация за задължително закупуване на запазено място за повечето влакове по основните направления в страната. Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, когато предстоят по-дълги празнични периоди. По този начин се дава възможност на клиентите да планират предварително своите пътувания, както и своевременно да закупят билет и резервация за седящо място за предпочитания от тях влак в срок от 15 дни преди самото пътуване, обясняват от БДЖ. Предварителната продажба на билети, която железопътният превозвач стартира, ще се извършва във всички гари и железопътни бюра в страната през периода от 23 април до 7 май. Информация за изчерпаните места във влаковете ще се подава постоянно на място на билетните каси и по високоговорителната уредба в гарите, както и на официалната интернет страница на БДЖ. Пътниците ще бъдат информирани на билетните каси в случаите, когато са изчерпани седящите места и ще им бъде издаван билет за правостоящ само след изричното им съгласие. В обявените влакове със задължителна резервация на седящи места ще се продават билети за правостоящи до 20 пътника в купейните вагони и до 10 пътника в безкупейните вагони. При изчерпване на допустимите правостоящи места, на клиентите ще бъде предложен вариант за пътуване с влак в друг час", "date": "2018.04.20", "title": "БДЖ въвежда предварителна продажба \nна билети за празничните дни през май"}
{"url": "https://www.24chasa.bg/novini/article/6826032", "text": "Шведската академия, която избира Нобеловите лауреати за литература, заяви, че институцията се намира в сериозна криза, след разразилите се скандали между нейните членове, предават Асошиейтед прес и ДПА. \"Репутацията на Нобеловата награда беше сериозно увредена\", заявиха от академията, но при все това от Нобеловия комитет добавиха, че се подготвя късият списък за наградата, който \"бил непокътнат\" и се работело по него. Разногласията в Шведската академия възникнаха в началото на месец април относно повдигнатите обвинения срещу един от нейните членове - поетесата Катарина Фростенсон и нейния съпруг, родения във Франция Жан-Клод Арно, предава БТА. Адвокатски колектив беше нает през месец ноември, за да разследва обвинения за сексуален тормоз от страна на 18 жени срещу Арно. След това се оказа, че Арно предварително е издавал имената на Нобелови лауреати за литература, че Фростенсон е била в конфликт на интереси и не е разкрила по надлежния ред, че е съсобственичка на културен център, управляван от мъжа й и получавал субсидии от академията. В резултат на проведеното разследване Асошиейтед прес изтъква, че е било констатирано \"недопустимо поведение, изразяващо се в нежелани интимни връзки\", на които са били подложени 18-те жени от страна на Жан-Клод Арно.", "date": "2018.04.20", "title": "Шведската академия: Репутацията на Нобеловата награда е увредена от скандалите"}
{"url": "https://www.24chasa.bg/novini/article/6826034", "text": "Сръбски митничари на ГКПП Връшка чука конфискуваха 18 картини на неизвестни испански автори, които българска гражданка се опитала да внесе контрабандно в България, предаде Танюг. Картините с маслени бои, в рамки, с различни размери, се опитала да внесе преди четири дни контрабандно от Испания в България българска гражданка, пътуваща в авмтомобил с български регистрационен номер. Шофьорът заявил, че освен личен багаж нито той, нито останалите пътници имат нещо за деклариране. Българската гражданка, която заявила, че откритите при проверка картини са нейни, не ги е декларирала и не е имала нито едно доказателство за собственост. Тя казала, че не знае, че е трябвало да ги декларира, както и че ги е събрала на улицата от място, където бившите собственици ги оставили заедно с ненужни вещи. Компетентният съд реши да отнеме трайно картините, а българската гражданка освен това бе глобена за опит за контрабанда, съобщи сръбското Управление на митниците.", "date": "2018.04.20", "title": "Българка с опит да вкара незаконно в България испански картини, сръбски митничари я хванали"}
{"url": "https://www.24chasa.bg/novini/article/6826047", "text": "Руските федерални следователи обявиха днес, че жертвите на опустошителния пожар в търговски център в сибирския град Кемерово миналия месец са 60, а не 64, както се съобщаваше преди, предаде ДПА, цитирана от БТА.  Броят на загиналите е намален след подробни анализи на човешките останки, посочи в изявление Следственият комитет. След пожара в мола \"Зимна вишна\" в Кемерово - голям промишлен и минен център - страната потъна в траур. Властите смятат, че огънят е тръгнал от късо съединение, причинено от попаднала в електрическата система на сградата вода от топящия се сняг на покрива. Около две трети от жертвите на пожара бяха деца. В злополучната неделя вечер молът, в който имало голям развлекателен център, бил пълен със семейства в момента, когато лумнал пожарът.", "date": "2018.04.20", "title": "Русия: Жертвите на пожара в търговския център в Кемерово са 60, а не 64"}
{"url": "https://www.24chasa.bg/novini/article/6825722", "text": "Европейската комисия потвърди днес, че службата за борба с измамите със средства от ЕС (ОЛАФ) води разследване, свързано с работата на убития през февруари журналист Ян Куциак, предаде БТА. Разследването е в ход и затова засега не можем да кажем нищо повече, посочи говорител на комисията. Знаете, че нямаме никаква търпимост към злоупотребата с европейски средства, добави той. Приживе Куциак разследваше връзки на словашкото правителство с италианската мафия, повдигнали съмнения за злоупотреба с европейски средства за земеделие. Европейският парламент прие вчера резолюция, в която настоя за незамисимо международно разследване за смъртта на Куциак. В Словакия вероятно организираната престъпност е проникнала на всички равнища в политиката и икономиката. Налице са политически подбор на прокурори и множество обвинения в корупция срещу най-висши служители, се посочва в документа. Допълва се, че тези случаи не са довели до необходимото безпристрастно разследване. ЕП порицава обидните коментари на някои европейски политици срещу журналистите (през 2016 г. тогавашният словашки премиер Роберт Фицо нарече журналистите \"мръсни курви\" - бел. кор.). ЕП призовава държавите от ЕС да осигурят личната защита и неприкосновеността на жилищата на разследващите журналисти и на изобличителите (подателите на сигнали за нередности). Евродепутатите призовават за защита на журналистите от натиск и обвинения в клевета. В резолюцията се настоява за защита на журналистите, които често стават жертва на съдебно преследване с цел саботиране на работата им, за фонд на ЕС в подкрепа на независимата разследваща журналистика, за изготвяне от ЕК на законодателно предложение за медийната свобода и многообразие, за по-добро следене на медийната собственост и сливанията и придобиванията на медии. ЕП обмисля да нарече програмата си за обучение на журналисти в памет на Куциак. В ЕП двете зали за пресконференции - в Брюксел и в Страсбург - носят имената на други двама убити заради работата си журналисти - Ана Политковская (Русия) и Дафне Галиция (Малта).", "date": "2018.04.20", "title": "ЕК: Службата за борба с измами разследва Словакия за убития журналист Ян Куциак"}
{"url": "https://www.24chasa.bg/novini/article/6825708", "text": "Вътрешният министър Валентин Радев, главният секретар на МВР гл. комисар Младен Маринов и заместник-директорът на Дирекция „Жандармерия“ комисар Петър Антиев посетиха в болницата полицай Гергана Зашева-Методиева, съобщи МВР. Тя бе ранена от бомбичка, метната по време на дербито ЦСКА-\"Левски\". Взривното устройство било хвърлено от сектор Б, където е агитката на сините, но за момента няма задържан. От лекарския екип те се осведомиха за състоянието и лечението на пациентката, благодариха на медиците за бързата реакция и професионална грижа. Министър Радев пожела на Гергана бързо възстановяване. В разговор с пострадалата полицайка той сподели категоричната подкрепа на ръководството на вътрешното министерство за приемане на възможно най-ефективни мерки с цел недопускане на подобни инциденти по време на футболни срещи.", "date": "2018.04.20", "title": "Министър Радев посети ранената полицайка в болницата, подари й цветя (Снимки)"}
{"url": "https://www.24chasa.bg/novini/article/6825705", "text": "Строителният предприемач, изнудван от кметицата на Младост Десислава Иванчева, е трябвало да строи в местността \"Камбаните\" в Младост 4. Предприемачът, чието име до този момент не назовават, а само го наричат \"пострадалият\" е получил разрешение за промяна на подробния устройствен план от главния архитект Здравко Здравков на 14 юни 2017 г.  Тя е била изпратена в община \"Младост\" още на 16 юни 2017 г., но до 17 април 2018 г. по нея не е имало никакво движение. В този ден в 12:55 Иванчева наредила на своята секретарка Маргарита Стоянова да я придвижи, но това се оказало невъзможно, защото не е имало подпис на кмета, стана ясно в пледоарията на прокуратурата. Следи от веществото, с което са белязани банкнотите имало и на задната седалка, с която се е придвижвала кметицата и нейната заместничка Биляна Петрова. Следи имало и по сенника от лявата страна и по предната лява седалка, което показвало, че тя е пипала парите. Иванчева преди началото на делото показа бележка, според която заместник-кметът по строителството Румен Русев и третият обвиняем Петко Дюлгеров били в заговор срещу нея защото Русев искал да стане кмет на общината. Първите няколко минути преди началото на мярката, Иванчева бе в ограденото с бронирани стъкла пространство, което до този момент не е било използвано за настаняване на задържаните. Според съдебни репортери това е прецедент. В началото на мярката обаче тя и заместничката й Биляна Петрова бяха изведени от там и седнаха зад адвокатите си.  Прокуратурата поиска постоянен арест за тримата обвиняеми, а съдът даде 15 мин почивка. ", "date": "2018.04.20", "title": "Предприемачът, изнудван от Иванчева, щял да строи в местността \"Камбаните\""}
{"url": "https://www.24chasa.bg/novini/article/6825749", "text": "МВР, БФС, депутати и спортното министерство се срещнаха на Националния стадион \"Васил Левски\" в София, за да обсъдят бъдещи мерки за сигурност при футболни срещи. Срещата е по инициатива на спортния министър Красен Кралев след разговор с главния секретар на МВР Младен Маринов по повод инцидента със служителката на МВР при мача между ЦСКА и Левски.  На стадиона пристигнаха министърът на младежта и спорта Красен Кралев, вътрешният министър Валентин Радев, представители на парламентарни комисии, на МВР, футболни клубове, Българският футболен съюз и други. Представителите на МВР дойдоха с превръзка на едното око в знак на съпричастност към  .  На срещата ще се обсъди дали трябва да се направят законодателни промени и ще се обсъдят следващи стъпки, за предотвратяване на подобни инциденти. \"Срещата е за намиране на решение, което да удовлетворява всички\", каза вчера Кралев.", "date": "2018.04.20", "title": "Започна срещата \"на едно око\" на МВР, БФС и депутати във връзка с ранената полицайка (Снимки)"}
{"url": "https://www.24chasa.bg/novini/article/6825765", "text": "Консултативният съвет имаше и бурна, и спокойна част, коментира пред журналисти вицепремиерът и министър на отбраната Красимир Каракачанов. Попитан дали основателно проектът на позиция на КСНС е предизвикал това противопоставяне между президента и представители на ГЕРБ, той посочи, че противопоставянето съществува. Нормално е, все пак след спорове се ражда истината, добави Каракачанов. Излязохме с един документ, който е важен, разбира се, в по-голямата част тежестта пада върху Министерството на отбраната, каза той. На въпрос какво е станало по време на бурната част, Каракачанов отговори: \"Е, връщахме се към стари теми - самолети, проекти нереализирани, кой какви самолети харесва и т.н.\". Попитан дали е забелязал в черновата на документа на КСНС антиевроатлантически уклон, той каза, че в предварителния вариант аналитичната част в две страници е била излишна и затова в голямата си част не съществува в съгласувания документ. На Консултативен съвет при президента би следвало да се излиза с конкретни неща, а не да правим геополитически анализи, това на съвета го направиха службите за сигурност - Военното разузнаване, ДАР и ДАНС, обясни той. Попитан дали в предложената от президента позиция наистина не се споменават химическите оръжия, Красимир Каракачанов коментира, че в първоначалния документ е присъствала темата \"Сирия\", но в малко по-различен аспект, който също от юридическа гледна точка е верен. На въпрос дали аспектът е бил по-източен или по-западен, той уточни, че е верен от гледна точка на това, че тези удари са реализирани без санкция от Съвета за сигурност към ООН. Според Каракачанов обаче подобни констатации и анализи не са необходими в такива документи. Вицепремиерът беше помолен да коментира и упреците на ДПС, че неговият партньор в коалицията \"Обединени патриоти\" Волен Сидеров е имал антиевропейско поведение в Крим, като казал, че Крим не е анексиран. Не съм го гледал и не мога да коментирам, заяви Каракачанов. Темата с Крим е много дълга и няма как да бъде обсъдена само с една декларация за или против сте, все едно да говорим за темата Македония и да искате отговор с едно изречение, посочи той.", "date": "2018.04.20", "title": "Красимир Каракачанов: Консултативният съвет имаше и бурна, и спокойна част"}
{"url": "https://www.24chasa.bg/novini/article/6825799", "text": "Специализирана полицейска операция по противодействие на конвенционалната престъпност са организирали служители на русенската полиция. Това съобщиха от областната дирекция на МВР. След заповед на директора на полицията старши комисар Теодор Атанасов операцията е била проведена вчера в квартал \"Средна кула\" и в местността Трите гълъба. Причината са получени сигнали от граждани за самонастанили се в имоти хора, за посегателства и за извършвани нарушения по Закона за движение по пътищата, за незаконна сеч и други престъпления. При акцията са проверени близо 40 души и 16 моторни превозни средства, извършени са обходи в квартала. Установени са девет нарушения по Закона за движение по пътищата, като са съставени четири акта и пет фиша. Други четири акта са издадени по Закона за гражданската регистрация. При проверките в два частни имота униформените са открили общо около 1,5 кг безакцизен тютюн. За случаите са уведомени и служители на митницата в Русе.", "date": "2018.04.20", "title": "Спецоперация на полицията в Русе, проверени са 40 души, открит е нелегален тютюн"}
{"url": "https://www.24chasa.bg/novini/article/6825916", "text": "24 дарители вече подпомогнаха кампанията за документалния филм \"233 метра между живота и смъртта\" и събраха над 2000 долара за довършителни работи по филма и за да може Михаил Балабанов да издаде своята книга-учебник по технично гмуркане. Хора не само от България, но и от Русия, Великобритания, Финландия и дори Шри Ланка се включиха в дарителската кампания. Проектът на главния редактор на в. \"168 часа\" Слави Ангелов и оператора от БНТ1 Анна Андреева разказва историята на Теодора и нейния съпруг Михаил Балабанов, които заедно се спускат на 233 метра дълбочина в Егейско море, за да подобрят два рекорда на \"Гинес\". На 42-я метър обаче всичко се обърква и Теодора не излиза жива на повърхността. Подкрепи и ти кампанията ни на платформата Indiegogo - получи своята награда и запиши името си във финалните надписи на 27-минутния документален филм. Можеш да подкрепиш кампанията тук: Трейлър на филма тук:", "date": "2018.04.20", "title": "Подкрепи филма за Теодора и запиши името си във финалните надписи"}
{"url": "https://www.24chasa.bg/novini/article/6825793", "text": "Районният съд в Несебър осъди ефективно на 10 месеца и 10 дни британец, обвинен в блудство с 12-годишна шведка в Слънчев бряг. 60-годишният Филип Робертсон ще излежи присъдата си в бургаския затвор, той има и наложена забрана за напуска страната. Делото в районния съд в Несебър се гледа днес и премина по реда на съкратеното съдебно следствие, тъй като британецът призна изцяло вината си и изрази разкаяние.  Заседанието се гледа при закрити врата заради спецификата на обвинението. На 27 юни, м.г. педофилът, който бил на почивка в Слънчев бряг с дългогодишната си приятелка, издебнал шведско девойче в хотел „Маджестик“. 12-годишната Елса била на басейна, където педофилът я наблюдавал известно време. Когато момичето  тръгнало към фоайето Филип я последвал. Влязъл с нея в асансьора и там й налетял. Опитал се да я целуне по главата, след което започнал да я опипва по бедрата и през бельото, в областта на интимните й части. Девойчето се разпищяло и успяло да се измъкне от извратения мъж преди да се случи нещо още по-лошо. Срещу британския педофил има още един сигнал за осъществени блудствени действия с малолетно момиче от Дания също в Слънчев бряг миналото лято, но този случай е отделен и по него разследващите все още работят . По неофициални данни момичето отново е било притиснато в асансьор, където англичанинът си извадил половия орган. По случая с момичето от Дания се чака изпълнение на международна съдебна поръчка, уточни административният ръководител на прокуратурата в Несебър Радост Бошнакова, която бе и наблюдаващ прокурор по приключилото вече дело срещу Робертсон заедно с прокурор Христина Апостолова. Решението на районния съд в Несебър може да бъде обжалвано в 14-дневен срок пред Бургаския окържен съд.", "date": "2018.04.20", "title": "Първо в \"24 часа\": 10 месеца затвор за британски педофил, вилнял в Слънчев бряг"}
{"url": "https://www.24chasa.bg/novini/article/6825846", "text": "Строителният предприемач Александър Ваклин, който е бил изнудван от кметицата Десислава Иванчева, имал 1 среща с нея. Тя била уредена от бившия кмет на район \"Младост\", също обвиняем по делото, Петко Дюлгеров. На срещата Иванчева се държала отвратително. Това казал самият Александър Ваклин на Дюлгеров след разговора. Тези подробности от разследването разказа в пледоарията си защитникът на Иванчева адв. Марин Марковски. Според него 70-те хил. евро са подхвърлени, защото Иванчева била неудобна. \"В корицата на делото имало писмо от 11 предприемачи, че Иванчева им пречи да строят. Това обяснява защо са подхвърлени тези пари\", смята адвокатът. Пак по негови думи ръцете на Иванчева не светнали, тя имала съвсем малко от веществото, с което са белязани банкнотите по кутрето на дясната ръка и по носа. \"С носа ли е броила парите?, попита Марковски. \"Нямам намерение да се укривам, разпознаваема съм. Пуснала съм си и отпуск, така че няма да навредя на разследването\", каза Иванчева в правото си на защита. ", "date": "2018.04.20", "title": "Строителят Ваклин и Иванчева имали 1 среща, тя се държала отвратително"}
{"url": "https://www.24chasa.bg/novini/article/6825892", "text": "Шуменецът Лъчезар Георгиев, на 44 години, е бил приведен в затвора в Ловеч на 12 април тази година, след като години се е укривал от българското правосъдие за изпълнение на влязла в сила присъда. Това съобщиха днес от пресцентъра на Апелативната прокуратура във Варна, цитирани от БТА. Георгиев е бил предаден на съд за причинена средна телесна повреда на свой роднина, с обвинителен акт на Районната прокуратура в Шумен. С присъда на районния съд в града е била приведена и предишна условна присъда на Георгиев - за изнудване. Съдебната институция е определила той да търпи общо наказание от три години \"лишаване от свобода\" в затвор. Докато делото срещу Георгиев се разглеждало от втората съдебна инстанция - Шуменския окръжен съд, мъжът напуснал България. На 12 юли 2013 г. Районната прокуратура в Шумен е издала европейска заповед за арест, за да бъде установено местонахождението на мъжа. На 16 септември 2014 г. той бил установен във Великобритания. Започнало производство по европейската заповед за арест, което продължило няколко години. Властите във Великобритания поискали уверения от България за условията в местата за лишаване от свобода, като кореспонденцията между съдебните власти на двете страни стигнала до коментар на квадратните метри на затворническите килии. Делото все още не е приключило. Междувременно Лъчезар Георгиев пътувал във Франция. Там на 21 февруари тази година е задържан от френските власти, които го предали на 12 април в България. Влязлата в сила присъда вече е приведена в изпълнение.", "date": "2018.04.20", "title": "Беглец от правосъдието бе докаран от Франция в затвора в Ловеч"}
{"url": "https://www.24chasa.bg/novini/article/6825912", "text": "Ако бъдат удовлетворени исканията на синдикатите за увеличение на цената на въглищата с 15 процента, то това ще се отрази на цената на тока, която ще поскъпне с 2 процента. Това обяви министърът на енергетиката Теменужка Петкова на брифинг пред журналисти в енергийното министерство след среща с представители на Конфедерацията на независимите синдикати в България /КНСБ/ и Конфедерацията на труда \"Подкрепа\", предава БТА. Министър Петкова допълни, че в момента цената на тон условно гориво е 77 лева. Ако тази цена поскъпне с 15 процента, това би означавало, че с 35 милиона годишно ще се увеличи цената, на която \"ТЕЦ Марица изток 2\" трябва да плати на \"Мини Марица-изток\", за да купи необходимото количество въглища за производство на електрическа енергия. Двете американски централи пък ще трябва да платят общо 31 млн. лева на мините. По думите й това ще се отрази на крайната цена на електроенергия за битовите потребители и бизнеса. \"Около 2 процента ще бъде увеличението, което е изчислено на база на тези искания\", уточни Теменужка Петкова. Президентът на КТ \"Подкрепа\" Димитър Манолов заяви, че във вторник ще се проведе протестно шествие, организирано от \"Мини Марица-Изток\", като се надява след това разговорите по темата да продължат, за да се намерят решения по въпроса. Той посочи, че на протеста няма да участват всички, \"за да не настане апокалипсис\". Председателят на КНСБ Пламен Димитров бе категоричен, че целта пред неговия синдикат е да бъдат запазени максимално дълго работните места в целия комплекс както в мините, така и в ТЕЦ-овете. Освен това ще се търси възможност да бъдат увеличени работните заплати на хората, които работят там. По думите му цената на въглищата трябва да се увеличи, но това не трябва да става за сметка на цената на тока. Мнението на Димитров е, че протестите няма да доведат до някаква радикална промяна, а дали ще ги подкрепят ще решат хората, които работят в мините.", "date": "2018.04.20", "title": "Теменужка Петкова: Исканото увеличение на цената на въглищата би довело до поскъпване на тока с 2%"}
{"url": "https://www.24chasa.bg/novini/article/6825923", "text": "В резултат на комплексните мерки през 2017 г. е ограничен миграционният натиск към България. Това заяви министърът на вътрешните работи Валентин Радев в рамките на парламентарния контрол, цитиран от  През 2017 г. са регистрирани 8044 опита на граждани от трети страни да преминат на територията на Република България, което е намаление с 81% спрямо 2016 г., когато опитите са били 42 461, отбеляза министърът. По отношение на случая от март с 42-ата пътници преминали през Летище \"София\" без гранична проверка Радев заяви, че очаква резултат от дисциплинарното производство. Взел съм си бележка там, ще видим какви ще са наказанията, каза министърът. Той уточни, че проверката трябва да е готова до 27 април. Към началото на април са договорени 94 289 655 евро от отпуснатите от ЕС на България 160 млн. евро за справяне със засиления миграционен натиск, отбеляза Радев. Средствата се усвояват по два фонда – вътрешна сигурност и убежище и миграция. По първия фонд към началото на април в резултат на проведените обществени поръчки са сключени 148 договора на обща стойност 75 588 218 евро без ДДС. От тях са разплатени 53 415 720 евро. По втория фонд към началото на април в резултат на проведените обществени поръчки са сключени 44 договора на обща стойност близо 19 милиона евро. От тях са разплатени повече от 36 процента. Цялата сума от 160 млн. евро трябва да се усвои до ноември 2018 г. Валентин Радев обясни, че с отпуснатите пари се купува техника, видеонаблюдение, автомобили, командироват се служители. Основните пари ще отидат за надграждането с интелигентни системи, посочи министърът. \"Виждаме, всичко спираме. Споразумението между България и Турция работи и те си ги прибират обратно\", заяви Радев относно нелегалните мигранти.", "date": "2018.04.20", "title": "Миграционният натиск по границата ни е намалял с 81% през 2017 г."}
{"url": "https://www.24chasa.bg/novini/article/6825931", "text": "Омбудсманът Мая Манолова и Националното сдружение на местните обществени посредници в Република България организират обществена дискусия за промени в Закона за местното самоуправление и местната администрация /ЗМСМА/, регламентиращи избора и правомощията на обществените посредници в българските общини. Събитието ще се проведе на 23 април 2018 г. /понеделник/ от 11.00 часа в зала „Изток“ на Народното събрание /пл. „Народно събрание“ № 2/. Петнадесет години след въвеждане на правната възможност в Закона за местното самоуправление и местната администрация /ЗМСМА/ за избор на обществен посредник, мрежата от местни омбудсмани не се увеличава, а напротив – от 22 към 2011 г. понастоящем те са само 13. Причината е, че в сега действащия закон при избора им се изисква 2/3 мнозинство на общинските съветници. Това води до съществена разлика в гарантирането и защитата на правата и законните интереси на гражданите и юридическите лица при взаимодействието им с местната власт. Сред промените, които омбудсманът Мая Манолова ще предложи на обсъждане е и въвеждането на изричен текст в закона, че всяка община, която си избере местен обществен посредник получава целево финансиране за обезпечаване на неговата работа. Така ще се гарантира и неговата независимост. Във форума ще участват депутати, председатели на общински съвети, кметове на общини и на кметства, представители на държавните институции, на Асоциацията за развитие на българското село, на Сдружението на кметове на кметства, изпълнителните директори на Националното сдружение на общините в Република България и Националната асоциация на председателите на общински съвети и др.", "date": "2018.04.20", "title": "Манолова свиква форум за промени \nпри избора на местни обществени посредници"}
{"url": "https://www.24chasa.bg/novini/article/6825942", "text": "Враговете на Турция смятат Гърция за \"безопасно убежище\", а гръцкото отношение към лица, които Анкара разглежда като поддръжници на опита за преврат, вреди на двустранните връзки, заяви турският премиер Бинали Йълдъръм, цитиран от Ройтерс. Пред репортери след петъчната молитва Йълдъръм каза, че е неприемливо хора, участвали в пуча, да бъдат защитавани от Гърция, предаде БТА.  Отношенията между двете съседни държави се влошиха през последните месеци, отбелязва Ройтерс.", "date": "2018.04.20", "title": "Йълдъръм: Враговете на Турция смятат Гърция за убежище"}
{"url": "https://www.24chasa.bg/novini/article/6825925", "text": "\"Сам по себе си КСНС беше повторение на вече случил се по въпросите на отбраната преди по-малко от година. Всичко, което се случи след това, вкл. и днешните изключително обидни думи от българския държавен глава по отношение на български депутат и шеф на парламентарно представена политическа сила, а именно г-н Цветанов най-малкото не правят чест на българския държавен глава.\" Това каза президентът Росен Плевнелиев /2-12-2017/ на въпрос на \"24 часа\" за провелия се Консултативен съвет по национална сигурност при президента Румен Радев.  Плевнелиев каза, че наследникът му на поста продължавал да бъде популист, да разделя вместо да обединява. \"Не за първи път чуваме, не какви и да е, а дълбоки обиди от страна на държавния глава към народни представители. Те по никакъв начин не помагат за развитието на нашата демократична държава. Държавният глава нарече Народното събрание нотариат, каза, че институциите са разградени и не съществуват, изгони г-н Цветанов от едно патриотично събитие и не го допусна преди година. Днес обиди абсолютно незаслужено по популистки и крайно неприемлив начин народния представител г-н Цветанов. Това са действия на един генерал, който още не е разбрал, че е държавен глава. Съжалявам да го кажа по този начин\", допълни Плевнелиев. Щял да се радва, ако Румен Радев се промени и му пожела успех, но нямал към момента илюзии. \"В историята на света и България никога досега, по нито един въпрос популисти не са довели до трайно и устойчиво решение на нито един проблем. Още отсега изпращам своите послания към държавния глава Радев да чуе, да се поучи, да промени подхода си\", допълни Плевнелиев. Той е в Благоевград за тържеството на Природо-математическата гимназия \"Акад. С. Корольов\", която е завършил, по повод 45-годишния й юбилей.", "date": "2018.04.20", "title": "Плевнелиев: Радев говори като генерал, който още не е разбрал, че е държавен глава"}
{"url": "https://www.24chasa.bg/novini/article/6825976", "text": "Малко след полунощ днес полицията е задържала в местността „Коренището“ край село Окорш трима мъже в процес на търсене с металотърсачи. Те се намирали край археологически обекти, без съответното разрешение. Мъжете са на възраст 33, 56 и 20 години. Технически средства и инструменти били открити в автомобила им. При претърсване на дрехите са били намерени и 5 сребърни монети с вероятен античен произход. Мъжете, които са известни на органите на реда, са задържани за срок до 24 часа. В хода на работата по случая, полицейските служители се насочили към четвърто лице, съпричастно към незаконната дейност. При извършените процесуално-следствени действия в дома му в село Окорш мъжът доброволно предал на разследващите 68 сребърни монети от същия вид. По случая е образувано досъдебно производство, разследването продължава под ръководството на Окръжната прокуратура.", "date": "2018.04.20", "title": "Задържаха иманяри край силистренското село Окорш"}
{"url": "https://www.24chasa.bg/novini/article/6825567", "text": "Обмисля се възможността продажбата на енергия от новите ВЕИ централи да става не само през борсата, а и те да могат да сключват договори с потребители, за да могат по-лесно да се осигурят финансирането в такава инвестиция. Това обяви председателят на парламентарната енергийна комисия Делян Добрев на конференцията \"Пазарната интеграция на ВЕИ и прехода към чиста енергия\", предаде БТА. Добрев посочи, че е разбрал, че имало намерения за бъдещи инвестиции във вятърни централи, като една от тях била за 35 мегавата. Той припомни, че по време на вчерашната дискусия европейският депутат и президент на EUFORES Клод Тюрме е заявил, че България е една от страните в ЕС с най-голям потенциал с вятър и слънце. Според Добрев това е много добра новина за страната ни, но тя може да стане факт само при положение, че стойността на инвестициите позволява тези инвестиции да се случват на пазарен принцип. Той информира още, че окончателните промените в Закона за енергетиката ще бъдат разгледани на второ четене на комисия във вторник, а четвъртък те ще бъдат гласувани в пленарна зала.", "date": "2018.04.20", "title": "Делян Добрев: Новите ВЕИ централи може да продават енергията си не само през борсата"}
{"url": "https://www.24chasa.bg/novini/article/6825568", "text": "В болницата е починал единият от пострадалите в преобърналия се турски тир на магистрала \"Тракия\" до Пловдив. Сигналът за инцидента е подаден в 1 часа тази нощ. Превозното средство е изхвърчало от пътното платно. В него освен 40-годишния водач е имало и 51-годишен пътник. Според полицията няма данни за употреба на алкохол. Причината за катастрофата са изяснява, но се допуска, че шофьорът е заспал зад волана и изпуснал контрола над машината. Образовано е досъдебно производство.", "date": "2018.04.20", "title": "Издъхна единият от пътувалите в катастрофиралия турски тир до Пловдив"}
{"url": "https://www.24chasa.bg/novini/article/6825579", "text": "Когато преди около 125 000 години първите съвременни хора напускат Африка и се разпръскват по света, планетата е обитавана от бозайници с огромни размери - гигантски ленивци в Южна Америка, вълнести носорози в Европа и Северна Азия, саблезъби тигри в Северна Америка, вълнести мамути в Евразия. С появата на човека гигантите от късния плейстоцен бързо изчезват. Размерите на оцелелите стават два до три пъти по-малки в сравнение с тези на изчезналите бозайници. Ако човешката дейност, довела до изчезването на древните гиганти продължи, както се очаква, само след няколко столетия най-едрите сухоземни бозайници на Земята ще бъдат кравите, съобщават Ройтерс и Арс Текника, позовавайки се на публикация в сп. \"Сайънс\", цитирана от БТА.  Анализирайки фосилни данни, авторите на изследването от университета на Ню Мексико са установили, че \"свиването\" на размерите на гигантите от плейстоцена съвпада с географското разпространение на ранните хора по света. \"Обръщайки поглед назад до времето преди 65 милиона години, когато динозаврите изчезват и се появяват едри бозайници, големият размер е също толкова успешен за оцеляването на видовете, колкото и малкият. Всичко това се променя с появата на човека\", казва ръководителката на изследователския екип Фелиса Смит. Специалистите са установили, че с пристигането на хората на дадено място процентът на изчезване на едри бозайници се увеличава. Хората не само избиват древните гиганти за храна на принципа \"по-голямото животно означава по-голямо ядене\", но и се конкурират с тях за плячка и унищожават хабитатите им. Ако тенденцията се запази, както се очаква, само след няколко столетия най-големите сухоземни бозайници на планетата ще бъдат кравите, тъй като голяма част от съвременните гиганти - слонове, жирафи, хипопотами, вече са изправени пред заплахата да изчезнат в резултат на човешката дейност и т.нар трофеен лов, отбелязват учените. Новото изследване противоречи на масово разпространеното схващане, че изчезването на много видове се дължи на климатичните промени.", "date": "2018.04.20", "title": "Кравите скоро могат да станат най-големите бозайници на планетата"}
{"url": "https://www.24chasa.bg/novini/article/6825562", "text": "Районната прокуратура в Бургас иска постоянен арест за 53-година жена,  крала дрехи от скъпи бутици в съучастие с дъщеря си. Държавното обвинение вече е внесло в съда искане за налагане на мярка за неотклонение „задържане под стража“ спрямо Гюлсевен Ш., такова се очаква и за дъщеря й Фелиз.  Майка и дъщеря се разследват за две кражби, осъществени на 27 април, м.г. и преди броени дни - на 16 април, 2018 г. Миналия април крадлите задигнали скъпо кожено яке на стойност 350 лв. Докато дъщерята се правела на клиент и разпитвала продавачката, майка й Гюлсевен натъпкала якето под дълга шуба, с която нарочно била облечена. Същата схема е приложена и в бутик на 16 април. Продавачката разказва, че младата Фелиз се правела на чужденка и търсела рокля, която уж видяла на витрината преди време. Докато търговката й показвала различни модели майката мушнала две скъпи рокли под шубата, с която отново била облечена. Двата тоалета стрували общо 400 лв., уточняват от прокуратурата. Предстои районният съд да насрочи заседанието за мярката на 53-годишната Гюлсевен още днес.", "date": "2018.04.20", "title": "Прокуратурата в Бургас иска арест за 53-годишна, крала с дъщеря си от бутици"}
{"url": "https://www.24chasa.bg/novini/article/6825590", "text": "Шест месеца след  , 45 журналисти от цял свят, които са продължили работата й по разследване на корупцията в най-малката държава от ЕС, публикуват тази седмица поразителните си изводи, предаде Франс прес. \"Можете да убиете вестоносеца, но не и съобщението му\", обобщава френският журналист Лоран Ришар, който стартира преди три години проекта \"Забранени истории\" за продължаване на разследванията на журналисти, които са били убити или хвърлени в затвора, предаде БТА. \"Проектът Дафне\" е първият плод на тази инициатива. През последните шест месеца 45 журналисти от 18 медии от цял свят работиха с огромния масив от документация, оставена от 53-годишната Каруана Галиция, убита на 16 октомври 2017 г. с бомба, поставена под седалката на колата й. В малкия свят на малтийската политика и икономика от Каруана Галиция се страхуваха всички, мнозина я мразеха, а някои й се възхищаваха, че посвети голяма част от живота си на осветяване на корупцията на острова. Често наричана \"жената Уикилийкс\", тя разкри някои от най-тъмните зони на малтийската политика, нападаше ожесточено министър-председателя Джоузеф Мускат, но също и лидера на опозицията. Тези атаки, често груби и понякога лични, й спечелиха много врагове. Но както припомня специалният кореспондент на френския телевизионен канал Франс 2, нейният блог е имал 300 хиляди читатели, а населението на Малта е 450 хиляди души. Френският в. \"Монд\", който участва в проекта, започна в сряда да публикува две статии - едната за предполагаемите връзки на Малта и властта в Азербайджан, посочва Франс прес, а другата за малтийския бизнес с продажба на \"златни паспорти\".", "date": "2018.04.20", "title": "Журналисти от цял свят продължават разследванията на убитата Дафне Галиция"}
{"url": "https://www.24chasa.bg/novini/article/6825597", "text": "Състав на Варненския апелативен съд отмени 20-годишната присъда на 37-годишния Димитър Петров, подсъдим за убийството на свой познат от Разград - Борислав Бориславов, и я замени с доживотна. Последното решение ще бъде на Върховния касационен съд. Димитър Петров извършил убийството на 11 април 2015 г. Тогава той е на 34 години. С жертвата Бориславов Димитър се срещнал в заведение в Разград. Двамата се познавали бегло. Пили заедно. 38-годишният тогава Борислав поканил Петров да продължат запоя си в хижа в местността Пчелина край Разград. С джипа на Петров двамата се отправили към околностите на Разград. По пътя обаче се скарали и Петров намушкал с нож 17 пъти опонента си. Два от тях били смъртоносни. Тялото му е намерено с прерязано гърло. След като е установен като извършител, Окръжната прокуратура в Разград предала Петров на съд за убийство, извършено по особено мъчителен начин и с особена жестокост. Разградският окръжен съд дал 20 години затвор на обвиняемия. Недоволна от размера на наказанието, Окръжната прокуратура в Разград протестирала решението. Въззивната съдебна инстанция обаче потвърдила изцяло първоначалната присъда. Следва протест на Апелативната прокуратура във Варна. Потвърдената присъда е обжалвана и от защитата на подсъдимия, който твърди, че е невинен. Жалба във ВКС внасят и частните обвинители. С решение на ВКС от 4 септември 2017 г. решението на Апелативния съд е отменено и делото срещу Димитър Петров е върнато за ново разглеждане от друг състав на Апелативния съд. Върховните съдии мотивират връщането за повторно разглеждане на делото с допуснати процесуални нарушения. Новият състав на Апелативния съд измени присъдата и даде доживотен затвор.", "date": "2018.04.20", "title": "Варненски магистрати замениха 20-годишна присъда с доживотна"}
{"url": "https://www.24chasa.bg/novini/article/6825591", "text": "Върховният представител на ЕС по въпросите на външната политика и сигурността Федерика Могерини приветства усилията на страните от Западните Балкани да напреднат към членство в блока, приключвайки обиколката си в нестабилния район, където Русия също се бори за влияние, предаде АП. Федерика Могерини говори в сръбската столица Белград, на последната спирка от обиколката си, която включваше също Албания, Македония и Черна гора, предаде БТА. Регионът продължава да бъде напрегнат след войните през деветдесетте години, а перспективата за членство в ЕС се доказа като важна движеща сила за реформи. Искам да изтъкна, че съм впечатлена от енергията, ангажимента, амбициите и желанието навсякъде да се движат напред по пътя на реформите към членство в Европейския съюз, заяви Могерини на обща пресконференция със сръбския президент Александър Вучич. Перспективата за членство в ЕС е реална и осезаема, каза Могерини. Официалните представители на ЕС заявиха на балканските страни, че трябва да разрешат проблемите, произлизащи от разпадането на бивша Югославия, и да осъществят широк спектър реформи, за да се присъединят. Македония е блокирана в спор за името с членката на ЕС Гърция, а Сърбия трябва да нормализира отношенията с бившата си област Косово, чиято декларация за независимост от 2008 г. тя не признава. В последна илюстрация за напрежението в региона хърватска парламентарна делегация прекрати визитата си в Сърбия в сряда, след като крайнодесният сръбски депутат и осъден военнопрестъпник Воислав Шешел стъпка националното знаме на Хърватия и обиди официалните представители. Могерини осъди инцидента като неприемлив в демократични институции, отбелязвайки, че той не се отразява добре на имиджа на Сърбия. По-рано в четвъртък в Черна гора Могерини приветства ролята на адриатическата страна в окуражаването на други балкански страни по пътя към ЕС и заради това, че нейната политика е в пълно съответствие с тази на Европейския съюз. Черна гора, заедно със съседна Сърбия, е сочена за следващата на опашката за присъединяване към ЕС, след като стана членка на НАТО миналата година, въпреки съпротивата на Москва. Могерини казва, че Черна гора трябва да работи, за да подобри правовия ред и медийните свободи. Тя бе първият чуждестранен официален представител, който се срещна с черногорския президент Мило Джуканович, след като той спечели президентските избори миналата седмица, обещавайки да остане на европейския път. Русия се опитва да увеличи влиянието си на Балканите, които Москва смята за традиционен район на интереси, особено в Сърбия. Белград поддържа тесни връзки с Москва, независимо от това, че иска официално да се присъедини към ЕС, отбелязва АП.", "date": "2018.04.20", "title": "Могерини приветства усилията на страните от Западните Балкани по пътя им към ЕС"}
{"url": "https://www.24chasa.bg/novini/article/6825594", "text": "Кметицата на \"Младост\" Десислава Иванчева и нейната заместничка Биляна Петрова бяха довени в зала 5 на спецсъда. Те обаче са в заграденото пространство с бронирани стъкла. \"Казват, че сигналът е подаден от \"Ваклин груп\", обяви Иванчева, викайки през стъклото. Тя заяви, че не са й светели ръцете и че всичко е една постановка.  \"Ваклин груп\" има сайт, на който се представя като строително-инвестиционана компания, която има и британски инвеститори. Строят жилищни сгради и предлагат апартаменти. Имат построени вече два блока в Младост-2. Строили са из цяла София. \"Искам да говоря с пресата\", бяха първите думи, които извика Иванчева. По думите на заместничката й Биляна Петрова даренията, които са правени в 'Младост\" като строежи на пейки и детски площадки били доброволни. Според представители на \"Зелен Младост\" подателят на сигнала е Иван Михайлов. \"Пили сме кафе с Дюлгеров в \"Кристал\", пари не сме искали и не сме взимали. Не бих държала пари в отворен кашон зад мен. Всичко е подхвърлено, жабките на колата бяха пълни с боклуци\", каза още Иванчева. В писмо с множество съкращения, което кметицата на \"Младост\" показа на журналистите, пише: \"Ще се иска голяма гаранция, невъзможна да внеса. Няма намерени официални доказателства в нас (не се чете). Дюлгеров и Ваклин се познават. Той е (не се чете) и тогава, че са намерени пари в Дюлгеров, няма общо с нас. Може да са пари, за това че ни е подхвърлил парите. Има достатъчно инвеститори, които могат да потвърдят, че не сме им искали никога пари, а само дарения за площадки. Защо не провериха жабките и багажника, а директно кашона\". От друга бележка, която Иванчева написа в съдебната зала, се разчита: \"Това, че на Гешев (не се чете и до него в скоби \"намерени доказателства на администрацията у нас няма). Не сме били в Ринг мола и не сме взимали пари при (не се чете), нито никъде. Едната ми ръка свети на меко отстрани при кутрето. От 14 часа се моля за натривки, за да не си ги зацапам, а те в 20/22 часа ги взимат. Листът с възражения да го изследват, това е нещото, което според мен съм допряла. Стар млян, които сме чували: 1. Служ. кмет от СОС - Р. Русев; 2. Да не може да си подадем док. за избори 2019 - ГРАО - рефер.; 3. Преписки бави и (не се чете)\".", "date": "2018.04.20", "title": "Иванчева: Не са ми светели ръцете. Казват, че сигналът е подаден от \"Ваклин груп\" (Видео)"}
{"url": "https://www.24chasa.bg/novini/article/6825607", "text": "България започва активно изработване на Стратегия за цифровизация в земеделието веднага след приключване на Председателството на Съвета на ЕС, каза пред журналисти днес министърът на земеделието, храните и горите Румен Порожанов, който участва във форума \"Заедно за силно цифрово земеделие\". Стратегията ще бъде координирана със земеделската общност и тя ще се отнася не само към големите, но и към малките фермери, предаде БТА.  Ще взаимстваме от практиката, която има в Европа, за Хъб-ове, където се събират и обменят мнения и информации за ефекта на иновациите, каза министърът. Той не можа да уточни финансовото измерение на тази стратегия, но каза, че изпълнението й няма да е трудно и тя ще се надгражда с времето. \"България се е нагледала на стратегии, в случая тя ще бъде един план за взаимстване със страните с опит в това отношение и с българския бизнес\", коментира Порожанов. Дигитализацията в земеделието се развива с различни темпове в различните държави. Фермите с по-големи финансови възможности са по-напред в тази област. Анализът на данните в едно производство, като растениевъдство, например, дава възможност за проследяване състоянието на почвите и посевите, което е изключително важно, коментира още земеделският министър. Това дава възможност на първо място от екологична гледна точка да не се допуска изтощаване на почвите и създаването на качествен продукт, обясни той. Румен Порожанов каза, че Многогодишната финансова рамка за ОСП през следващия програмен период ще бъде представена за обсъждане на 2 юни т. г. Документът ще структурира бъдещото финансиране на всяка една политика за периода. Той припомни дефицитите, които се формират от Брекзит и останалите разходи, които се очаква да надхвърлят 20 млрд. евро годишно. Очаква се като контрамярка на това да бъдат увеличени вноските, посочи Поражанов. В момента тази вноска е 1 процент от БВП на всяка от държавите и ще нарасне. С тези увеличения ще се компенсира кохезионната и Общата селскостопанска политика. ОСП е близо 40 на сто от общия европейски бюджет, припомни Румен Порожанов. Мярката 16.1 от ПРСР за иновации в земеделието ще бъде открита през есента, информира още Порожанов. Общият финансов ресурс по нея е 20 млн. евро, а таванът на един проект е 1 млн. евро. \"За мен този таван е много голям и не бих искал да финансираме само 20 проекта, защото това са иновации, които трябва да бъдат разработени на ниво стопанство. Промяна обаче не може да има, защото програмата е нотифицирана от ЕК\", коментира в отговор на въпрос министър Порожанов.", "date": "2018.04.20", "title": "Порожанов: Въвеждаме цифровизация в земеделието"}
{"url": "https://www.24chasa.bg/novini/article/6825611", "text": "Транспортната фирма, чийто  , е с изрядни документи, съобщиха за  от транспортното министерство. Проверени са и документите на шофьора. 46-те пътници, които са пътували на екскурзия от София за Македония са били върнати в столицата. Няма пострадали. Инцидентът е станал по пътя към граничен пункт Гюешево след Кюстендил. По първоначални данни става дума за късо съединение. Шофьорът е извел пътниците преди автобусът да изгори напълно. Туроператорът организирал екскурзията е фирмата „Бохемия”. От там отказаха коментар за инцидента, като потвърдиха, че те са наели автобуса. Засега няма връзка и с управителя на транспортната компания Николай Джоков.", "date": "2018.04.20", "title": "Фирмата собственик на изгорелия снощи автобус е изрядна по документи"}
{"url": "https://www.24chasa.bg/novini/article/6825617", "text": "В рамките на операции по Оперативната програма \"Развитие на човешките ресурси\" /ОПРЧР/ за настоящия програмен период са осигурени средства от 140 милиона лева за професионално обучение и за обучение по ключови компетенции на повече от 89 000 заети, в това число и чрез предоставяне на ваучери за обучение. Това каза социалният министър Бисер Петков в отговор на питане на народния представител от БСП Георги Гьоков за мерките на правителството за учене през целия живот. Финансират се и специфични обучения за конкретно място. В края на тази година ще стартира нова операция \"Умения\" с бюджет от 30 милиона лева, която ще осигури повишаване на квалификацията на най-малко 5 500 заети, безработни и неактивни. Към 11 април тази година в обучения, финансирани по ОПРЧР, са включени над 21 хиляди заети, каза министърът. Според изследване на БСК, цитирано от Гьоков, България е на едно от последните места в ЕС по учене през цял живот, като едва 2 процента от населението в трудоспособна възраст е участвало в различни форуми на обучение. Само Румъния с по -ниски показатели от 1,3 процента. Според Гьоков целевият показател на стратегия Европа 2020 за включване в учене през целия живот от 15 на сто изглежда недостижим за страната ни. Той допълни, че само 30 процента от предприятията в България осигуряват продължаващо обучение при средно за ЕС 85 на сто . Само 5, 3 от безработните на възраст от 25 до 64 години участват в различни форми на обучение . Данните на Евростат показват, че средно 33 на сто от работещите са посещавали обучения за повишаване на квалификацията, а у нас само 11 процента, което ни нарежда на двадесет и шесто място от двадесет и осем държави, след нас са Румъния и Гърция. Бисер Петков коментира, че данните за участието на заетите в обучение, цитирани от народния представител, не са най-представителните, тъй като при определяне на трудовия статус на участвалите в проучването не са използвани дефинициите на Международната организация на труда . МТСП използва резултатите от регулярно правени и с по-голям обхват специализирани изследвания за участите на заетите в различни форми на учене през целия живот, като такива изследвания са наблюдението на продължаващото професионално обучение и изследването на образованието и обучението на възрастните, посочи министър Петков. Резултатите от двете изследвания показват, че по-висок процент от работещите българи участват в обучение. Според резултатите от второто проучване , направено през 2016 година, 33,5 на сто от заетите са участвали в обучение през предходната година. Анализът на данните показва, че 11,5 на сто от населението между 25 и 64 години не са успели да участват в желаното обучение, като пречките са липса на свободно време, твърде висока цена на образователните програми и липса на подходящо обучение, каза Бисер Петков.", "date": "2018.04.20", "title": "Бисер Петков: Осигурени са 140 млн. лв. за обучението на повече от 89 000 работещи"}
{"url": "https://www.24chasa.bg/novini/article/6825613", "text": "Със спиране на тока в цялата страна смята да отговори синдикатът на енергетиците в Гърция, за да изрази протеста си срещу приватизацията на електроцентрали на лигнитни въглища в страната, съобщава в. \"Катимерини\". Протестните действия започват от понеделник, тъй като следващата седмица се очаква гръцкият парламент да приеме по бързата процедура внесения от правителството законопроект за продажбата на електроцентрали на лигнитни въглища и мини. Целта на нашите стачни действия е да може потребителят да разбере реакцията ни срещу продажбата на тези мощности, каза представител на браншовото сдружение ГЕНОП, уверявайки, че протестите не крият риск за срив в енергийната система. По същия повод в понеделник протести се очакват край град Флорина, Северна Гърция, както и в района на Мегалополи, полуостров Пелопонес, в южната част на страната, където се намират подлежащите на продажба електроцентрали на лигнитни въглища. Продажбите са в рамките на приватизацията, изисквана от международните кредитори на Гърция, с цел либерализация на пазара на електричество. В момента делът на Националната електрическа компания ДЕИ в гръцката енергетика е 90 процента. Кредиторите на Гърция искат Атина да продаде лигнитните централи, след като и Европейският съд постанови през 2016 г., че ДЕИ злоупотребява с доминиращо положение на пазара за въглища.", "date": "2018.04.20", "title": "Синдикат спира от понеделник тока в Гърция в знак на протест срещу приватизацията"}
{"url": "https://www.24chasa.bg/novini/article/6825626", "text": "Вярвам, че цифровизацията в земеделието ще ни помогне да преодолеем предизвикатествата, които имаме като климатични промени, дигитализацията и очакванията на гражданите и бизнеса. Това каза министърът на Българското председателството на Съвета на Европа Лиляна Павлова. Тя изрази надежда, че следващите усилия ще бъдат насочени към изграждането на ай ти стратегията в земеделието, в инвестиране на дигиталните умения, в широколентовия достъп и в такъв тип инфраструктура. Иновациите в сектора трябва да бъдат подкрепени, защото за всички нас е важно да имаме качествени храни, каза министърът. Лиляна Павлова подчерта, че към 2020 г. 9 от 10 работни места ще изискват дигитални умения, което означава умения, обучение, квалификация и преквалификация на секторите, включително и на земеделието. Тя посочи още, че част от приоритетите на Българското председателство са под наслова за дигитална трансформация, дигитална икономика и умения и всичко това трябва да има своята финансова подкрепа. В тази връзка дебатът за бъдещата финансова рамка и ОСП са много важен аспект през 2018 г., за да знаем къде ще бъдем през 2030 г.. \"Имаме и волята и желанието да чуем всички гледни точки и да постигнем не само политическото съгласие по тези теми, но и да погледнем от експертна гледна точка и да видим кои са най-новите технологии, в които да вложим усилията си. Вярвам, че в България имаме какво да допринесем за този процес\", каза още министър Павлова.", "date": "2018.04.20", "title": "Павлова: Цифровизацията в земеделието ще помогне да преодолеем предизвикатествата"}
{"url": "https://www.24chasa.bg/novini/article/6825633", "text": "Палеонтолози идентифицираха нов вид древни китове, които се срещали в морето край новозеландския бряг и са изчезнали от лицето на планетата, съобщи ЮПИ. Видът е получил научното название Toipahautea waitaki. Класифицирането му е базирано върху череп и кости, открити в богатата на фосили геоложка формация Кокоаму Грийнсанд на новозеландския Южен остров. Тя датира от късния олигоцен, т.е. отпреди 33,9-23 милиона години. През периода, когато се срещали екземпляри от вида T. waitaki, Нова Зеландия била архипелаг, заобиколен от плитки морета, предава БТА. \"Става въпрос за китове, живели през период, който е почти наполовината път назад във времето към епохата на динозаврите - заяви Юън Фордайс от университета на Отаго. - Новооткритият вид китове са живели преди около 27,5 милиона години. Те са съжителствали с общия прародител на беззъбите китове, към които принадлежат южните малки ивичести китове. Фосилите били открити преди 30 години, но са изследвани подробно едва наскоро. Учените разполагали с достатъчно кости, за да реконструират скелета на вида и да го идентифицират. Той имал относително малки размери - достигал е около 5 метра дължина. \"Размерите му били около 2 пъти по-малки от тези на възрастен екземпляр южен малък ивичест кит\", отбеляза Фордайс. Резултатите от изследването са публикувани в Royal Society Open Science. ", "date": "2018.04.20", "title": "Учени идентифицираха неизвестен досега вид древни китове в Нова Зеландия"}
{"url": "https://www.24chasa.bg/novini/article/6825638", "text": "След като седмици наред водиха напрегнати и безплодни преговори за Сирия, представители на членовете на Съвета за сигурност на ООН се предвижда да пристигнат днес в Швеция за неформална работна среща с генералния секретар на организацията Антониу Гутериш, предаде ДПА, цитирана от БТА.  Потвърдено е участието в срещата през уикенда на постоянните представители на всички 15 държави членки на Съвета за сигурност, включително на САЩ Ники Хейли и на Русия Василий Небензя, каза заместник-постоянният представител на Швеция в ООН Карл Скау пред репортери в Ню Йорк преди пътуването. Съветът за сигурност се е събирал за Сирия шест пъти след предполагаемото химическо нападение в Дума на 7 април, но без да постигне съгласие за действия по въпроса. Предвижда се срещата да започне утре и да се проведе в Бакокра - наскоро ремонтираната лятна резиденция на покойния генерален секретар на ООН Даг Хамаршелд.", "date": "2018.04.20", "title": "Членовете на Съвета за сигурност на ООН \nще се съберат на неофициална среща в Швеция"}
{"url": "https://www.24chasa.bg/novini/article/6825645", "text": "Заместник-председателят на турската основна опозиционна Народнорепубликанска партия (НРП) Йозтюрк Йълмаз днес обяви кандидатурата си за президентския пост, съобщиха турските медии. Той посочи, че ще участва в президентските избори, ако лидерът на НРП Кемал Кълъчдароглу не обяви кандидатурата си за изборите, информира Анадолската агенция. Ако не бъде обявена номинация на Кълъчдароглу за президентските избори, аз ще бъдат кандидат на НРП, посочи Йълмаз пред журналисти в Меджлиса, предаде БТА. Тази седмица президентът на Турция Реджеп Тайип Ердоган обяви, че на 24 юни в страната ще се състоят предсрочни парламентарни и президентски избори. Досега НРП не е обявила официално кандидата си за президентските избори, отбелязва турската телевизия НТВ, като добавя, че изявлението на Йълмаз е \"изненадващо\".", "date": "2018.04.20", "title": "Зам.-председателят на турската опозиция обяви, че ще се кандидатира за президент"}
{"url": "https://www.24chasa.bg/novini/article/6825366", "text": "Разходите на Великобритания по развода с ЕС, известен като Брекзит, могат да се окажат по-големи от прогнозираните от премиера Тереза Мей между 35 млрд. и 39 млрд. паунда (между 40 млрд. и 45 млрд. евро), се посочва в анализ на британската Сметна палата, съобщава онлайн изданието на вестник \"Гардиън\". Сметната палата предупреди, че Обединеното кралство може да се наложи да плати допълнително 3 млрд. паунда под формата на бюджетни вноски в ЕС, както и допълнителни 2,9 млрд. британски лири за Европейския фонд за развитие, предава  .  Британският одитор е стигнал до извода, че оценките на Министерството на финансите включват и 7,2 млрд. паунда от приходите, които обаче ще отидат директно в частния сектор, а не в сметките на правителството. Изданието посочва, че тези констатации ще разгневят евроскептичните депутати от управляващата консервативна партия, които нееднократно поставяха въпроса, дали британските власти не трябва да платят по- малко от 35 млрд. паунда във връзка с Брекзит. Следващата сряда финансовият министър Филип Хамънд ще бъде разпитан от финансовата комисия на парламента относно тези заключенията на Сметната палата. В отговор на доклада, Мег Хилър, която е председател на комисията по бюджетни въпроси, каза, че действително може да има увеличение на общите разходи за излизането на страната от ЕС. Трябва да се има предвид, че през декември 2017-а година Тереза Мей заяви пред парламента, че разходите по Брекзит ще бъдат между 35 млрд. и 39 млрд. паунда, отбелязвайки, че тези разходи са били договорени на съвместна среща между Министерството на финансите и главния преговарящ от страна на ЕС - Мишел Барние.", "date": "2018.04.20", "title": "Сметката за Брекзит развода може да надхвърли 39 млрд. паунда"}
{"url": "https://www.24chasa.bg/novini/article/6825383", "text": "Темата, свързана с възобновяемите енергийни източници и прехода към нисковъглеродна икономиката, е основна в рамките на Европейския съюз. Това каза министърът на енергетиката Теменужка Петкова по време на откриването на конференцията \"Пазарната интеграция на ВЕИ и прехода към чиста енергия\", организирана от Българската фотоволтаична асоциация. Събитието, което се провежда в София хотел Балкан, е част от официалната програма на българското председателство на Съвета на ЕС, предаде БТА. Министър Петкова изтъкна, че към днешна дата не стои въпросът дали трябва да се извърши преход към нисковъглеродна икономика, а въпросът е как, с какви мерки и темпове, да се извърши този преход. Тя подчерта, че законодателният пакет \"Чиста енергия за всички европейци е един уникален по своята същност законодателен пакет, който дава рамките, посочва мерките, чрез които да бъде извършен този преход. Енергийният министър подчерта, че законодателният пакет \"Чиста енергия за всички европейци\" има фундаментално значение за развитието на Европейския енергиен съюз. Затова и в рамките на българското председателство страната ни си е поставила амбициозната цел да се отбележи максимален напредък по важните досиета от този законодателен пакет. По време българското председателство стои задачата да се проведат преговорите по този пакет с Европейския парламент, за да може този пакет да бъде приет по-бързо и да започне неговото изпълнение. Теменужка Петкова смята, че темата, свързана със статистическите прехвърляния, е една сериозна възможност за развитието на ВЕИ сектора. Тя счита, че това ще даде възможност секторът да се развива устойчиво и да бъде основен стълб по отношение на идеите, заложени в законодателния пакет \"Чиста енергия за всички европейци\".", "date": "2018.04.20", "title": "Петкова: Темата за нисковъглеродна икономика е основна за ЕС"}
{"url": "https://www.24chasa.bg/novini/article/6825373", "text": "Сенаторите от Конгреса на САЩ Джеймс Ленкфърд /републиканец от щата Оклахома/ и Джин Шахин /демократ от щата Род Айлънд/ призоваха да бъдат въведени санкции по отношение на Анкара, ако тя не освободи американския пастор Андрю Брънсън, който бе задържан от турските власти по обвинение в участие в опит за военен преврат в Турция през 2016 г., съобщи ТАСС, позовавайки се на информация във вестник \"Хил\". В съвместна декларация американските конгресмени осъдиха действията на правителството на Турция по отношение на Брънсън и заплашиха Анкара с икономически санкции и с тяхното фиксиране в бюджетния законопроект на САЩ за 2019 година, ако пасторът в най-близко време не бъде пуснат на свобода, предаде БТА. Представителите на Турция, съпричастни към задържането на който и да било невинен американски гражданин, трябва да носят международна отговорност, а действията по отношение на пастора Брънсън в частност се квалифицират като задържане на заложници, се казва в заявлението на двамата сенатори. Ние искаме сътрудничество и укрепване на връзките между нашите две страни, но правителството на САЩ е отговорно за обезпечаването на сигурността и благополучието на своите граждани, се казва в декларацията. Два дни по-рано президентът на САЩ Доналд Тръмп поиска пасторът Брънсън, задържан от Турция вече 18 месеца, да бъде освободен. Тръмп нарече Брънсън порядъчен човек, преследван без никакви основания.", "date": "2018.04.20", "title": "Сенатори заплашиха Турция със санкции, ако не освободи американския пастор"}
{"url": "https://www.24chasa.bg/novini/article/6825388", "text": "Кола се запали в движение на бул. \"България\" в София. Тя била шофирана от млада жена, предава  .  Минувачи са заснели случилото се и са качили кадри в социалните мрежи. Очаквайте подробности.                                                                                                                                                                                                                                                                                                                       ", "date": "2018.04.20", "title": "Кола се запали в движение в София (Видео, снимка)"}
{"url": "https://www.24chasa.bg/novini/article/6825385", "text": "КТ \"Подкрепа\" обяви началото на кампания за достойни условия и заплащане на нощния труд. Искането е за увеличение на допълнителното заплащане за нощен труд като процент от минималната работна заплата за страната - не по-малко от 0,5 процента от нея за един час нощен труд . Началото на кампанията беше обявено от Здравчо Здравчев, председател на Национална федерация \"Техническа индустрия, наука, информатика\" към КТ \"Подкрепа\", предаде БТА.  Ако искането на синдиката се удовлетвори, заплащането за час нощен труд при сегашната минимална работна заплата, ще стане 2,55 лв. или 17,85 лв. за една нощна смяна. Приходите за осигурителната система биха били милиони допълнително, са изчислили от КТ \"Подкрепа\". Кампанията е и за ограничаването на полагането на нощен труд. Световната здравна организация излезе със становище, че нощният труд трайно уврежда здравето на работниците и трябва да се ограничи, обясни Здравчо Здравчев. Финансово икономическите мотиви за исканото от КТ \"Подкрепа\" увеличение са, че с настоящият принцип на определяне на допълнителното заплащане за нощен труд не се отразява динамиката в заплащането на труда - сегашната му стойност от 0,25 лв. на час е определена през 2007 година при минимална работна заплата за страната от 180 лева , а сега минималното възнаграждения е 510 лева . Преди това има също един дълъг период, в който заплащането за нощен труд не е променяно - от 1997 година , когато то е било седем стотинки за час. Това възнаграждение не е в състояние да изплати за една нощна смяна дори транспортните разходи за отиване и връщане на работа, а камо ли да послужи за възстановяване и обезщетение на този особено вреден за организма труд, допълни Здравчев. В искането има и мотиви, свързани със здравето. Нощният труд причинява умора , намаляване на качеството на съня, повишаване заболеваемостта и отсъствия от работа.Увеличават се трудовите злополуки и текучеството на работници, допълни още Здравчев. Според КТ \"Подкрепа\" извършените многобройни изследвания на полагащите нощен труд установяват увеличение на риска от заболявания на сърдечно съдовата система с 40 на сто, с три пъти от рак на простатата, с 30 на сто от рак на гърдата, с 40 на сто от рак на белите дробове и на пикочния мехур, депресии, диабет и метаболитни проблеми. Социалните рискове са свързани с проблеми в семейството, социална изолация и като следствие репродуктивни проблеми, което пък довежда и до демографски проблеми. В нощен труд са заети около 400 000 души в България . Според доклада на ЕК и на Европейския икономически и социален комитет от 2017 година, който анализира прилагането на директивата за организацията на работното време, продължителността на работното време (в това число и извънредният труд) не трябва да надвишава 48 часа на седмица, като единствено в българския Кодекс на труда се предвижда продължителност на седмичното работно време до 56 часа, което е т.нар сумирано изчисляване на седмичното работно време. Това е свързано с износване на организма, отбеляза Здравчев. Затова от синдиката настояват и у нас да се въведе горна граница от 48 часа заедно с нощния труд, броят на поредните нощни смени да се намали от пет на три в седмицата, минимална междуседмична почивка да стане 35 часа / в момента е 24 часа / и да се ратифицира конвенция 171 на МОТ за нощния труд . Лидерът на КТ \"Подкрепа\" Димитър Манолов посочи, че от синдиката са предложили на вицепремиера Валери Симеонов да направят среща по темата. До момента не са получили отговор.", "date": "2018.04.20", "title": "КТ \"Подкрепа\" настоява за увеличение на заплащането за нощния труд"}
{"url": "https://www.24chasa.bg/novini/article/6825394", "text": "Петима българи са задържани на граничния пункт Промахон за нелегален внос в Гърция на акцизни стоки. Масово се проверяват автомобилите, идващи от България, независимо от тяхната регистрация, предава  .  Проверките на граничния пункт Промахон са засилени, а арестите на нарушителите са ежедневно. Непосредствено след граничния пункт се извършват проверки на влизащите от България автомобили. Екипите проверяват за нелегален внос на акцизни стоки. Само в рамките на няколко часа бяха задържани петима български граждани ,които направиха опит да внесат в Гърция над допустимото количество акцизни стоки. Полицията съобщава за задържан българин с 640 пакета цигари и 20 литра алкохол. Още четирима нарушители са с обвинение за нелегален внос на алкохол, цигари и бензин в туби. Проверките се извършват не само на автомобили с българска регистрация, а на влизащите от България пътници, независимо от регистрацията на автомобила. Арестуват се и гръцки граждани, които са нарушили закона. Засилени са проверките на всички гранични пунктове с България, защото поради високата цена на стоките в Гърция, много от пътуващите правят опит да внесат от България акцизни стоки. При извършване на нарушения се конфискува и автомобилът, превозващ нелегалната стока.", "date": "2018.04.20", "title": "Задържаха 5-има българи на границата с Гърция, масово проверяват коли от България"}
{"url": "https://www.24chasa.bg/novini/article/6825413", "text": "В рамките на експерименти, които целят да се изследва въздействието на космическия полет върху здравето на човешките мускули, учени с изненада установиха, че бездействието е с по-голям отрицателен ефект от хипоксията, съобщи ЮПИ, цитирана от БТА.  Поради състоянието на безтегловност в космоса мускулите не е нужно да се напрягат. Затова е възможно силата им да отслабне и те да атрофират в резултат на бездействие. Установено е, че състоянието на безтегловност има негативно въздействие върху редица органи и биологични системи, включително върху костите и мускулите, както и върху сърдечносъдовата, респираторната и нервната система. Бездействието обаче не е единствената заплаха за мускулите в космоса. Астронавтите са изложени на ефекта от среда с малко количество кислород. Оксидативният метаболизъм, т.е. способността на митохондрията да превърне кислорода в енергия, е от основно значение за функциите на мускулите. Когато симулирали ефекта от 21-дневен космически полет върху човешкия организъм, учените констатирали, че бездействието е с по-голям негативен ефект върху функциите на мускулите, отколкото хипоксичната среда. Било изследвано въздействието на състоянието на безтегловност и хипоксичната среда върху екстензорните мускули на колянната става у 11 активни мъже. Учените анализирали способността на мускулите да изгарят захари и мазнини и проучили митохондриалното дишане посредством биопсии. Получените резултати навеждат на мисълта, че бездействието носи по-голям риск от увреждане на мускулите в сравнение с хипоксията. \"Изследването ще допринесе за подготовката на астронавти за космически полети и увеличава познанията ни за реакцията на мускулите към дълги периоди на бездействие в хипоксична среда\", заяви Бруно Граси от университета в Удине. Резултатите от изследването са публикувани в Journal of Physiology.", "date": "2018.04.20", "title": "Бездействието е по-опасно за мускулите в космоса, отколкото хипоксията"}
{"url": "https://www.24chasa.bg/novini/article/6825436", "text": "Тир се обърна на магистрала „Тракия”.  Инцидентът е станал около 1 часа днес в района на 121 км, посока София, съобщиха от пресцентъра на МВР. Тир с турска регистрация се е преобърнал в канавка. В болница били транспортирани 40-годишният водач и 54-годишен пътник, който според лекарите е с опасност за живота. Алкохолната проба на шофьора е отрицателна. На местопроизшествието е извършен оглед. Образувано е досъдебно производство. Причините за катастрофата се изясняват от служители на сектор „Пътна полиция“.", "date": "2018.04.20", "title": "Тир се обърна на \"Тракия\" край Пловдив, двама са в болница, единият с опасност за живота"}
{"url": "https://www.24chasa.bg/novini/article/6825440", "text": "Повече от 11 на сто е ръстът на приходите от международен туризъм за периода декември 2017-февруари 2018 г. Това съобщиха от пресслужбата на Министерството на туризма. Така постъпленията за голяма част от зимния сезон достигат близо 796 млн. лв., допълниха от пресслужбата, цитирайки последни данни на БНБ. Резултатите са доказателство за устойчивото развитие на сектора в България, коментирала министърът на туризма Николина Ангелкова и допълнила, че отчетеното потвърждава прогнозата за ръстове между 5 и 10 на сто през зимния сезон. Ангелкова е посочила още, че подобно постижение ще е сериозен успех за страната ни, защото сезон 2016/2017 г. е бил най-успешен за зимния туризъм от влизането на България в ЕС. През периода декември 2017-февруари 2018 г. общият брой туристически посещения на чужденци у нас е над 1.250 млн., като нарастватването е с 12.2 на сто спрямо периода декември 2016 г. - февруари 2017 г. В първите два месеца на тази година постъпленията от международни пътувания в страната са 513 млн. лв. Ръстът спрямо същия период на 2017 г. е 10 на сто. С 14.6 на сто са нараснали приходите само от нощувки на туристи в местата за настаняване с 10 и повече легла през първите два месеца на 2018 г. спрямо този период година по-рано. Общо през януари и февруари постъпленията от нощувки достигат над 100 млн. лв.", "date": "2018.04.20", "title": "Над 11% ръст на приходите от международен туризъм през зимния сезон"}
{"url": "https://www.24chasa.bg/novini/article/6825450", "text": "23 български компании бяха отличени с ежегодни награди „Компания на годината ”. Призовете се връчват за успешен мениджмънт, развитие на човешкия капитал, непрекъснато повишаване на качеството на предлаганите продукти и услуги, ефективност и прозрачност; конкурентоспособност и иновации; добро пазарно позициониране, устойчиво развитие и други критерии. Официалната церемония за раздаване на отличията събра близо 200 представители на бизнеса и държавните институции. От сектора за производство на високоалкохолни напитки и вина единствената наградена компания бе VP Brands International. Тя спечели отличие за успешен мениджмънт. Призът получи изпълнителният директор на дружеството Иван Папазов. Наградата му бе връчена от заместник- министъра на икономиката Лъчезар Борисов. „Приемам тази награда като висока оценка за работата на всички наши служители, които с усилията, труда и професионализма си правят компанията толкова успешна. И доказват защо заслужаваме да сме номер едно производител на алкохол и вина в България. Когато имаш екип от съмишленици, правилните решения се взимат и прилагат по-лесно. Да управялваш такъв екип е истинска чест, а да си част от VP Brands International – призвание, а не просто работа. Пожелавам на всички да изграждат и ценят именно такива екипи“, заяви Иван Папазов. Той е в управлението на най-големия български производител на високоалкохолни напитки и вина от 1998 г. Компанията продава успешно на повече от 40 пазара на четири континенти и е сред лидерите по продажби в категориите ракия, мента, мастика, водка. Най-застъпеният сектор в тазгодишните награди „Компания на годината“ беше индустрията.", "date": "2018.04.20", "title": "Раздадоха наградите „Компания на годината”"}
{"url": "https://www.24chasa.bg/novini/article/6825443", "text": "Задържаният полицейски шеф на РПУ - Раковски Георги Илиев е прибрал 20 000 лв. подкуп от търговец на цигари без бандерол. Той раздал по 1 000 евро на оперативните работници Валентин Гоцев и Желязко Колев. Това съобщи на извънреден брифинг окръжният прокурор на Пловдив Румен Попов. Преносител на рушвета е полицаят Стефан Модев, който заедно със своя колега Петър Атанасов бяха задържани през юни миналата година за грабеж на цигари без бандерол. По аналогичен начин са били извършени още два грабежа на търговци с контрабандни папироси.  Ченгетата ги спирали, заплашвали, слагали  им белезници, опирали им  пистолети, просвали ги на земята и  се легитимирали. Единият случай е извършен през декември 2016 г. в пловдивския парк \"Лаута\", където бил заловен контрабандист. В буса му имало тайник с цигари без бандерол. През март 2017 г. търговецът получил обаждане от VІ РУ в Пловдив, че трябва да се яви за справка в полицията в Раковски. Той отишъл на 15 март, където в стаята били оперативните работници Гоцев и Колев. Те му показали снимки на собствения му микробус с цигарите. Предупредили го, че е разследван и ще бъде задържан, ако не даде 20 000 лева. Уверили го, че материалите по делото ще бъдат унищожени в случай, че се издължи.  В стаята, където го разпитвали, непрекъснато влизал и шефът на полицейското управление Георги Илиев, разказа окръжният прокурор Румен Попов. Парите с рушвета предал синът на заплашения търговец. Получил ги  Стефан Модев от пловдивската общинска полиция. Той със своята кола бил на уреченото място, за да прибере подкупа. Дал част от сумата на шефа на РПУ - Раковски. От своя страна Илиев разпределил по 1 000 евро на двамата си подчинени - Гоцев и Колев. След като прибрали плячката, уличаващите снимки били скъсани, а на търговеца било казано, че случаят е решен. Полицаите изготвили справка, че след проведена беседа не е установено той да е извършвал незаконна дейност. \"Двамата оперативни работници Гоцев и Колев бяха задържани през март тази година и направиха самопризнания пред съдия. Повдигнати са им обвинения и са пуснати под парични гаранции от 1 500 лева за всеки. Георги Илиев е арестуван вчера за 72 часа и предстои да му бъде повдигнато обвинение. Касае се за тежко  престъпление, за което законът предвижда от 3 до 10 години лишаване от свобода и глоба до 20 000 лева\", уточни наблюдаващият прокурор Анна Викова. Самият Георги Илиев твърдял, че от въпросните 20 000 лева той бил взел само 1 000 евро. Предстои да се уточни у кого е останала по-голямата сума. Илиев работи в системата на МВР от 2002 г. Бил е в сектор \"Престъпления по пътищата\", а от 2016 г. е начело на РПУ в  Раковски. Валентин Гоцев и Желязко Колев са на работа в системата от 2008 г. Тримата са отстранени от длъжност, заяви шефът на ОД на МВР в Пловдив старши комисар Атанас Илков.  \"Чистим поредните гнили ябълки от системата\", заяви Павлин Коджахристов, зам.-директор на \"Вътрешна сигурност\". Според него част от българските полицаи гледали прекалено много американски филми. \"Никой обаче не може да се прави на правораздавател и да участва в корупционни схеми\", каза той.", "date": "2018.04.20", "title": "Арестуваният полицейски шеф в Раковски взел 20 000 лв. подкуп, дал по 1000 евро на двама подчинени"}
{"url": "https://www.24chasa.bg/novini/article/6825453", "text": "От КТ \"Подкрепа\" обявиха, че работещите в дружеството Мини \"Марица-изток\" ще протестират на 24 април с искане цените на въглищата да се повишат с 15 на сто на тон условно гориво. Това обяви на пресконфереренция днес Владимир Топалов от федерацията на миньорите към КТ \"Подкрепа\". Миньорите ще се съберат пред Министерството на енергетиката. Още през януари от синдиката обявиха, че настояват за спешно увеличение на цената на въглищата, добивани от Мини \"Марица-изток\" с поне 15 процента за плавно компенсиране на периодите с неизвършвани разходи и ненаправени инвестиции. 40 процента от производството на електроенергия в България е застрашено. Причината е, че в Минно енергийния комплекс \"Марица-изток\" са налице предпоставки за неуправляемо съчетание на геоложки, технически, технологични, транспортни, финансови и екологични рискове с каскадни и катастрофални последици на площ до 100 кв. км., смятат от Конфедерацията. Ако не се вземат спешни мерки, реалното развитие на ситуацията е недостиг на електроенергия, драстично повишени цени и напрежение във всички сфери на индустрията и обществения живот, допълниха от КТ \"Подкрепа\". Синдикатът настоява до средата на настоящата година да се премахнат ценовите дисбаланси и недостатъци на действащата система за изчисляване на цената на въглищата, добивани от Мини \"Марица - Изток\". От КТ \"Подкрепа\" уточняват, че ТЕЦ \"Марица-изток 2\" има много малък относителен дял на регулирания пазар и това на пръв поглед \"чудовищно увеличение\" е възможно да не повлияе на сметките на битовите абонати. КТ \"Подкрепа\" заявява, че е недопустимо в Мини \"Марица-изток\" от години да не се извършват необходимите дейности за рехабилитация на старата 50-60 годишна техника. Според синдиката всяка година във въгледобивното дружество не се извършват дейности за поне 50 милиона лева. Недопустимо е и, че цената на въглищата е подценена с 50 процента спрямо пазарните борсови стойности и с между 15 и 30 процента, спрямо себестойността, пресметната по методиките на утвърдени консултантски фирми, експертни становища и специалните стандарти, смятат от синдикалната организация.", "date": "2018.04.20", "title": "Миньори от Мини \"Марица-изток\" ще протестират на 24 април"}
{"url": "https://www.24chasa.bg/novini/article/6825462", "text": "Сирийската армия бомбардира джихадисти в последния район извън контрола на правителството край Дамаск, предадоха Ройтерс и ТАСС. Армията нанесе през нощта въздушни удари и подложи на артилерийски обстрел палестинския бежански лагер Ярмук и района Ал Хаджар ал Асуад, част от малък анклав, разделен между воюващи помежду си джихадисти и други бунтовници южно от столицата, заяви Сирийският център за наблюдение на правата на човека, предаде БТА. Според агенция САНА атаките са били извършени в отговор на минометен обстрел от бойци на групировката \"Ислямска държава\" срещу райони в южната част на Дамаск. Минометният огън е дошъл от Ярмук и Ал Хаджар ал Асуад и при него са загинали 4 души, а 52 са били ранени. Правителството ускорява настъплението си за връщане на останалите анклави, които неговите войски обкръжават на различни места в Сирия. По този начин бунтовниците може да останат само с двете си големи крепости на северозапад и югозапад.", "date": "2018.04.20", "title": "Сирийската армия бомбардира джихадисти край Дамаск"}
{"url": "https://www.24chasa.bg/novini/article/6825469", "text": "Баската терористична организация ЕТА поиска прошка от своите жертви. Това пише в изявление на групировката, цитирано от вестник „Pais“ и БГНЕС. „Подобно нещо не трябва да се случва повече никога. Разбираме, че през тези години сме причинили много болка. Искаме да проявим уважение към загиналите, ранените и потърпевшите от действията на ЕТА и съжаляваме за това“, се казва в изявлението. Групировката признава, че десетилетията тероризъм са донесли „голям брой тежки страдания“ и поема отговорността за тях. По-рано медиите съобщиха, че групировката ще обяви своето разформироване в първите почивни дни на май. ЕТА е основана през 1959 г. и се бори за независимост на Страната на баските, обхващаща важни индустриални развити области в Северна Испания. В резултат на терористичните актове на организацията са загинали 820 души. Въпреки че през 2011 г. тя прекрати въоръжената борба, испанските и френските власти продължават да преследват нейните членове.", "date": "2018.04.20", "title": "ЕТА поиска прошка от жертвите си"}
{"url": "https://www.24chasa.bg/novini/article/6825467", "text": "През 2017 г. турската Централна банка е изнесла златния си резерв от Федералния резерв на САЩ, предаде ТАСС, като се позовава на публикация на турския в. \"Хюриет\". Решението за изнасянето на златния резерв от САЩ е било взето на фона на влошаването на отношенията със САЩ по редица регионални и двустранни въпроси, отбелязва вестникът. Систематичното изнасяне на злато от САЩ е започнало през 2017 г. В САЩ са били съхранявани около 28,7 тона злато, пише изданието. Фактът за износа на злато се потвърждава в публикуван този месец официален отчет на Централната банка на Турция за дейностите, извършени през 2017 г. В графата за съхраняваните във Федералния резерв на САЩ златни резерви на Турция през 2016 г. фигурира злато в размер на 28 689 килограма, а през 2017 г. не фигурира нищо. Общият обем на златния резерв на Турция се оценява на 564,6 тона (еквивалентно на над 20 милиарда долара), се казва в отчета на Централната банка, предаде БТА. В. \"Хюриет\" пише, че част от изнесеното от САЩ злато е било върнато в Турция, а друга част е изпратена за съхранение в Европа (в Централната банка на Великобритания, както и в Швейцария).", "date": "2018.04.20", "title": "Турската Централна банка е изнесла златния си резерв от Федералния резерв на САЩ"}
{"url": "https://www.24chasa.bg/novini/article/6825447", "text": "81-годишна жена загина тази сутрин в центъра на Бургас, падайки от терасата на жилището си на 3-я етаж. Д.В. е открита на плочките, до входа на кооперацията  на ул. \"Апостол Карамитев\", която се намира на метри от сградата на общината. Съседи веднага разпознали възрастната си комшийка, която е майка на известна бургаска педиатърка. На място пристигнали полиция и линейка, районът светкавично е отцепен, защото мястото е в самия на града. Най-вероятно става дума за инцидент, а не център за самоубийство, тъй като макар и на 81 г. Д. В. била енергична и ведра, коментират съседи на загиналата. Те разказват, че минути преди полета бабата чистела прозорците на една от стаите. Възможно е да й е прилошало и да е политнала надолу, допускат комшии. В полицията е образувано досъдебно производство за убийство срещу неизвестен извършител, каквато е обичайната практика в такива случаи. Огледът в апартамента на загиналата продължава и в момента. Само преди броени дни, политайки от 7-я етаж на жилищен блок, загина 61-годишна бургазлийка. Според разследващи в този случай става дума за самоубийство.", "date": "2018.04.20", "title": "Нова драма в Бургас: 81-годишна жена падна от 3-я етаж и загина (Снимки)"}
{"url": "https://www.24chasa.bg/novini/article/6825468", "text": "Военните удари на САЩ по обекти в Сирия миналата седмица премахнаха всякакви морални задължения, които спираха Русия да достави зенитните комплекси С-300 за властта в Дамаск, заяви руският външен министър Сергей Лавров, предаде Ройтерс. РИА Новости цитира руския дипломат №1 да казва, че преди US ударите Русия е казала на американски представители кои райони в Сирия представляват „червени линии“ за Москва и че действията на САЩ не са ги пресекли. „Сега нямаме морални задължения. Имахме морални задължения, обещахме да не го правим още преди около 10 години, според мен по молба на нашите партньори“, казал Лавров. Той освен това изрази убеденост, че руският президент Владимир Путин и американският му колега Доналд Тръмп няма да позволят военна конфронтация между двете страни, предава  .  САЩ, Великобритания и Франция изстреляха на 14 април 195 ракети по три обекта в Сирия в отговор на предполагаемата атака с химическо оръжие на 7 април в град Дума, за която обвиняват сирийските правителствени сили. Според военни анализатори зенитните ракетни комплекси С-300 ще позволят на Русия да контролира въздушното пространство на Сирия, където сили на Москва подпомагат правителството на президента Башар Асад, и могат да възпрат по-мащабни американски действия. Агенция Блумбърг посочва, че евентуална доставка на С-300 в Сирия може да разруши крехките руско-израелски отношения. Двете страни поддържат връзка, въпреки разногласията си по сирийския проблем, а заради руската „зелена светлина“ и техническо превъзходство Израел имаше свобода за маневри в небето на Сирия. Сега условията в „играта“ може да се променят, а израелските военни са разтревожени от възможността Сирия да получи С-300. „Ако добре познавам нашите ВВС, вече имаме съответните планове за отстраняване на тази заплаха“, заявил генералът от резерва Амос Ядлин, който ръководи Института за изследвания на националната сигурност към Университета на Тел Авив.", "date": "2018.04.20", "title": "Лавров: Ударите на САЩ премахнаха моралните пречки за доставки на ракети С-300 на Сирия"}
{"url": "https://www.24chasa.bg/novini/article/6825481", "text": "Саудитска Арабия се надява да привлече Русия в редиците на по-широк клуб на световните петролни гиганти, за да поддържа стабилен пазар, поставяйки под въпрос ролята на ОПЕК, посочват анализатори. Очаква се новият съюз начело с Рияд и Москва да бъде по-голям от сегашния 14-членен петролен картел, който господства на световния енергиен пазар през последните шест десетилетия. Според експертите обаче една по-голяма група, която включва и Русия означава, че влиянието на ОПЕК в световния петролен сектор отслабва, ако не и че е почти изчезнало, предаде БТА. През януари главната фигура в ОПЕК, Саудитска Арабия, обяви идеята за удължаване на споразумението за сътрудничество, постигнато в края на януари 2016 година от 24 страни производителки на петрол от ОПЕК и извън картела, за намаляване на добива и в подкрепа цените. Високопоставени саудитски представители, включително саудитския престолонаследник принц Мохамед бин Салман и енергийният министър Халид ал Фалих призоваха за дългосрочно сътрудничество между петролните производители. Идеята бе силно подкрепена от няколко членки на ОПЕК, главно Обединените арабски емирства и Кувейт. Говорител на Кремъл каза миналия месец, че Русия и Саудитска Арабия обсъждат \"широк кръг от опции\" за сътрудничеството на световния петролен пазар. ОПЕК и страните производителки извън картела имат среща днес в саудитския град Джеда, за да направят оценка до колко се спазва намаляването на добива и да обсъдят евентуално дългосрочно сътрудничество. Държавите производителки вече са окуражени от успеха на разширеното си сътрудничество, което помогна да бъде възстановен балансът на петролния пазар, както и да се вдигнат цените от 26 долара за барел до над 70 долара. Генералният секретар на ОПЕК Мохамад Баркиндо похвали в понеделник сътрудничеството като голям \"успех\", който помогна да бъде преодолян \"най-лошият цикъл в историята на петрола\". Кувейтският петролен експерт Камел ал Харами каза, че \"щеше да е трудно да се постигне такъв успех само от ОПЕК\". Той посочи пред АФП, че в същината си новото споразумение в общи линии изглежда като саудитско-руски алианс. Споразумението, с което се съкращават 1,8 милиона барела дневно, \"стопи\" над 300 милиона барела петрол от петролния излишък и намали допълнителните запаси от черно злато до едва 50 милиона барела. Петролният министър на Оман, държава извън ОПЕК, Хамад ар Румхи, посочи на петролна конференция в Кувейт в понеделник, че тайната на успеха на споразумението е изпълнението на намаляването на добива. Той обаче предупреди, че играта не е свършила, призовавайки производителите да продължат да си сътрудничат, за да поддържат условията на пазара. Двата най-големи доставчици на конвенционален петрол в света - Саудитска Арабия и Русия - могат да работят заедно, за да задържат стабилни цените или да се борят помежду си, като увеличат производството, за да убият пазара за производителите на шистов петрол, но така и да убият себе си, каза Жан-Франсоа Сезнек, петролен експерт от американския университет \"Джон Хопкинс\". Единственият логичен и умен подход е да се поддържат цените стабилни, каза той пред АФП. Петролните цени се сринаха в средата на 2014 година, тъй като производителите на черно злато, главно Саудитска Арабия, отказаха да намалят добива, за да запазят пазарния си дял на фона на острата конкуренция от американския шистов петрол - което в крайна сметка доведе до масов петролен излишък. Саудитците след това смениха курса и орязаха добива още повече, отколкото го изискваше квотата, за да гарантират успеха на споразумението. Баркиндо описа саудитско-руския съюз като \"нова глава\" в историята на петролната индустрия. През следващите месеци производителите ще се опитат да \"узаконят тази дългосрочна рамка\" с едно всеобхватно и базиращо се на широка основа участие, каза той. Енергийният министър на Обединените арабски емирства Сухаил ал Мазруи каза миналия месец, че \"проекто-хартата\" на новия съюз ще бъде окончателно завършена до края на годината, когато изтича срокът на сегашното споразумение. Фалих, саудитският министър на енергетиката, каза, че партньорството с Русия \"ще продължи десетилетия и поколения\". Той допълни, че се надява това да изпрати послание, че кралството се стреми да разшири партньорските си отношения извън кръга на ОПЕК. Анализаторите са на мнение, че новият съюз най-малкото ще отслаби ролята на ОПЕК на световния петролен пазар. \"ОПЕК изгуби част от блясъка си, след като Русия се присъедини към споразумението за сътрудничество... Това беше просто послание, че организацията не би могла сама да свърши работата,\" каза Харами. Сезнек, от университета \"Джон Хопкинс\" коментира, че ОПЕК \"де факто е мъртъв\", но все още е полезен, тъй като предоставя място за диалог на Саудитска Арабия с по-малките производители. Анас ал Хаджи, петролен експерт от Хюстън, отбеляза, че новият съюз вероятно ще господства на световния петролен пазар. ОПЕК като клуб за петролни производители и център за изследвания няма да приключи съществуването си, но въпросът е за центъра на властта: за Саудитска Арабия и Русия, каза Хаджи пред АФП. Материалът е на Омар Хасан от агенция Франс прес.", "date": "2018.04.20", "title": "Съюзът между Саудитска Арабия и Русия вероятно ще подкопае влиянието на ОПЕК"}
{"url": "https://www.24chasa.bg/novini/article/6825494", "text": "Балерина от Болшой театър не получила работна виза за САЩ и по този начин била лишена от възможността да участва в спектакъл в Ню Йорк, предаде Франс прес, като цитира руски медии. Балерината Олга Смирнова и балетистът Якопо Тиси от Болшой театър трябвало в понеделник да участват в спектакъл в центъра \"Линкълн\" в Ню Йорк, но американските власти отказали да им издадат работни визи, предава БТА.  \"Разочаровани сме от това решение\", заяви организаторката на гала спектакъла Ив Ходжкинсън. Болшой театър изтъкна, че отказът може да се дължи на \"технически проблем\" и че визата вероятно не е била издадена навреме. Олга Смирнова е звезда на Болшой театър и стана много популярна в Русия с участието си в постановките \"Лебедово езеро\" и \"Герой на нашето време\". ", "date": "2018.04.20", "title": "Не дадоха американска виза на балерина от Болшой театър"}
{"url": "https://www.24chasa.bg/novini/article/6825498", "text": "В момента България е една от 11-те страни от Европейския съюз, които са преизпълнили целите на пакета \"20-20-20\". Това каза председателят на Комисията за енергийна и водно регулиране /КЕВР/ Иван Иванов по време на конференцията \"Пазарната интеграция на ВЕИ и прехода към чиста енергия\", цитиран от БТА. Събитието, което се провежда в София хотел Балкан, е част от официалната програма на българското председателство на Съвета на ЕС. Иван Иванов смята, че това е една отлична възможност за статистическо прехвърляне на възобновяема енергия, давайки пример с договора между Естония, Литва и Люксембург за статистическо прехвърляне на възобновяема енергия от двете прибалтийски страни към Люксембург. Чрез това прехвърляне средствата, които се получават за това, ще се ползват за развитие на възобновяемата енергия. Според него този пример може да бъде следван и от нашата страна. Председателят на КЕВР смята, че пазарната интеграция на възобновяемите енергийни източници е един от ключовите въпроси, които трябва да намерят решение при преминаването на България към напълно либерализиран пазар на електроенергия на едро. Сложността на проблема произтича от мерките, които България е поела, за да може да изпълни своята национална цел в пакета \"20-20-20\", допълни Иванов и добави, че поради по-късното присъединяване на страната ни в ЕС целта е била да произвежда 16 процента електроенергия от възобновяемите източници. Той изтъкна, че преди повече от година, процентът на този вид енергия в крайното енергийно потребление в страната, е бил 18,2 на сто. Иван Иванов посочи, че в момента в страната има над 700 мегавата инсталирана мощност с първичен енергоносител вятър. От слънце се произвеждат над 1000 мегавата, от вода - 3200 мегавата /тук се включват и големите производители на енергия от водните басейни/, а биомасата участва с малко под 100 мегавата инсталирана мощност. Процентът на инсталираните мощности от възобновяеми източници, спрямо обща инсталирана мощност, която малко над 12 000 мегавата, е около 43 процента, изчисли председателят на КЕВР.", "date": "2018.04.20", "title": "КЕВР: България е една от 11-те страни от ЕС, преизпълнили целите на пакета \"20-20-20\""}
{"url": "https://www.24chasa.bg/novini/article/6825512", "text": "Мъж и жена от Врачанско починаха в четвъртък докато чакаха спешна медицинска помощ. Следобед във врачанския спешен център бе докаран мъртъв 73-годишен мъж от от Кунино. Борис Рудовски издъхнал на път за Враца в собствената си кола. Той беше докаран от свой съсед, който разказа, че на Борис му прилошало, чакал дълго линейка и помолил съседа си да го закара по най-бързия начин до Враца. Вместо в спешния център, тялото на мъжа беше свален от червения „Форд“ и пренесено директно в моргата. В с. Хайредин пък издъхна жена на 40 г. пред очите на своите съселяни. Жената е припаднала на площада, а хора веднага са позвънили на спешния телефон 112. Линейката е пристигнала 40 минути след подаване на сигнала, защото пътува от Козлодуй. Заради трагичния случай кметът на Хайредин Тодор Алексиев напомни, че от години моли настоятелно всеки здравен министър за разкриването на филиал на центъра за спешна медицинска помощ в общинското средище, но молбите му остават без отговор. Последният отказ кметът получил от настоящия здравен министър Кирил Ананиев, който се е позовал на наличната статистика, според която жителите на община Хайредин не търсят често услугите на спешна помощ. Според Алексиев статистиката на министерството не отразява факта, че жителите на общината сами извозват болните си близки до спешния център в Козлодуй.", "date": "2018.04.20", "title": "Двама починаха във Врачанско, не дочакали линейка"}
{"url": "https://www.24chasa.bg/novini/article/6825504", "text": "Ще предложа всички да заседаваме от 14 ч с марля на едното око, за са усетим как се чувства пострадалата полицайка. Сега отивам да я посетя в болницата. Това каза пред журналисти в парламента вътрешният министър Валентин Радев. Той обеща да е безкомпромисен към хулиганите на стадиона. Ще се предприемат още мерки за безопасност. Запалянкото, хвърлил бомбичката, която засегна едното око на полицайката, още не е установен, призна вътрешният министър. Няма втори случай на лица, влезли в България през летището след 42-мата от 20 март. Това заяви вътрешният министър Валентин Радев на питане на депутатите от БСП Георги Свиленски и Иван Иванов как държавата пази границите си. \"308 лица са влезли в страната през зелена граница, 90 от тях се опитват да излязат. Как са влезли те? Това може да лепне изключително сериозно петно - кандидатстваме за членство в Шенген\", напомни Иванов. \"Нямаме проблеми, включително на летището. Там хващаме дори такива, пробили границите на други държави\", увери Радев. Той търсел възможности за подобряване на охраната, от инцидента го заболяло и него. Предстои да наложи санкции на отговорните. \"Вземете мерки тази агенция да заработи - ако трябва, да режете на месо\", препоръча Иванов. Припомняме, че на 20 март  . Позовавайки се на обясненията на служителите, министър Радев поясни, че полицаите не били на работните си места, защото един пушел, втори се хранел, а трети бил до тоалетната. Във връзка с това премиерът Борисов настоя за спешни проверки и тежки наказания. А по-късно Валентин Радев заяви, че са отстранени 13 служители на \"Гранична полиция\", сред които двама шефове на аерогарите. ", "date": "2018.04.20", "title": "Заседание \"на едно око\" иска министър Радев заради инцидента с полицайката (Обновена)"}
{"url": "https://www.24chasa.bg/novini/article/6825523", "text": "Гръцкият парламент ще обсъжда доклад за германските репарации от Втората световна война, изготвен от компетентната парламентарна комисия, съобщава изданието \"Контранюз\", като се позовава на председателя на парламента Никос Вуцис. Обсъждането на доклада се очаква да се състои в пленарна зала до края на годината. Въпросната комисия бе създадена, за да изчисли размера на репарациите, които Атина би могла да поиска от Берлин. Според информации в печата репарациите се изчисляват на 162 млрд. евро, предава БТА. Официално Гърция не се е отказала от възможността да иска от Германия репарации за нацистките престъпления. Този дебат бе подновен по време на дълговата криза. Берлин твърди, че въпросът за военните репарации е бил уреден в рамките на междудържавните споразумения на конференцията в Париж през ноември 1945 г. В случая става дума за плащане на репарации на Гърция от времето на нейната нацистка окупация. Досега Берлин отказва да ги изплати. Германия дължи и 11 млрд. евро от окупационния заем, предоставен принудително на нацистите през 1942 г. След катозаради кризата Гърция подписа споразумение с кредиторите от ЕС, ЕЦБ и МВФ, Германия постави условието тя да няма право да претендира за други германски задължения към нея.", "date": "2018.04.20", "title": "Гръцкият парламент ще обсъжда доклад за германските репарации"}
{"url": "https://www.24chasa.bg/novini/article/6825528", "text": "На провело се вчера заседание на работната група е постигнат съществен напредък по изготвянето на новия закон за детско правосъдие. Това каза пред медии зам.-министърът на правосъдието Евгени Стоянов и допълни, че в най-кратък срок, до седмици трябва законопроектът да бъде готов, предаде БТА. Законът за противообществени прояви на малолетните и непълнолетните е от 1961 г., като през годините са правени само отделни промени. Последните са от 2013 г. и 2016 г. По думите на Стоянов остава да се решат три проблемни въпроса - следва ли малолетните да бъдат включени в обхвата на закона, къде да бъде мястото на Националната служба за възпитателна подкрепа и кой да налага възпитателните мерки. Зам.-министърът коментира, че и по трите има осъществен напредък. Евгени Стоянов каза още, че се търси реформа в детското правосъдие, като няма да се пропуснат и децата в интернатите, където условията не били на нивото, на което трябва да бъдат. По думите му в такива учреждения са останали малко над 100 деца. По данни от НСИ през 2017 г. на отчет в детските педагогически стаи /ДПС/ са водени 9 146 малолетни и непълнолетни лица за извършени от тях противообществени прояви и престъпления. В сравнение с 2016 г. броят им се увеличава незначително с 50. Според данните в криминогенна среда живеят 4 781 малолетни и непълнолетни или 52,3 процента от общия брой. Пострадали от престъпления са 1 463 деца, от които 617, или 42.2 процента, са момичета. Малолетни са 605 лица (41.4 процента), а непълнолетни - 858 (58.6 процента), сочат данните на НСИ. За извършени противообществени прояви през 2017 г. през ДПС са преминали 6 784 малолетни и непълнолетни. От тях момчетата са 4 761, или 70.2 процента, а момичетата - 2 023 (29.8 процента). Днес министърът на правосъдието Цецка Цачева и българският евродепутат Емил Радев откриха в София конференция на тема \"Националната съдебна система като част от Европейския правов ред. Детското правораздаване - предизвикателства и възможни решения\". Радев отбеляза, че МП се справя много добре в преговорния процес за постигането на общ подход в прилагането на Регламент \"Брюксел II a\" и изрази надежда да се постигне окончателен напредък в рамките на българското председателство. Регламентът е относно компетентността, признаването и изпълнението на решения по брачни въпроси и въпроси свързани с родителската отговорност и международното отвличане на деца.", "date": "2018.04.20", "title": "Евгени Стоянов: Има съществен напредък по закона за детското правосъдие"}
{"url": "https://www.24chasa.bg/novini/article/6825541", "text": "Въвежда се единна обща процедура по оценка за въздействието на околната среда /ОВОС/, комплексно разрешително и доклад за безопасност, посредством съвместяване обединяване и отпадане на повторяеми етапи от самостоятелното и последователно провеждане на трите последователни процедури. Това каза министърът на околната среда и водите Нено Димов в отговор на депутатски въпрос относно целите в заложените промени на Закона за околната среда, предаде БТА. Той отбеляза, че целта на законовите промени е да бъде създадена обща процедура за инвестиционни предложения, които подлежат на задължителна оценка за въздействието на околната среда, задължително комплексно разрешително и доклад за безопасност за предприятия с висок рисков потенциал. Процедурата е опционална и ще се извършва по искане на възложителя, каза министърът. Според него общата процедура ще доведе до ускоряване на процеса на разрешаване на икономически и производствени дейности, както и ще е своеобразна гаранция за следващия етап - разрешение за строеж и ползване и за въвеждане в експлоатация на обекта. Ще бъде редуциран броят на изискваните документи от заявителите по административни услуги, а също така ще бъдат обединявани и съкращавани административните срокове и общата продължителност на трите административни процедури. Въвежда се принципът \"обслужване на едно гише\" с един компетентен орган по отношение процедурата комплексно разрешително, посочи още Димов. Законопроектът е разработен във връзка с изпълнение на цели от програмата на правителството за намаляване на административните и регулаторни тежести върху гражданите и бизнеса, коментира той.", "date": "2018.04.20", "title": "Създават обща процедура за инвестиционни предложени"}
{"url": "https://www.24chasa.bg/novini/article/6825537", "text": "2610 спирки на градския транспорт в София ще бъдат дадени на концесия. Следващата седмица докладът с условията на процедурата ще бъде внесен за обсъждане в комисиите към Столичния общински съвет, съобщи общинският съветник от ГЕРБ Зафир Зарков. Спирките са разделени в 4 пакета като броят им варира от 622 до 695. Предвиждат се 5 типа съоръжения - от навеси, кошче и информационна табела до такива със знак, кошче, информационна табела, рекламен елемент, павилион и навес. Общият брой на рекламните елементи по спирките ще бъде 400, а на павилионите - 300. Зарков уточни, че броят на рекламите и павилионите е значително намален спрямо предишния вариант на концесията, който бе обсъждан преди повече от година. В изискванията на процедурата се предвиждат спирките с навеси в столицата да са поне 1498 спрямо сегашните около 1100. Има изискване един кандидат да не може да участва за повече от 2 пакета. С най-голяма тежест при избора ще са инвестиционното предложение и размерът на концесионното плащане - по 40%, а 20% ще носи срокът, който кандидатите предлагат, за да подменят всички спирки.  Бъдещите концесионери ще трябва да се съобразят със специални указания за материалите и цветовете на всички съоръжения. Изискванията са изготвени от екипа на главния архитект на София Здравко Здравков.", "date": "2018.04.20", "title": "Дават спирките в София на концесия"}
{"url": "https://www.24chasa.bg/novini/article/6825565", "text": "Двете корейски държави откриха днес червена телефонна линия между лидерите си, съобщиха от Сеул една седмица преди срещата на върха между президента на Южна Корея Мун Дже-ин и лидера на Северна Корея Ким Чен-ун в демилитаризираната зона, която разделя Корейския полуостров, предаде Франс прес, цитирана от БТА.  Телефонната линия свързва Синия дом - президентството в Сеул, със седалището в Пхенян на Държавния съвет, чийто председател е Ким. Операторите вече са провели пробен телефонен разговор, продължил 4 минути и 19 секунди.", "date": "2018.04.20", "title": "Двете Кореи откриха червена телефонна линия между лидерите си"}
{"url": "https://www.24chasa.bg/novini/article/6825569", "text": "ГЕРБ твърдят, че са евроатлантици, а за коалиционен партньор имат явни евроскептици. Това заяви лидерът на ДПС Мустафа Карадайъ пред журналисти в парламента по повод вчерашния консултативен съвет при президента Румен Радев. “Ситуацията в глобален и регионален план е динамична, тревожна, опасна. Можем да кажем и рискова. Словесните престрелки след заседанието на Консултативния съвет няма да ги коментирам, защото резултатът от заседанието беше представен от президента. Мога да направя оценка на това поведение. От вчера има една тема за коментар, а именно изявленията на председателя на парламентарната група на коалицонния партньор на ГЕРБ. По-скоро това поведение е опит за прикриване на това поведение. ГЕРБ са длъжни да отговорят на въпроса за влиянието на тази коалиция за националната сигурност и евроатлантическата ориентация на страната. Те твърдят, че са евроатлантици, а за коалиционен партньор имат явни евроскептици. Ние още от първия ден предупреждаваме, че тази власт е вредна за страната и за ориентацията ѝ”, коментира Карадайъ.", "date": "2018.04.20", "title": "Карадайъ: ГЕРБ твърдят, че са евроатлантици, а са в коалиция с евроскептици"}
{"url": "https://www.24chasa.bg/novini/article/6825655", "text": "\"Чернови може да има всякакви. Важното е да има документи, които да не са анализи. Документът, за който говорим беше с аналитична част и тя не влезе в документа, който беше съгласуван\". Така вицепремиерът и министър на отбраната Красимир Каракачанов коментира черновата за консултативния съвет, за която председателят на парламентарната група на ГЕРБ Цветан Цветанов заяви, че ако не е била проработена и е била приета, е трябвало да започнем \"стъпките по излизане от Европейския съюз и НАТО\". \"На консултативен съвет при президента би следвало да се излиза с конкретни неща, а не да се излиза с геополитически анализи. На самия съвет го направиха и службите за сигурност и ДАР, ДАНС. Геополитическите анализ бяха техен приоритет. Разбира се в изказванията на участниците също имаше геополитически оценки. Но в документа, който излезе не беше необходимо да има такива анализи. Не искам да коментирам дали са били критики към нашите партньори или не са били\" посочи Каракачанов. Противопоставяне между част от ГЕРБ и президента съществува, каза още Каракачанов. Той обясни, че консултативният съвет е имал и бурна и спокойна част. В крайна сметка след споровете се ражда истината и излязохме с един документ, който е важен, допълни виципремиерът. По рано през деня от ДПС пък повдигнаха въпроса за участието на коалиционния партньор и лидер на \"Атака\" Волен Сидеров в икономически форум в Крим, където според тях той е правил \"евроскептични\" изказвания. \"Не знам какво точно е казал г-н Волен Сидеров, но всеки един гражданин и един политик има право на собствено мнение. Контекстът си го съобразява всеки, който прави изказването\", заяви вицепремиерът. \"Темата с Крим е много дълга тема и тя няма как да бъде обсъдена само с една декларация \"за\" или \"против\". Все едно да говорим за темата Македония и да искате отговор в едно изречение. Темата Македония е много дълга и тежка в исторически план. Така и ситуацията с руснаците и полуостров Крим е и политически проблем. Не ме карайте да давам политически отговор на нещо такова. Това ще бъде един въпрос подобен на 20, които ще седят в графата на ООН - замразени и нерешени\", заключи Каракачанов.", "date": "2018.04.20", "title": "Каракачанов за документа, който скара Цветанов и президента: Анализ беше, без конкретика"}
{"url": "https://www.24chasa.bg/novini/article/6825646", "text": "Руската рубла отслабва по време на търговията в петък, след като Министерството на финансовите поднови покупките на чуждестранни валути за попълване на валутните резерви на страната. Щатският долар поскъпва с 0,76% към 61,42 рубли, докато еврото нараства с 0,61% към 75,65 рубли, след като през предходните няколко дни на търговия руската валута успя да възстанови част от загубените си позиции в резултат на последните санкции на САЩ спрямо руски компании и олигарси, предава  .  Рязката обезценка на рублата след новите американски санкции накара финансовото министерство да преустанови временно покупките на чуждестранни валути в сила от 9-и април. Подновяването на операцията за попълване на руските валутни резерви обаче води до ново отслабване на местната валута, като преди време Министерството на финансите посочи, че в периода между 6-и април и 8-и май планира да закупи чужди валути за 240,7 млрд. рубли. Първият заместник-управител на Централната банка на страната Ксения Юдаева заяви в четвъртък, че банката може да коригира ежедневните и ежемесечни покупки на твърда валута за сметка на Министерството на финансите в зависимост от пазарната ситуация. Настоящото понижение на рублата обаче изглежда ограничено, тъй като руската валута получи през последните дни добра подкрепа от рязкото поскъпване на петрола на световните борси. Вчера фючърсите на американския суров петрол и на петрола сорт брент поскъпнаха към нови над тригодишен върхове, съответно от 69,56 долара за барел и от 74,75 долара за барел, преди да последва известна консолидация по време на днешната търговия към нива съответно от 68,35 и от 73,93 долара за барел. Сигналите от страна на ръководството на Руската централна банка, че е малко вероятно да има намаляване на лихвените ставки на следващото заседание на 27-и април, също могат да окажат известна подкрепа за рубла.", "date": "2018.04.20", "title": "Рублата губи позиции, след като подновиха попълването на валутните резерви"}
{"url": "https://www.24chasa.bg/novini/article/6825662", "text": "В Добрич започва обновяването на инфраструктурата в индустриална зона-север на града с ресурс от над 1 441 000 лева по оперативната програма \"Региони в растеж\", предаде БТА.  Проектът е част от интегрирания план за градско възстановяване и развитие. Кметът на Добрич Йордан Йорданов, представители на бизнеса и на изпълнителя на строителните работи днес направиха първа копка по улица \"Шести септември\", която ще бъде реконструирана.По трасето ще бъде положена нова настилка и бордюри на тротоарите, ще бъде подобрено отводняването чрез колекторна система, ще се прокара оптична мрежа и ще бъде монтирано енергоефективно осветление. Стотиците работещи в производствените бази, складове, офиси в зоната ще разполагат и с нови паркоместа. Благоустрояването в зоната с потенциал за икономическо развитие ще подобри логистиката за бизнеса и ще привлече още ресурси в индустрията, каза ръководителят на проекта Даниела Сивкова. Очаква се строителните работи да приключат до края на лятото.", "date": "2018.04.20", "title": "В Добрич започва обновяване в индустриална зона за 1 441 000 лева"}
{"url": "https://www.24chasa.bg/novini/article/6825668", "text": "Търсенето на течни горива няма да свърши в дългосрочен план и има бъдеще за тях. Това заяви Валентин Златев - председател на Българската петролна и газова асоциация, при закриването на международната конференция да бъдещето на горивата до 2050 г. Тя се проведе в София и в участваха над 100 представители на нефтения бранш, европейските и българските институции, депутати и експерти, както и Бела Келемен - президент на Европейската петролна асоциация, и министърът на енергетиката Теменужка Петкова. Според Златев съвременните изисквания за околната среда повдигат редица въпроси пред нефтената индустрия, правителствата и европейските институции. Един от най-важните бил декарбонизацията на транспортния сектор, но все още липсвали алтернативи в авиацията, водния и тежкотоварния транспорт, които щели да продължат да ползват течни горива. На конференцията от \"Шел\" и \"Лукойл\", които са членове на европейската и българската петролна асоциация, представиха проекти за нисковъглеродни горива като най-големия в света завод за водородна електролиза в рафинерията в Райнланд, Германия и технологиите, внедрени в \"Лукойл Нефтохим Бургас\".", "date": "2018.04.20", "title": "Златев: Търсенето на течни горива няма да свърши скоро"}
{"url": "https://www.24chasa.bg/novini/article/6825643", "text": "В прокуратурата не е разпоредена и не се извършва каквато и да е проверка на действията на наблюдаващите прокурори и разследващите органи по досъдебното производство, по което обвиняема е кметът на район Младост на Столичната община Десислава Иванчева. Това съобщава пресцентърът на държавното обвинението в отговор на думи на министъра на правосъдието Цецка Цачева, казани по-рано днес, че ще бъде извършена проверка в прокуратурата по отношение на превишаване на права заради акцията срещу Иванчева. Министърката коментира още, че всяка институция отговаря за действията си с оглед на това дали те са в рамките на правата й и дали има превишаване. Иванчева бе задържана за подкуп заедно със заместничката й Биляна Петрова на 17 април т.г. при зрелищна акция пред Министерството на младежта и спорта на спецпрокуратурата и новата антикорупционна комисия. Двете обвиняеми стояха близо 5 ч, вързани с белезници на оживения столичен бул. \"Васил Левски\", докато траеха процесуално-следствени действия на разследващите.", "date": "2018.04.20", "title": "Прокуратурата опровергава Цачева: Не проверяваме действията на разследващите срещу Иванчева"}
{"url": "https://www.24chasa.bg/novini/article/6825686", "text": "\"Нямаме информация да сме подавали сигнал в прокуратурата за Десислава Иванчева. Не сме давали подкуп\", казаха от строителната компания \"Ваклин груп\" пред \"24 часа\". На заседанието на спецсъда днес самата Иванчева каза, че разследващите са й посочили това дружество като подател на сигнала срещу нея. От \"Ваклин груп\" ООД са имали проблеми в община \"Младост\" с преписки, които не са решавани с месеци. Пускали са жалби до съда, но отричат да имат нещо общо с ареста на кметицата. От фирмата имат проекти в няколко общини в София и са се съсредоточили върху тези, които са извън \"Младост\", защото \"нещата там не вървят\". Собственик на \"Ваклин груп\" е Александър Ваклин, роден през 1977 г. Той е живял във Великобритания и е работил като продуктов директор на консултантска фирма там. През 2013 г. е бил водач на листа на \"Нова Алтернатива\" - политическата формация на бившия военен министър Николай Цонев, който също беше унижен по време на арест преди години, а след това го оправдаха за подкуп. На пресконференцията на спецпрокуратута и КПКОНПИ на 18 април, сряда, шефът на спецпрокуратурата Иван Гешев каза, че човекът, подал сигнала, е работил в чужбина. Друг източник поясни за \"24 часа\", че става въпрос за Великобритания.", "date": "2018.04.20", "title": "\"Ваклин Груп\": Имаме проблеми с община \"Младост\", но не сме ние със сигнала и подкупа"}
{"url": "https://www.24chasa.bg/novini/article/6825688", "text": "Водещите световни икономики се опитват да започнат бизнес в космоса чрез частни компании, за да не харчат бюджетни средства, пише Алия Прокофиева, сп. \"Форбс\". За бизнеса космосът е нова игра. Засега, тя не е най-популярната, но вече е доста рискована и с високи залози. Проблемът е в подробностите - както при всяка игра и тук са необходими правила, които да се спазват от всички играчи. Някои такива правила вече действат, други се раждат пред очите ни, предава БТА. Колективните международни договори, държавните законодателни актове, двустранните международни споразумения, вътрешните правила на международни агенции и консорциуми. Това далеч не е пълният списък на документите, които установяват реда в космическия отрасъл. За да се разпредели по чиниите тази законодателна салата, ще бъде необходима не една докторска дисертация. За да покажем колко голяма е бъркотията в тази сфера, нека дадем нагледен пример с орбиталния проект OneWeb. Той цели до 2020 година да осигури за цялото население на Земята широколентов спътников интернет. За тази задача се създава група от 900 спътника. Нека анализираме географията на проекта. Компанията инициатор е регистрирана във Великобритания. Ключовите инвеститори са международните Airbus и Intelsat, американските Hughes и Coca-Cola, индийската Bharti Enterprises, мексиканската Grupo Salinas и други. Спътниците ще се произвеждат във френския град Тулуза, а за извеждането им в орбита ще отговарят руските ракети \"Союз\" и \"Протон\". Реторичният въпрос е: законодателството на коя държава трябва да регулира този проект? Също толкова интересна задача - как ще се уреждат правата и задълженията на космическите агенти, насочени към космоса, ако те започнат да се регистрират в екзотични страни? Например, в Бангладеш или Буркина Фасо. На места, където не са и чували за международни договори за космоса, а законодателство за регулиране на тази сфера изобщо не съществува като клон на правото. Означава ли това, че ще може да се играе изобщо без правила? Не. Все пак има универсален набор принципи, които регламентират космическата дейност на всички държави и частни компании в космоса. Това са основни норми на международното космическо право, закрепени в междуправителствени споразумения под егидата на ООН, които всички играчи на пазара сякаш спазват. Поне на думи. Принципите са следните: свобода на изследване и използване на космическото пространство и небесните тела за благото на цялото човечество (тук всичко е ясно). Космическото пространство и небесните тела не подлежат на национално присвояване (по-просто казано, всяка държава може например да построи база на Луната, но не и да обяви повърхността под нея за своя територия). Държавите носят отговорност за всяка национална космическа дейност (това означава, че Русия отговаря изцяло за Роскосмос, Китай - за CNSA, САЩ - за NASA, SpaceX и така нататък). Нека приемем, че космическите държави ще продължат и в бъдеще да спазват тези правила. Никоя държава не харчи за развитие на космическата сфера над 1 % от брутния си вътрешен продукт. През последните години лидерите в сектора дори неведнъж обявяваха намаляване на разходите и свиване на програми. Русия оряза лунния си проект до минимум и отложи за дълго пускането на тежката ракета \"Ангара\". САЩ временно се отказаха от ново кацане на Луната и свиват участието си в Международната космическа станция. Тези и много други фактори ни водят до очевидната тенденция - държавите постепенно сами се отдръпват от близкия космос. Те си запазват далечните мисии и изстрелванията на космически обекти за военни и национални цели, а останалата търговско-космическа дейност прехвърлят на милостта на частния бизнес. В резултат, в момента за почти три четвърти от икономическите проекти в космоса отговорност носят предприемачи. Зад всичко това ясно прозира стремежът на водещите световни икономики да пренесат в космоса макиавелисткия подход, който вече бе успешно изпробван на Земята. Той включва създаване на национални предприятия при максимално благоприятни условия за търговска дейност в космоса; без да се харчат бюджетни средства да се постигне смазващо икономическо преимущество в космическото пространство; да започнат да диктуват собствените си условия на останалите играчи на пазара от позиция на превъзходство. Това е напълно реална перспектива и засега към тази цел най-последователно вървят САЩ. Следващият проблем, с който предстои да се сблъскаме в относително близко бъдеще, е чрез какъв правен принцип да се разпределят териториите на съседните планети. Засега най-вероятна изглежда американската практика от времето на Дивия запад - кол, забит на територията на участъка, закрепва правото на собственост върху него. Разликата е само в това, че няма да се установява право на владение, а право на ползване. Усвоената част от повърхността на планетата няма да става далечен анклав на Русия, САЩ или някоя друга страна. Материалните (полезни изкопаеми, проби) и нематериални (резултати от изследвания) блага най-вероятно ще се разпределят според правото на първия пристигнал. Нека не забравяме и за потенциалното Елдорадо на 21 век - астероидния пояс. Класиците на научно-популярния жанр раздухват тази тема не по-лошо от букмейкъри преди финала на Шампионската лига. По данни, на които се позовава руския вестник \"КоммерсантЪ\", общата стойност на полезните изкопаеми, съсредоточени между Марс и Юпитер, достига астрономическите 700 квинтилиона долара, а средностатистическият астероид съдържа 1,5 милиона тона кобалт, което е една четвърт от земните залежи на този метал. Как ще си разделим богатството? Най-вероятно по схемата печели този, който първи се докопа до най-тлъстите парчета от астероидния пояс.", "date": "2018.04.20", "title": "\"Форбс\": Може ли космосът да стане свободна икономическа зона?"}
{"url": "https://www.24chasa.bg/novini/article/6825672", "text": "Необходимо е да се постигне максимално съгласие по темата детско правосъдие, каза министърът на правосъдието Цецка Цачева при откриването на конференция на тема „Националната съдебна система като част от Европейския правов ред. Детското правосъдие –предизвикателства и възможни решения“, организирана от Министерството на правосъдието и евродепутата от ГЕРБ Емил Радев, съобщиха от ведомството. На събитието, което се провежда със съдействието на Министерството на труда и социалните грижи, присъства и социалният заместник-министър Росица Димитрова. Министър Цачева изрази надежда , че по актуализирания вариант на проектозакона за отклоняване от наказателно производство и налагане на възпитателни мерки на непълнолетни лица скоро ще бъде постигнат консенсус. Три са въпросите, по които предстои да бъде постигнато съгласие в работната група по проекта, преди той да бъде финализиран с оглед необходимостта от координиране на хоризонталните политики, осъществявани в тази сфера от министерствата на правосъдието, на образованието, на труда и социалната политика и на вътрешните работи. В най-кратки срокове работната група ще има позиция по въпросите - следва ли малолетните да бъдат включени в обхвата на закона , къде да бъде ситуирана Националната служба за възпитателна подкрепа – в Министерството на правосъдието или в Министерски съвет и кой орган да налага възпитателните мерки. „Екипът на Министерството на правосъдието полага максимални усилия за диалог и сътрудничество, както с неправителствения сектор, така и с отделните институции, които имат отношение към детското правораздаване“, заяви министър Цачева и добави, че реформата в тази сфера е приоритет в програмата на управлението на ГЕРБ и Обединените патриоти и по нея се работи активно в последната година. По думите й целта на днешната конференция е да се чуе обединения глас на европейското семейство и да бъдат решени редица проблеми на правата на децата при правораздаването. Тя припомни, че една от основните теми на българското председателство е реформата в Регламент Брюксел II а, който засяга компетентността, признаването и изпълнението на решенията по брачни въпроси и въпроси свързани с родителската отговорност и международното отвличане на деца. „Реформата на този регламент е изключително важна. Само през 2010 г. в единадесет държави членки около 74 000 деца са били жертва на престъпление и 495 000 са засегнати от развод на родителите. Можем да си представим какви са цифрите за целия Европейския съюз. Процедурите могат да бъдат стресиращи за всекиго, още повече за деца, особено ако процедурата не е съобразена с интересите им, обстановката е неподходяща, а участващите служители са недостатъчно обучени“, обясни Емил Радев. Той отбеляза, че с реформата на регламента се предвиждат по ефективни процедури за справяне с трансграничното отвличане на дете от родител, като се въвежда 6 седмичен срок за издаване на подлежащо на изпълнение разпореждане за връщане в съответствие със становището, което преобладава сред държавите членки, които най-бързо разглеждат дела за връщане по Хагската конвенция от 1980 г. Същият срок е предвиден и за производството пред първоинстанционния съд и съответно пред апелативния съд. С новите правила се въвежда задължение да се даде възможност на детето да изрази мнението си в рамките на всички производства по техния случай. Евродепутатът акцентира и върху премахването на екзекватурата по тези производства, което ще е придружено с гарантиране правото на ответника на ефективна защита и правото на справедлив съдебен процес. По време на конференцията бяха представени добри практики в международен и европейски аспект от сър Матю Торп – съдия от Великобритания, Гонсало Ферер Амиго - съдията в Окръжен съд Барселона и Мая Грофф от секретариата на Хагската конференция за международно частно право. Сред българските лектори бяха Даниела Машева - член на ВСС, Богдана Желявска - съдия в СГС, адвокат Анели Чобанова, Борислав Цеков - д-р по конституционно право, член на правния съвет на Президента на Република България.", "date": "2018.04.20", "title": "Цачева: Търси се консенсус по закона за детско правораздаване"}
{"url": "https://www.24chasa.bg/novini/article/6825721", "text": "Преди срещата между техните лидери следващата седмица двете Кореи обсъждат сключването на мирно споразумение, което може официално да сложи край на състоянието на война, продължаващо от техническа гледна точка, откакто Корейската война през 1950-1953 г. приключи с примирие, а не с договор. Президентът на САЩ Доналд Тръмп каза, че усилията имат неговата \"благословия\", ако Северна Корея се съгласи да се откаже от ядрения си арсенал. От техническа гледна точка Южна Корея и оглавяваните от САЩ сили на ООН са все още във война със Северна Корея, а идеята за официално мирно споразумение, което да промени това, не е нито нова, нито нещо, което може да бъде решено на една единствена междукорейска среща на върха, казват анализатори. По онова време южнокорейските лидери се противопоставиха на идеята за примирие и така полуостровът остана разделен. Те не участваха в примирието, което официално беше подписано от командира на севернокорейската армия, американския командир на Командването на ООН и командира на \"Китайските народни доброволци\", които по онова време Пекин официално не смяташе за част от своята армия. \"Технически погледнато, не е възможно двете Кореи да обявят край на примирието от 1953 г. на срещата на върха следващата седмица\", каза преподавателят от Университета за чуждестранни изследвания \"Ханкук\" в Сеул Пак Дже-джок. \"Но Южна и Северна Корея могат да се споразумеят, че имат намерение да сложат край на войната, да работят за мирно споразумение и да се стремят към обсъждания със замесените страни.\" По-рано Северна Корея твърдеше, че ще преговаря за мирен договор само със Съединените щати. Например Ким Ир-сен - първият лидер на Севера и основател на управляващата династия Ким, повдигна въпроса за мирно споразумение с президента на САЩ Джими Картър през 70-те години на 20 век. Северна и Южна Корея сериозно обсъждаха преди идеята. През 1992 г. двете страни се съгласиха да \"се стремят заедно да превърнат сегашното състояние на примирие в стабилно състояние на мир\". Последната междукорейска среща на върха през октомври 2007 г. завърши с декларация на двете Кореи за \"признаване на необходимостта от спиране на сегашния режим на примирие и създаване на постоянен режим на мир\" и за \"съвместна работа за напредък по въпроса за това лидерите на трите или четирите пряко засегнати страни да се съберат на полуострова и да обявят край на войната\". В сряда говорител на южнокорейското министерство на националното обединение каза, че правителството очаква да гради върху тази позиция от 2007 г. Друг неясен въпрос е какво точно може да замени примирието, а нито южнокорейски, нито американски служители са потвърдили как би изглеждало едно ново споразумение. \"Денуклеаризацията и мирният режим са двете страни на една и съща монета, затова Южна Корея сигурно ще повдигне и двата въпроса следващата седмица\", каза старши сътрудникът в Азиатския институт за политически изследвания в Сеул Шин Бом-чул. \"Проблемът е, че гаранциите за сигурността, за които ключово значение би имало евентуално мирно споразумение, са това, което Северна Корея има нужда да получи от Съединените щати, а не от Южна Корея.\" \"Можем да мислим за сценарий, при който двете Кореи правят до голяма степен символично обявяване, че войната между тях е приключила, но подобно споразумение не би имало съдържание, докато САЩ не му придадат официален характер.\" Напоследък в своите изявления правителството в Сеул често избягва понятието \"мирен договор\" и вместо това говори за \"мирен режим\" или \"споразумение за спиране на враждебните действия\". В миналото Северна Корея е настоявала за изтеглянето на американските войски от Юга, но има признаци, че Ким Чен-ун може да прояви гъвкавост по този въпрос, каза Пак, въпреки че Китай също така изразява тревога от присъствието на войските на САЩ. Севернокорейският лидер изненада наблюдателите, като не възрази срещу неотдавнашните американско-южнокорейски военни учения, а бащата на Ким - Ким Чен-ир, бе казал преди време на южнокорейския си колега, че Пхенян може да приеме присъствието на американските войски, ако тяхната роля се промени до чисто мироопазване. Междувременно някои наблюдатели предупреждават, че Северна Корея може да разглежда евентуално мирно споразумение като начин за подкопаване на съюза на Юга със Съединените щати. \"Това е капан\", написа наскоро в анализ Майкъл Рубин от консервативния Институт \"Американ ентърпрайз\". \"Да се надяваме, че Тръмп няма да се хване в него.\" В доклад през 2003 г. Институтът за мир на САЩ направи извода, че за да бъде едно споразумение ефективно, е необходимо то да бъде разработено от САЩ, Китай и двете Кореи. Евентуално уреждане би трябвало да включва споразумения за прекратяване на бойните действия и нормализиране на отношенията между Съединените щати и Северна Корея, признаване на суверенитета на двете Кореи, проверки за съкращаване на въоръженията и ядрените оръжия и гаранции за сигурността от Съединените щати и Китай за двете Кореи, заяви институтът. Участието на Китай в евентуални преговори ще бъде усложняващ фактор, каза Шин. \"Китай ще има проблеми с оставането на американските войски на Корейския полуостров по силата на един мирен режим. Дори да приеме присъствието им да продължи, той може да поиска Съединените щати да не разполагат ядрени или други стратегически активи като система за противоракетна отбрана\", каза Шин. Както Южна Корея, така и Съединените щати казват, че мирен договор е възможен само ако Северна Корея се съгласи да се откаже от ядрения си арсенал. Текстът е на Джош Смит от Ройтерс, предоставен от БТА.", "date": "2018.04.20", "title": "Сключването на мир със Северна Корея не е нито нова, нито проста идея"}
{"url": "https://www.24chasa.bg/novini/article/6825696", "text": "От 23 април 2018 г. Българската народна банка /БНБ/ пуска в обращение сребърна възпоменателна монета \"Старият бряст в Сливен\". Това съобщиха от БНБ. Цената на монетата е 78 лв. Монетата ще се продава в БНБ - на две каси на пл. \"Княз Александър I\" 1 и на четири каси в Касов център на БНБ на ул. \"Михаил Тенев\" 10, както и в офиси и клонове на Първа инвестиционна банка АД, Райфайзенбанк (България) АД и Тексим Банк АД. До 25 април 2018 г., включително, всеки клиент (физическо или юридическо лице) ще може да закупи от БНБ до 2 броя монети, след което възпоменателната монета \"Старият бряст в Сливен\" ще се продава без ограничения.", "date": "2018.04.20", "title": "Пускат в обращение сребърна възпоменателна монета \"Старият бряст в Сливен\""}
{"url": "https://www.24chasa.bg/novini/article/6825726", "text": "Говорителят на Кремъл Дмитрий Песков опроверга съдържащите се в спомените на бившия шеф на ФБР Джеймс Коми \"подробности\" за един разговорите между лидерите на Русия и на САЩ - Владимир Путин и Доналд Тъмп, предаде ТАСС. \"Ако така пише в книгата, значи най-малкото тази част (от нея) не отговаря на истината\", заяви прессекретарят на руския президент, помолен да коментира медийни съобщения, предава БТА. В записки на Коми, включени в неотдавна излезлите му мемоари, се говори за притесненията на Тръмп от недоказаните твърдения, че е бил с проститутки при посещение в Москва през 2013 година, писа в днешния си брой \"Вашингтон пост\". Тръмп неколкократно отрекъл това да е вярно и поискал от Коми помощ, за да опровергае тези твърдения. Същевременно си спомнил как Владимир Путин му казал, че Русия има най-хубавите проститутки. \"Президентът Путин не е могъл да каже и не е казвал подобно нещо на президента Тръмп, още повече с оглед на факта, че преди Тръмп да стане президент, двамата не са общували нито веднъж\", увери Песков. \"Колкото до останалото съдържание (на мемоарната книга на Коми), не се наемам да съдя, не съм я чел\", добави той. САЩ явно съзнателно създават спънки на руските пилоти в получаването на американски визи. Липсват обективни причини за подобно развитие на ситуацията, заяви Дмитрий Песков. Говорителят на Кремъл коментира съобщение на руското външно министерство вчера, според което въздушните връзки между Русия и САЩ може да бъдат прекъснати заради проблеми с визите, издавани на руските пилоти. Понякога за визи се чака до 250 дни, което обезсмисля искането им. \"Аерофлот - единствената компания, изпълняваща редовни преки полети между Русия и САЩ, може би ще бъде принудена да ги спре, защото екипажите срещат все повече трудности при получаването на американски визи\", се казва в прессъобщението цитирано в руски медии. Говорител на компанията уточнява, че екипажите й срещат спънки главно защото не могат да си запишат час за интервю. Щатското консулство в Русия обяснява проблемите с недостиг на персонал - след изгонването на руски дипломати от САЩ през септември Москва експулсира в отговор 755 служители от американската мисия, напомня руският печат. Всички съкращения в американския дипломатически корпус в Русия \"изобщо не засягаха консулската секция. Това явно е преднамерено създаване на трудности, което изцяло и напълно тежи на съвестта на нашите американски колеги\", заяви Песков.", "date": "2018.04.20", "title": "Песков опроверга Джеймс Коми, Путин не разказвал на Тръмп за леките жени в Русия"}
{"url": "https://www.24chasa.bg/novini/article/6825723", "text": "Председателят на македонския парламент Талат Джафери се срещна в Анкара с турския президент Реджеп Тайип Ердоган, съобщи Макфакс, цитиран от БТА. Ердоган е подчертал подкрепата на Турция за интеграцията на Македония в НАТО и принципното становище по отношение на употребата на конституционното име на страната. Той изтъкнал, че Турция бе една от първите държави, която призна Македония под нейното конституционно име, тя първа отвори посолство и назначи посланик в страната. На срещата било разговаряно и за необходимостта от засилване на сътрудничеството в борбата против тероризма, при което бе подчертано, че Република Македония е осъдила опита за държавен преврат в Турция и подкрепя демократично избраните институции.", "date": "2018.04.20", "title": "Ердоган е подчертал подкрепата на Турция за интеграцията на Македония в НАТО"}
{"url": "https://www.24chasa.bg/novini/article/6825998", "text": "Еврокомисарят по здравеопазване и безопасност на храните Витенис Андриукайтис ще участва на 23 април в неформалното заседание на министрите на здравеопазването в София, съобщиха от Отдел \"Преса и медии\" на Представителството на ЕК в България, цитирани от БТА. По време на срещата са планирани дискусии за здравословното хранене при децата и за ефективността на лекарствените продукти и достъпността им, включително в контекста на финансовата устойчивост на здравните системи. Комисар Андриукайтис ще участва в пресконференцията на събитието, планирана от 16:30 часа в Националния дворец на културата, която ще се излъчва пряко по сателитния канал EbS+.", "date": "2018.04.20", "title": "Еврокомисарят Витенис Андриукайтис идва в София на 23 април"}
{"url": "https://www.24chasa.bg/novini/article/6825824", "text": "Уролози от МБАЛ – Смолян, оперираха успешно огромна простата на 78-годишен мъж от Баните, съобщиха от Урологично отделение. При интервенцията медиците извадиха от тялото пациента простатна жлеза с тегло 800 грама. В нормално състояние простата тежи не повече от 40 грама, а на операция се подлагат жлези с тегло между 60 и 150 грама, уточняват специалистите. 78-годишният мъж е приет в болницата през март в много тежко състояние. На следващия ден е извършена операцията. Направена е хистология, която е отчела отрицателни резултати. Лечението премина успешно, пациентът вече е изписан.Операцията е извършена от д-р Петър Кръстанов и началникът на Урологично отделение д-р Мария Тодорова „Операцията беше изключително тежка, поради простата причина, че големият обем на простатната жлеза означаваше голямо кървене, много големи рискове от усложнения и следоперативни грижи. Ние като екип останахме доволни. Смятам, че свършихме добра работа в един нетрадиционен случай, който не се среща в ежедневната ни работа. Мога дори да кажа, че в цяла България и в световен мащаб рядко се срещат толкова големи жлези“, коментира д-р Петър Кръстанов.", "date": "2018.04.20", "title": "Уролози извадиха рекордна простата от 800 грама от тялото на пациент в Смолян"}
{"url": "https://www.24chasa.bg/novini/article/6826020", "text": "Турският премиер Бинали Йълдъръм призова САЩ да се занимават със своите вътрешни работи, да не критикуват перспективата за провеждане на предсрочни президентски и парламентарни избори в Турция, а да дойдат и да се запознаят с хода на гласуването, съобщава ТАСС, като се позовава на изявление на турския премиер пред турския телевизионен канал НТВ. Първо нека САЩ да се заемат със своите работи. Досега при тях в Америка не са приключили споровете за измами в техните собствени избори. А ако те искат да видят как преминава гласуването, нека дойдат в Турция и ще видят колко прозрачно е то у нас, каза Йълдъръм. Така той реагира на изявление на говорителката на Държавния департамент Хедър Науърт, която по-рано изрази съмнение, че Анкара може да проведе честни избори в условията на продължаващото извънредно положение в страната, предава БТА. На 18 април турският президент Реджеп Тайип Ердоган обяви свикване на предсрочни президентски и парламентарни избори на 24 юни, вместо на предвидената по план дата - 3 ноември 2019 г. Същият ден турският парламент гласува за поредно удължаване с още три месеца на извънредното положение, въведено в Турция след опита за преврат от юли 2016 г. Турската опозиция е крайно недоволна, че изборите ще бъдат проведени в условията на извънредно положение и призовава за неговата отмяна.", "date": "2018.04.20", "title": "Йълдъръм посъветва САЩ да проучат опита на Турция в провеждането на избори"}
{"url": "https://www.24chasa.bg/novini/article/6826025", "text": "За седма поредна година на брега на Дунав край Тутракан, феновете на рока и хора със свободен дух ще посрещнат първото юлско утро. И тази година основното ядро са кметът на Тутракан д-р Димитър Стефанов и приятелите му Цонко Цонев – Кметъла, Наско и Б.Т.Р, и Санеца. Хилядите гости, които се събират на поляната край реката всяка година за Джулая и за фестивалът „Огненият Дунав“, в последната седмица на юли са доказателство, че когато човек има желание нещо да се случи – успява. И много пари за това не са нужни. Не надхвърляме бюджет от 20 000 лева, сподели кметът на Тутракан д-п Стефанов. Като уточни,че само половината са от общинския бюджет. Останалата част от финансовите средства са от спонсори и дарители – представители на местния бизнес. А те помагат, защото във времето са се убедили в чистите намерения на общинското ръководство. Според кметът е важна и екипността. Да имаш около себе си хора, с които да споделяш проблемите и да ги решавате заедно. Едно кафе да изпие туристът в нашия град, тези пари остават за бизнеса, казва д-р Стефанов. Затова и още от началото на годината вече има направени резервации по хотелите за посрещането на първото юлско утро. Традицията да се посреща Джулай морнинг е позната и я има само в България, но тази година се очаква международно участие и на сцената. Италианската рок група „Арсея“, както и музиканти от съседна Румъния и Сърбия. Ще участват и много местни групи от региона. Задължително е присъствието на Б.Т.Р. и Джон Лоутън, Санеца, Васко Кръпката и Подуене блус бенд. На сцената ще излязат и „Фанданго“. Очакват се също така рокаджии от Карлово и Перник. Похвално е, че се дава шанс на много млади групи, да покажат какво могат, коментира Наско от Б.Т.Р. Така си спомням годините, когато ние бяхме млади и имахме нужда да сме на сцена, а не само в мазето за репетиции. Известно е, че празникът в България възниква като протест, като бунт срещу тогавашният режим на властта. Днес за мен това си остава празник на свободния дух, сподели Наско. Празник на свободата – свободата да се освободиш от ежедневието, от проблемите, да се почувстваш извисен, допълни той. Идеята у тутраканският кмет възниква, когато в ранна утрин излязъл на риболов с приятел и за първи път видял изгревът на Дунав. Тогава осъзнал, че не само залезите край Тутракан са красиви, а Джулая е възможността все повече и повече хора да се насладят на това удоволствие. За Цонко Цонев – Кметъла няма значение дали посреща юлското утро на Камен Бряг или на брега на Дунав. За него важни са хората, с които е. Днес в Тутракан, той е със същите приятели, с които е бил на морския бряг. Те са ценни за него. И радостното е, че на много места в страната все повече млади хора отбелязват този изгрев на слънцето и пазят традицията на своите родители. Където и да е човек – слънцето ще изгрее, важно е кой ще е до него. Паралелно с Джулай морнинг, в Тутракан тече подготовката и на четиридневния фестивал „Огненият Дунав“. Един от специалните гости в последната седмица на месец юли ще бъде ексвокалистът на Rainbow Дуги Уайт.", "date": "2018.04.20", "title": "Джулая на брега на Дунав – новата столица на празника е Тутракан"}
{"url": "https://www.24chasa.bg/novini/article/6826058", "text": "Западът трябва да положи усилия да разбере Източна Европа и да не спира приема в ЕС на останалите балкански държави, колкото и това да е трудно, защото без тях ще е още по-трудно. Това заявява Симеон Сакскобургготски в голямо интервю за швейцарския в. „Нойе Цюрхер цайтунг“, озаглавено „ЕС си вкарва автоголове“. „Като посредник между Запада и Изтока, той пледира за повече разбиране към Източна Европа, защото „Ние сме различни от вас“, пише вестникът. Още първият въпрос в интервюто е провокативен – вярно ли е, че Източна Европа никога няма да се научи на демокрация, питат журналистите. Симеон предупреждава да не се слагат шаблони върху отделните държави, без да се анализира колко големи промени са се случили в тях. „Ако хората, например в Унгария, са щастливи с една система, не бива да ги осъждаме, а да потърсим по-дълбоко причините, за да разберем защо“, отговаря той. Бившият премиер не си спестява обаче критики към някои феномени и посочва Орбан, казвайки, че той използва моментната ситуация за политиката си. Критикува, че говори против бежанците, това според него е твърде опростенческо. „Звучи добре да кажеш, че защитаваш християнството, но ако погледнеш по-навътре, ще видиш, че това си е десен популизъм“, убеден е той. Царят сам припомня, че е бил дълги години бежанец и затова е чувствителен по тази тема. Запитан дали България е изпълнила критериите за членство в ЕС, той посочва, че да се върне обратно в европейското семейство е било най-важната национална задача и тя остава напълно безалтернативна. Това се вижда и по факта, че на балканските страни, които не са членки, в момента им е изключително трудно. Но дори и те трябва да бъдат приети, колкото и да е трудно това за ЕС, смята Сакскобургготски. „Обединена Европа е най-доброто решение“, заявява той. Царят е критичен и към начина, по който се възприемат страните от региона. Те трябва да се борят с много клишета и предразсъдъци. „Това е така на първо място заради религията. Ние сме православни, не сме имали католическо минало. Също така дълго време сме живели под османско владичество. Езикът ни прилича на руския, а в двете световни войни бяхме съюзници на Германия. Това са ужасни недостатъци, когато другите страни си съставят мнение за нас“, казва той. Царят посочва и че най-честото обвинение за България, че е корумпирана, може да бъде отправяно навсякъде, тъй като няма страна без проблеми с корупцията. В България има случаи, които трябва да се решат, но има и много трудолюбиви, честни граждани, затова не бива да се обобщава така, категоричен е той. Според него комунистическото минало е тежък товар за всички страни от бившия соцблок, защото за една нощ от планирана икономика да преминеш към капитализъм до този момент не бе ставало никъде. „Някои от по-умните сред комунистите видяха потенциала и рано започнаха с приватизацията, без тя да е подсигурена с нужните етични принципи. Това съсипа имиджа на цялата концепция за пазарната икономика“, отбелязва той. Като пример дава и съдебната система. По време на комунизма повечето в нея изповядват марксистки убеждения. След промяната ги уволняват и демократите назначават свои хора. Така съдебната система се политизира, а това не бива да е така, казва още той. Според Сакскобургготски най-умния път е избрал Китай, който е избегнал колапса като в Съветския съюз, запазил е контрола и същевременно е отворил икономиката. „За убеден демократ това звучи вероятно ужасно, но понякога човек трябва да прави нещата, които му диктуват обстоятелствата“, подчертава царят. Той обаче вижда промяна при младите хора в България, които са осъзнали колко е важно уважението към правовата държава. Симеон споделя и колко му е било трудно да се напасне към българската реалност след толкова години изгнаничество. „Левите изпитваха съмнения в мен като към „монархо-фашист“, а монархистите ми се разсърдиха, че съм се заклел в републиката. Имаше много лоши неща тогава, но ако гледам само назад, ще катастрофирам в стената“, казва той. Според съпругата му имиджът му вече се е подобрил и той вече не бил лошият премиер, а отново е добрият стар цар. В интервюто Сакскобургготски призовава и към по-внимателна политика с Русия, тъй като трябва да се живее в мир с нея. Това е най-важно за страните близо до нея, обяснява той. Според него от наложените санкции страдат предимно европейците и заключава: „ЕС си вкарва автоголове“.", "date": "2018.04.20", "title": "Симеон за „Нойе цюрхер цайтунг“: Бях лошият премиер, сега пак съм добрият стар цар"}
{"url": "https://www.24chasa.bg/novini/article/6826056", "text": "Британският престолонаследник принц Чарлз бе одобрен днес да поеме след кралица Елизабет Втора поста на ръководител на британската Общност на нациите, предаде Ройтерс. Агенцията цитира Скай нюз, които се позовават на неназовани източници. Решението бе взето от лидерите на държавите членки на Общността на среща в Уиндзорския дворец, предава БТА. Синът на кралица Елизабет Втора ще оглави организацията едва след кончината на майка си. Имаше призиви ръководството да се поема на ротационен принцип между 53-те държави членки, но през последните дни кралицата, британското правителство и други лидери изразиха подкрепата си за принц Чарлз. Общността на нациите е международна организация, в която членуват предимно бивши британски колонии.", "date": "2018.04.20", "title": "Принц Чарлз е избран за ръководител на британската Общност на нациите"}
{"url": "https://www.24chasa.bg/novini/article/6826039", "text": "Специалисти обезвредиха  заяви днес полицията, цитирана от ДПА, съобщи БТА. Експертите са успели за кратко време да отстранят детонатора на бомбата и да я направят безопасна. Преди това бяха евакуирани 10 000 души в радиус от 800 метра около мястото на обезвреждане на 500-килограмовата британска бомба. Полицията каза, че хората вече могат да се върнат по домовете си. Бомбата беше открита близо до централната жп гара, която беше затворена по време на обезвреждането. Общественият транспорт беше напълно спрян, докато траеше операцията.", "date": "2018.04.20", "title": "Обезвредиха бомбата от Втората световна война в Берлин"}
