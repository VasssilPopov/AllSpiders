{"url": "https://www.24chasa.bg/novini/article/6634873", "text": "56 500 лв. ще си търси по съдебен ред Столичната община от собствениците на рушащата се сграда на бул. “Дондуков” 20, известна като къщата на бившия министър-председател ген. Рачо Петров. Толкова са разходите, които кметството ще плати, за да събори опасните останки, научи “24 часа”. Общината започна събарянето на 2-етажната сграда във вторник. Изненадващо обаче “след снимки на минувачи” Министерството на културата го спря и започна проверка.  Събарянето на сградата продължи в четвъртък. По обяд обаче багерът, който трябва да бутне рушащата се къща, пропадна и се преобърна. При инцидента няма пострадали. Машината беше изправена и събарянето продължи. Още през март “24 часа” разказа историята на опасната сграда, за която но вече 4 г. собствениците отказват да я изпълнят. Затова общината е принудена да бутне опасната сграда за своя сметка и после да си търси парите в съда. “Заповедта за премахване е преминала през всички съдебни инстанции и е потвърдена. Започнахме събарянето сега, защото трябваше да приключи процедурата за избор на изпълнител. Оказа се обаче, че през сутерена на имота минава колектор на “Топлофикация - София” и има и трафопост, който захранва съседните сгради. Това също ни забави, защото не може да оставим квартала без парно и ток. Трябваше да направим и допълнително укрепване, защото покривът се събаря ръчно и беше опасно за работниците. Сградата ще бъде съборена до кота 0, сутеренът ще остане заради съоръженията, които захранват с парно и ток съседни имоти. Събарянето ще отнеме около седмица”, обясни шефът на общинската дирекция по строителен контрол арх. Влади Калинов. Той уточни, че тъй като сградата не е паметник на културата, общината не е била длъжна да уведоми министерството за събарянето. То обаче било преустановено, за да може министерството да направи проверката. Всъщност първият, който оспорва бутането на имота, е Рачо Петров-внук. “Става въпрос за моята къща, а не за моя автомобил. Ние сме собственици, ние плащаме и данъците на същата тази община”, казва той пред bTV. Мъжът бе зам.-министър на промишлеността в кабинета на Филип Димитров. Поредица от разследвания на “24 часа” показа, че причините за окаяното състояние на имота са опити за измама от внуците на бившия премиер ген. Рачо Петров за присвояването му и съдебни спорове за собствеността. ( След дълги дела внуците имат 33% от имота, а 67% са на частен инвеститор от 2006 г. Петров обаче претендира, че целият имот трябва да му бъде реституиран. С братовчедките му Елеонора Шейкова и Мария Великин дори са продали сградата през 2014 г. на Румяна Карлова. През лятото “24 часа” потърси Карлова, която е купила 66% от имота, но след това съдът обяви сделката за незаконна. Според нея имотът е реституиран на наследниците на ген. Рачо Петров в размера на акционерното му участие, а останалите 30% са купили от Министерството на икономиката  . После се появили правоприемниците от “Софкнига”, които според легитимно решение на ВКС от 2011 г. са осъдили Петров, Великин и Шейкова да предадат 66% от имота, вече собственост на частна фирма, по силата на постановление за възлагане чрез публичен търг. По това време частният инвеститор води дело, за да се признае, че Според съда Петров, Шейкова и Великин не са собственици на 66% от имота, а констативният нотариален акт, който са изготвили, след загубата на първото дело е отменен. Съдът решава и че Карлова също не е собственик на 66% от имота, който е купила за 400 хил. евро от тримата. Това означава, че жената е измамена и би трябвало да търси парите си от продавачите, ако сделката е била реална. “Инспекторатът за опазване на културното наследство” към Министерството на културата установи, че рушащата се сграда (на “Дондуков” 20 в столицата) не притежава статут на единичен паметник на културата. Освен това къщата никога не е била декларирана като паметник на културата. В този смисъл събарянето ѝ не подлежи на санкция от Министерството на културата”. Това се казва в позиция на ведомството, изпратена в четвъртък, два дни след като именно то спря събарянето на къщата. “С оглед на това, че сградата попада в обхвата на територия с културно-историческо наследство със статут на групова недвижима културна ценност - “Ансамбъл “Бул. Княз Александър Дондуков” и в границите на защитена зона на археологическия резерват “Антична Сердика и Средновековен Средец”, с Министерство на културата задължително се съгласуват последващи инвестиционни намерения”, пише в позицията. Експресната проверка на Министерството на културата за статута на сградата идва 9 месеца след първата от поредица от текстове на “24 часа”, които разказват цялата история на емблематичната къща на ген. Рачо Петров. Публикациите са от 8 март, 6 май, 12 май, 25 септември - общо 7 страници. На въпрос на “24 часа” не са ли проверили дискутирания дълго имот в историческия център на София след поредицата от статии, стана ясно, че институцията не се заинтересувала задълбочено от въпроса и не е приела тези текстове като сигнал. “Вярваме ви, вие сте прецизни с фактите, но всичко, което е написано, трябва да се провери”, лаконични бяха от пресцентъра на МК. Часове по-рано министърът на културата Боил Банов показа обаче доста задълбочени познания по темата. Пред bTV той заяви: “Къщата е знакова. В случаи като този държавата в лицето на съответната община, може да предприеме две неща. Едното е да започне да изгражда тази къща и да я ипотекира за сметка на собствениците, които, ако не могат да си плащат ипотеката всъщност, да се отнеме в полза на общината. Само че това става много сложно, защото някой път собствениците са по 20 - 25 човека и трябва да има подпис на всеки един от тях - процедура, която се обжалва в съда и става безкрайна. Другото, което може да направи, при обекти, които вече са показали конструктивна невъзможност да съществуват в тази визия, е да ги премахне и да изисква преизграждане в същия вид.” ", "date": "2017.12.28", "title": "Общината иска 56 500 лв. от собствениците за събарянето на къщата на ген. Рачо Петров"}
{"url": "https://www.24chasa.bg/novini/article/6635121", "text": "17 обиколки на Земята по Екватора. Толкова километри са навъртели депутатите със служебните си автомобили за половин година, показва справка на парламента, поискана от  . В километри това прави над 680 хиляди километра (680 774 км). Кои са депутатите, които са пътували най-много през отминаващата година? Искрен Веселинов от Обединените патриоти е навъртял близо 28 500 километра (28 499 км), като е пътувал до избирателния си район в Русе. За да се срещне с избирателите си в района на Бургас, колегата му от ГЕРБ Ася Пеева е изминала малко над 26 500 километра (26 516 км), а колегата й от Сливенския избирателен район Галя Захариева е пропътувала около 25 500 километра (25 495 км). За пътни разходи депутатите са получили общо 400 000 лева (396 416 лв.). Това са средства, платени на народните избраници за ползването на личния им автомобил за среща с избирателите, а за дневни разходи са изплатени над 215 000 лева (215 310 лв.). Над 127 000 лева (127 880 лв.) са похарчени за самолетни билети за пътуванията зад граница, а за дневни и квартирни са похарчени малко над 106 000 лева (106 274 лв.).", "date": "2017.12.28", "title": "Депутатите навъртяха 17 обиколки на Земята по Екватора в километри за 6 месеца"}
{"url": "https://www.24chasa.bg/novini/article/6634765", "text": "Парите за издръжка на един студент от професионалните направления “Общо инженерство” и “Материали и материалознание” се увеличават, като коефициентът, по който ще се умножава базовият норматив, се променя от 2,4 на 2,8 от 2018 г. Това предлага образователното министерство. Базовият норматив пък е 693 лв. Така за бъдещите инженери държавата ще плаща годишно на университетите по 1940, 40 лв. вместо досегашните 1663,20 лв. Парите за студентите в “Медицина”, “Стоматология” и “Фармация” пък се намаляват. Коефициентът пада от 9,4 на 8,5, което означава, че субсидията ще падне от 6514, 20 лв. на 5890, 50 лв. В направленията “Теория на изкуствата” и “Изобразителни изкуства” също има увеличение от 3465 лв. на 3672,90 лв. В “Национална сигурност” също се намалява коефициентът във висшите училища без Академията на МВР. “При сегашните коефициенти се формират излишъци на средства при финансирането на определени професионални направления като “Медицина”, “Стоматология” и “Фармация” и съществени дефицити в определени области на висшето образование (педагогически, хуманитарни, технически и изкуства)”, се казва в мотивите към предложението на министъра на образованието Красимир Вълчев. Според него сегашните диференцирани нормативи за направленията “Медицина”, “Стоматология” и “Фармация” надвишават значително себестойността на образователния процес на обучаващите се. При сега действащите разпоредби на ПМС се наблюдават почти двойно по-големи диспропорции между отделните направления. За “Медицина”, “Стоматология” и “Фармация” диференцираният норматив е 9,4, докато при “Икономика”, “Администрация и управление” и “Туризъм” е 1.", "date": "2017.12.28", "title": "Държавата плаща по-малко за медици, повече за инженери"}
{"url": "https://www.24chasa.bg/novini/article/6635057", "text": "Джебчийките, задържани при граждански арест в трамвай в София, ще се разминат без обвинение, научи “24 часа”. Те са били освободени от ареста на 4-о РУ в четвъртък. Така и става – докато идва полицията. Жените са задържани, но са освободени точно 24 часа по-късно заради лиспа на доказателства. Оказало се, че те са откраднали не само нейния портфейл, но и тези на много други граждани. Гергана разказа историята си във фейсбук, откъдето репортер на “24 часа” я видя. Междувременно полицията откри 4 портфейла в кофа и се свързва със собствениците. Никой от тях обаче не е видял някоя от 4-те циганки да задига вещите им. Гергана пък няма очевидци. Така се получава дума срещу дума и заради липса на свидетели джебчийките са освободени, без дори да им се повдигне обвинение. В четвъртък Гергана разказа и тактиката на джебчийките. “Докато се возех в трамвая, влязоха четири жени и дете. То започна да прави някакви странни движения и бутна едната жена в мен. Предполагам, че това е било моментът, в който се е случило всичко”, разказа Попова пред Нова тв. Тя и нейна приятелка проследили жените, като по пътя намирали в боклукджийските кофи изхвърлени празни портмонета. Накрая успели да заклещят циганките в една от линиите на градския транспорт и повикали полицията. Междувременно обаче крадецът, задигнал 1000 лв. от чанта на медицинска сестра и гонен от разпознал го младеж, е задържан за 72 часа. Ливанецът Ибрахим Али Мшаураб също бе хванат от гражданин, който използва спрей. Чужденецът е стар познайник на полицията. Той преживявал с кражби от 50 до 250 лв., за които има присъди. Изработил си тактика да краде от барове, салони за красота и офиси. Али Мшаураб бил толкова нагъл, че дори два пъти задигнал пари от един и същи бар в столичния комплекс “Люлин”. В рамките на 3 месеца той първо свил 50 лв., а после още 250. По едното дело се споразумял за година ефективно, другото е висящо и е бил задържан за 72 часа именно заради него. Другият патент на престъпника били козметичните салони. За кражби от тях той има две присъди. Първата е от 2008 г., тогава ливанецът отишъл в салон и поискал маникюр. Козметичката се изненадала, че мъж желае такава процедура, но се съгласила. Трябвало само чужденецът да изчака реда си. Той нагло обрал клиентка и след това платил за маникюра със задигнатите от нея 120 лв. Абсолютно същия обир приложил и в друг салон през 2010 г. Тогава обаче свил едва 22 лв. Отново платил процедурата с тях. Първата му присъда пък датира още от 2005 г. Тя е за обир от фитнес, когато Мшаураб пак бил задържан след граждански арест. Той задигнал 2 мобилни телефона от шкафче, но го видели и хванали. Прокурор по делото бил Георги Мойсев, който днес работи в спецпрокуратурата. Заради последния си арест ливанецът ще се сдобие с поне още 2 обвинения. Те са за кражби от хора, които го познали от репортаж по телевизиите. След искане на прокуратурата Мшаураб е оставен за постоянно в ареста.", "date": "2017.12.28", "title": "Джебчийките, заловени от две млади жени,  се отърваха заради  липса на свидетели"}
{"url": "https://www.24chasa.bg/novini/article/6635153", "text": "Федералната прокуратура заяви, че мъжът, който блъсна кола в щаба на една от управляващите партии в Германия, бил гневен заради ежегодното микро-преброяване, предадоха Асошиейтед прес и ДПА. 58-годишният мъж блъсна колата във входа на сградата на Социалдемократическата партия в Берлин на 24 декември. Преди това той оставил сак със запалителни материали (газови бутилки и запалки за скара) пред централата на Християндемократическия съюз на канцлера Ангела Меркел, предаде БТА.  Според съобщението на прокуратурата мъжът бил избран за ежегодното микро-преброяване в Германия, но отказал да участва и бил глобен. По думите на говорителя на прокуратурата Мартин Щелтнер той искал \"да изпрати сигнал против партиите, отговорни за законодателството за преброяването\". Освен това се изследва психичното му състояние. Пред полицията той бе описал катастрофата като опит за самоубийство.", "date": "2017.12.28", "title": "Врязалият се в паритийна централа в Берлин бил недоволен от  микро-преброяването"}
{"url": "https://www.24chasa.bg/novini/article/6635065", "text": "Социалното министерство обяви спешно конкурс за началник на отдел “Правно обслужване и обществени поръчки” дни преди да влязат в сила промени в Закона за държавния служител. Конкурсът е обявен на 22 декември, като желаещите за поста имат 12 дни, за да подадат документи. Осем от тези дни са почивни. От 1 януари назначаването на чиновници на държавна служба ще става с централизиран конкурс в два етапа. В първия кандидатите ще се явяват на тестове, които ще определят нивото на необходимата компетентност и познания. В специализирания етап се определя нивото на професионалните и деловите качества на кандидатите за конкретна длъжност. За да бъдат прекратени злоупотребите, чрез които се заобикаля конкурсът, е предвидена забрана за назначаване по заместване и за преназначаване на свободна длъжност на наетите по заместване лица, които не са преминали успешно централизирания етап. “Съгласно чл. 10а от Закона за държавния служител конкурсът се обявява от органа по назначаването, който със заповед определя необходимите документи, мястото и срока за подаването им, който не може да бъде по-кратък от 10 дни. Законът не визира работни или почивни дни, а изисква да е определен срок за подаване на документи от минимум 10 дни, което в конкретния случай е спазено от страна на Министерството на труда и социалната политика. Крайният срок за подаване на документи е до 17 часа на 2 януари 2018 г., което е 12 дни след публичното обявяване на конкурса”, обясниха от социалното министерство.", "date": "2017.12.28", "title": "Социалното министерство спешно търси директор, за да заобиколи закон"}
{"url": "https://www.24chasa.bg/novini/article/6635012", "text": "Ще правят списък на собственици на електронни магазини Фирмите, които са собственици на електронни магазини, да подават към НАП информация за собствениците си. Това предвиждат промени в наредбата за фискалните устройства, предложена от финансовото министерство за обществено обсъждане. Експертите на финансовия министър Владислав Горанов ще идентифицират точно кой извършва продажбите чрез всеки електронен магазин. Целта на поправките е НАП да разполага с информация за собственика, както и да поддържа пълен списък с имената им. Той ще бъде публичен и всеки може да направи справка. Това ще повиши защитата на потребителите при пазаруване в интернет, мотивират се от финансите. С промените в наредбата се затяга и контролът при продажбата на горива. Собствениците на бензиностанции ще сменят софтуера с такъв, който ще засича дали в един обект не се отчитат количества гориво, закупени от един клиент във фискалния бон на друг, което създава възможност за злоупотреби. Устройствата ще сигнализират в НАП, ако връзката между нивомера на бензиностанцията и конзолата се прекъсне за повече от 15 минути. С предложените промени в наредбата се предвижда и подаване към НАП на уникалния контролен номер на акцизния данъчен документ при доставени количества горива. ", "date": "2017.12.28", "title": "Изкарват на светло търговците в интернет"}
{"url": "https://www.24chasa.bg/novini/article/6635025", "text": "Експлозия зад полицейски участък в Адана /Южна Турция/ е предизвикала за кратко паника в града, съобщава в.\"Миллиет\". Няма пострадали при силната експлозия, която се е чула в много райони на града. Според информациите две деца на около 13 години с маски на лицата са хвърлили звукова бомба и са избягали, предаде БТА. Полицейски екипи, изпратени на мястото на експлозията, са установили, че става дума за самоделна звукова бомба. От взрива са били изпочупени прозорците на една къща. Полицията издирва децата, хвърлили взривното устройство.", "date": "2017.12.28", "title": "Експлозия край полицейски участък в Турция предизвика паника"}
{"url": "https://www.24chasa.bg/novini/article/6635032", "text": "Берлинската полиция предприе хайка за залавянето на четирима затворници, извършили дръзко бягство от един от затворите в германската столица, предаде ДПА. Полицията предполага, че извършеното тази седмица бягство от затвора \"Пльоцензе\" е било добре планирано, като самото бягство наподобява сценарий на филм, предаде БТА. Мъжете избягали през бетонна стена и после преодолели ограда с бодлива тел, каза Михаел Райс, говорител на областните правосъдни власти. Преди това, по-рано през деня затворниците, както обикновено, се били явили на работа в работилница в затвора, посочиха властите. Засега остават неясни няколко обстоятелства около бягството, включително дали затворниците са имали съучастници, които да са им помогнали, какви помощни средства са използвали и как са останали незабелязани от надзирателите. Властите отбелязаха, че външната страна на оградата с бодлива тел е непокътната. По официални данни в затвора, който се намира северозападно от центъра на града, има 362 затворници. Комплексът датира от времето на нацизма, когато бил построен затвор за около 3000 затворници, сред които били и замесените в неуспелия опит за покушение срещу Хитлер от 20 юли 1944 г.", "date": "2017.12.28", "title": "4 затворници избягаха като на кино от затвор в Берлин, полицията ги издирва"}
{"url": "https://www.24chasa.bg/novini/article/6635045", "text": "Неуспехите на Русия при изстрелването на космически апарати напоследък накараха властите да се фокусират върху състоянието на космическата индустрия, предаде Асошиейтед прес. \"Необходимостта от структурни промени в \"Роскосмос\" се анализира, заяви пред журналисти прессекретарят на президента Дмитрий Песков, цитиран от БТА. \"Ситуацията се анализира, тя безусловно изисква анализ\", каза Песков в отговор на въпрос на журналисти дали поредицата провали при изстрелването на космически апарати налагат структурни промени в руската космическа агенция, предаде ТАСС. На 27 декември стана известно за загубата на връзка с анголския телекомуникационен спътник \"Ангосат-1\", изстрелян от Байконур. На 28 ноември от новия космодрум Восточни в Далечния изток бе изстреляна ракета-носител \"Союз-2,16\" с 19 сателита - руски и на други страни, които не бяха изведени в орбита. Днес \"Роскосмос\" отвърна на удара, като отхвърли обвиненията на Рогозин за погрешното програмиране, но призна, че е имало грешки и че някои ръководители на проектантски предпирятия, които са участвали в подготовката на старта, са наказани. Рогозин бързо реагира във Фейсбук, като заяви, че \"Роскосмос\" \"се опитва да докаже, че провалите стават не поради грешки в управлението, а просто се дължат на някакви \"обстоятелства\". Причината за проблема с анголския спътник - първия космически апарат на африканската страна, произведен в РКК \"Енергия\" по поръчка на министерството на телекомуникациите на Ангола, още не са установени, предаде АП. Тази вечер обаче ТАСС съобщи, като се позова на неофициална информация от ракетно-космическия отрасъл, че разреждане на акумулаторите на спътника може би е станало причина за загубата на връзка с него. Електрозахранването е било възстановено благодарение на това, че слънчевите батерии (панели) са успели да се разтворят. Към този момент апаратът вече е бил ориентиран към Слънцето и това е позволило постепенно да се заредят акумулаторите. Преди това друг източник съобщи за ТАСС, че специалистите вече са успели да възстановят връзката със сателита и да получат от него телеметрия.", "date": "2017.12.28", "title": "Кремъл: Анализира се необходимостта от структурни промени в \"Роскосмос\""}
{"url": "https://www.24chasa.bg/novini/article/6634870", "text": "След няколко години чакане и непрекъснати обжалвания от страна на шепа екоорганизации, построяването на втори лифт в ски зоната в Банско бе разрешено. В четвъртък правителството прие промяна в плана за управление на национален парк “Пирин”, която дава възможност за строителството на нови ски съоръжения в ски зоната. Заседанието на кабинета бе прекъснато и възстановено отново, за да се подготви министърът на околната среда Нено Димов да внесе и втора точка, с която да се регламентира инвестиционното намерение за втори лифт да мине през цялото екологично законодателство. Новината за приемането на двете точки съобщиха екоминистърът Нено Димов, вицепремиерите Валери Симеонов и Красимир Каракачанов и спортният министър Красен Кралев. Димов обяви, че се приема изменение в плана за управление, подготвено още през 2013 г. но не е било прието от правителството заради оставката му и последващите избори. След това било решено, че трябва да се изчака новият план за управление. Заради обжалване от екоорганизации обаче той през март т.г. влязъл в съдебна фаза, която не било ясно кога ще приключи. През ноември кметът на Банско Георги Икономов внесъл писмо в екоминистерството да приключи процедурата с изменението в плана от 2013 година, което екоминистърът направи днес. Димов уточни, че успоредно с това е внесъл и втората точка, с която правителството възлага на министъра на околната среда при наличие на инвестиционно намерение за изграждане на втора кабинкова линия в ски зона Банско да се предприемат всички мерки по екологичното законодателство. Министърът уточни, че това са ОВОС, екологична оценка и оценка за въздействието. Той заяви още, че тези две решения отварят възможността за изграждане на втория лифт. Това е един проблем, за който като че ли има съгласие, че е крайно време да бъде решен, и е добър сигнал за развитието на ски спорта, каза Димов. Именно втората точка - подлагането на проекта на всичките оценки, ще каже как изграждането на втората кабинка ще бъде компенсирано в останалата част на парк “Пирин”. Вицепремиерът Валери Симеонов благодари на Димов за внесените на заседанието две точки и се надява с тях да бъде нарушена народната поговорка “Вода гази, жаден ходи”, защото условията за ски туризъм в България били перфектни и не отстъпвали по никакъв начин на световните планински курорти. С двете решения се намирал изход не само на проблема за ски зоната в Банско, а и като цяло за създаване на условия за планински туризъм в Пирин. Но това е само първата крачка, заяви Симеонов. Предстояло да се подходи по този начин и към планинските курорти в Стара планина, Родопите и не на последно място Витоша. По време на правителственото заседание Сименов заявил, че България изключително изостава с изграждането на съоръжения, свързани с планински туризъм. “Известни са ми настроенията на част от екологичните организации против такава промяна, но смятам, че ние сме достатъчно отговорни и съвестно подхождащи към темата хора и в качеството си на постовете, които заемаме, мисля, че сме готови във всеки един момент, в случай, че има забележки от страна на Европейската комисия, да коригираме евентуално част от решението, ако това е необходимо, въпреки че аз съм убеден, че дотам няма да се стигне. Все пак искам да припомня, че в този момент отвън на жълтите павета има около 50-60 човека, а пътят за Гърция е блокиран от над 1500 човека Всъщност тези митинги са само една малка част от тези три-четири хиляди човека – най-големият митинг, който е от чакащи да се качат и да се възползват от възможността да се спуснат по нашите чудесни писти в ски зона Банско”, казва още Симеонов. Изказването му е по повод двата митинга, които се провеждаха по време на заседанието на правителството. Единият бе в София , организиран от еколози, които са против изграждането на втория лифт. В другия участваха жители на Банско и още няколко съседни града, които настояват за бързо изграждане на новото съоръжение. “Ако протестите са епизодични и са свързани със заседание на Министерския съвет, чакащите, основно чужденци, които трупат негативи за нашата родина, са в пъти повече. Ние сме длъжни в името на интересите на хората и на българската икономика да приемем това решение”, допълва Симеонов. Красимир Каракачанов също цитира поговорка, а именно “Задружна дружина планина повдига”. Той смята, че с двете решения ще се подобри икономическото положение в Пиринска Македония. Уточни, че в българските планински райони безработицата е най-голяма, както и че миграцията е най-голяма. Той поиска цялостна концепция за развитие на планинския туризъм в Родопите, Рила, Стара планина и Витоша. “Повратният момент настъпи! Вече 8 г. се борим и мъчим скиорите с дългото чакане пред единствената кабинка. Започваме веднага с инвестиционния проект и подготовката на цялата необходима документация. Надявам се, след като минат всички процедури, догодина да сме с нова кабинка, там, където е възможно и нови писти, както и езеро за вода за оръдията за сняг. То ще се ползва и за напояване, както и при нужда за гасене на горски пожари”, заяви Иван Обрейков - маркетинг директор на “Юлен”, концесионер на ски зоната. Категоричен е, че подобренията ще има само в зоната на концесията, без да се излиза и сантиметър извън нея. Концесионерът ще направи и допълнително залесяване. Ски влекът “Заека” на Витоша ще бъде възстановен с държавни пари. Това става ясно от стенограмата от заседанието на правителството в четвъртък. На него спортният министър Красен Кралев заявява, че влекът не работи от 8 г., след като буря изтръгва четири стълба. За да се възстанови съоръжението, трябвало да се направят редица процедури и да се актуализира планът за управление на парк “Витоша”. На това премиерът Борисов заявява, че едва ли еколозите ще са против и възлага на Кралев да изготви промяната в плана за управление на парка. Ако няма държавно предприятие, което да стопанисва влека, може да се даде на общината, на спортното министерство или на образователното, за да се обучават децата по програми, да ходят да карат ски и да ползват тази природа на Витоша, казва още премиерът. След което се обръща към министър Владислав Горанов и му поръчва Министерството на финансите да обезпечи изцяло финансово проекта. Комисарят по регионално развитие Корина Крецу, която е на почивка в Банско със семейството си, изрази задоволство от правителственото решение, което “ще позволи по-голямо развитие на региона”. В Банско виждам туристи от Сърбия, Гърция, Македония и родината ми Румъния, каза комисар Крецу. Тя участва в специална пресконференция с кмета на Банско Георги Икономов и министърътна туризма Николина Ангелкова. “Искам специално да благодаря на цялото правителство и лично на премиера Бойко Борисов за взетото правилно и важно решение. Години наред чакахме това да се случи. Приетите решения ще позволят развитието на туризма в целия регион”, коментира Икономов. “Сега всичко е в ръцете на местните хора и концесионера. Като министър на туризма съм изключително щастлива, че се прие тази точка от заседанието на МС. Всяко инвестиционно намерение за втора кабинкова линия или съпътстваща инфраструктура ще премине през процедури като ОВОС и др., свързани с европейското и българското законодателство с цел максимално опазване на околната среда”, каза министър Ангелкова. Тя също благодари на премиера Борисов и министрите за взетото решение. “Настояваме за изграждането на втора кабинка с оглед превръщането на Банско в целогодишен курорт. Една от целите на правителството е България на четири сезона. С втора кабинка ще се даде възможност за по-екологичен достъп до планината през цялата година”, допълни Ангелкова. “Изключително сме щастливи, че най-сетне това правителство даде зелена светлина за решаване на сериозния проблем с изграждането на втора кабинкова линия в ски зоната. От толкова много чакане - 8 години, още не може да повярваме, че този момент настъпи”, каза Иван Обрейков - маркетинг директор на “Юлен”, която е концесионер на ски зоната в Банско. Обрейков изрази своята благодарност към министрите от кабинета и на премиера Бойко Борисов, на 14-те кметове от Благоевградска област и всички хора, които подкрепяли исканията за втора кабинка и писти, за да продължи да се развива туризмът в региона. С приетите днес решения правителството решава два проблема – за изграждане на нов лифт на Банско и за запазване на природата на Пирин. Така министър-председателят Бойко Борисов обобщава дискусията по приемането на промени в плана за управление на Национален парк “Пирин” и за задължаване на министъра на околната среда и водите при наличие на инвестиционен интерес за изграждане на нова туристическа кабинкова линия в ски зона Банско и съпътстващата я инфраструктура да предприеме спешни действия за съгласуване по реда на екологичното законодателство на всички необходими устройствени планове и инвестиционни предложения. Това съобщиха от правителствената пресслужба след заседанието, от което бе пусната и стенограма. “В този план няма нищо, което касае строителство, няма керемиди, няма тухли, няма хотели, няма сгради,няма каквото и да било. И специално тук се обръщам към екоорганизациите, че всяко инвестиционно намерение, което ще се прилага в Пирин, минава на екологична оценка, оценка на съвместимост и всички необходими и указани в закона действия. Сиреч не може да се направи една колиба, не хотел – една колиба, без да мине съответната процедура по екологичното законодателство. Така че лично аз истински се надявам и тези, които ще се радват, или тези, които мислят, че нещо нередно се прави, да се обединим върху две неща - природата, дърветата, парка “Пирин ”- ще ги пазим така, както трябва”, казва Борисов. “Това са двете неща, които всички трябва да отстояваме. Просто различен беше пътят, по който искахме да стигнем до това решение, което всички подкрепяме – за втория лифт в Банско посочва премиерът. И допълва, че за втори лифт на Банско и зелените, и туристите, и браншът, и спортистите са убедени, че липсва, и затова правителството взема политическо решение, по което министерството на екологията най-спешно да действа. “С днешното решение категорично казваме, че това правителство е за спешно и бързо изграждане на втори лифт в Банско. Не виждам никъде, където би могло да бъдем уязвими. А ако това, което Валери Симеонов каза – ако някаква препоръка има от комисията, ние винаги сме се съобразявали с тях. Но от това, което предлагаме днес, няма нищо, което да застрашава околната среда, тъй като, ако има инвестиционно намерение, както включително е и за държавния лифт “Заека”, виждате също започва процедура да се направят всичките тези оценки”, казва още Борисов. ", "date": "2017.12.28", "title": "Правителството разреши втория лифт в Банско (Обзор)"}
{"url": "https://www.24chasa.bg/novini/article/6635066", "text": "Британският министър на външните работи Борис Джонсън определи терористичното нападение в Кабул, при което загинаха десетки хора, като „отвратително“, предава Daily Mail, цитиран от \"Фокус\". „Аз съм потресен от това отвратително нападение срещу културния център в Кабул, отнело толкова много невинни животи“, заяви Борис Джонсън. „Ние оставаме твърди в намерението си да помогнем на афганистанския народ на победи тероризма и ще продължим да подкрепяме правителството на Афганистан в търсенето на по-добро бъдеще за народа си“, допълни той. „Първоначалните доклади предполагат, че „Ислямска държава“ е поела отговорност. Незачитането на човешкото, демонстрирано днес носи всички белези на тяхната омразна идеология, която трябва да бъде борена, където и да бъде открита“, допълни министърът.", "date": "2017.12.28", "title": "Борис Джонсън: Потресен съм от отвратителното нападение в Кабул"}
{"url": "https://www.24chasa.bg/novini/article/6635109", "text": "Президентът на Италия Серджо Матарела подписа декрет за разпускане на парламента – последна необходима мярка, преди правителството да насрочи датата за новите парламентарни избори, предава Reuters. Министър-председателят на Италия Паоло Джентилони трябва да се срещне по-късно с правителството, за да обяви датата на изборите. Очаква се тя да е 4 март 2017 година, предаде \"Фокус\".", "date": "2017.12.28", "title": "Президентът на Италия разпусна парламента на страната"}
{"url": "https://www.24chasa.bg/novini/article/6634930", "text": "По данни на турската агенция за пътувания и туризъм около 250 хиляди турски граждани ще прекарат новогодишната ваканция в курортните центрове, като 15 на сто от тях ще отбележат празника в чужбина. От резервациите в чужбина на първо място е Севернокипърската турска република. България е на второ място сред резервациите на турските граждани за прекарване на новогодишната ваканция в чужбина. Следва Гърция, предаде БТА. По традиция турската част на разделения остров Кипър привлича много турски граждани специално за новогодишните празници, понеже в програмите на хотелите участват главно известните турски попзвезди. Към това се прибавят евтините самолетни билети, а също игралните казина, тъй като в Турция казината са забранени. Зимният и ски курортен център Улудаг /край град Бурса/, който има славата на най-стария зимен курорт, е най-предпочитаният от турските граждани за прекарване на новогодишните празници. Развиващите се нови зимни дестинации на Турция в източните високопланински провинции, които привличат много туристи от Русия и Иран, като Ерзурум/Паландьокен, Ерджийес, Саръкамъш и Картепе, са запълнени 90 на сто. Около 70 на сто са запълнени резервациите за спа курортите Президентът на турската Агенция за пътувания и туризъм Башаран Улусой заяви, че съвпадането на новогодишните празници с уикенда е благоприятен фактор, който ще създаде оживление в туристически сектор в края на отиващата си 2017 г. \"Тази година резервациите за новогодишната ваканция са увеличени с около 30 на сто в сравнение с предишната година. 200 хиляди турски граждани ще се възползват от предлаганите пакетни програми за организирана ваканция. Около 50 хиляди ще почиват самостоятелно\", каза той.", "date": "2017.12.28", "title": "България е втората най-предпочитана дестинация от турците за Нова година"}
{"url": "https://www.24chasa.bg/novini/article/6634951", "text": "Природозащитници блокираха кръстовището на Орлов мост в столицата тази вечер в знак на протест срещу днешното решение на правителството за промяна в плана за управление на Национален парк „Пирин“. Протестът тръгна от паметника на Патриарх Евтимий, съобщи  . По-рано премиерът Бойко Борисов увери, че „нищо в Пирин няма да се прави без съответните процедури по екологичното законодателство“. Според „Световния фонд за дивата природа“ обаче промяната в плана ще позволи сеч и строителство в близо половината от териториите на парка, а решението за втори лифт над Банско „има за цел да отклони и манипулира общественото мнение“. Природозащитниците планират да обжалват правителственото решение в съда и да поискат от Еврокомисията да въведе наказателни процедури. Екопротест в столицата имаше и сутринта, когато правителството заседаваше. По същото време жители на Банско и региона блокираха закратко път Е-79 край Симитли с искане за втори лифт.", "date": "2017.12.28", "title": "Природозащитници блокираха кръстовището на Орлов мост в столицата"}
{"url": "https://www.24chasa.bg/novini/article/6634922", "text": "Искове за общо 400 хил. лв. са внесени в Софийския градски съд от името на почернените родители на убития през 2015 г. ученик Георги Игнатов. Това съобщи пред “24 часа” адвокатът им Костадин Костадинов. Подсъдим за убийството в Борисовата градина е 20-годишният сега Йоан Матев. Според прокуратурата на 2 юни 2015 г. Матев засякъл случайно Георги в парка, наръгал го с 35-сантиметров нож и избягал. Разследващите предполагат, че мотивът на убийството е грабеж. След почти 2-годишно издирване Матев бе задържан на 22 февруари 2017 г. Издаде го негова съученичка, която го разпознала на записи от камери, разпространени в медиите. В четвъртък в 11 ч двама служители на съдебна охрана доведоха Матев, окован с белезници, в зала №14 на съда. Видимо той криеше очите си от обективите на фоторепортерите с червена шапка с надпис “Русия”. В залата го посрещнаха трима адвокати. Освен Стоянка Маркова Матев и семейството му са наели и още 2-ма юристи преди началото на процеса. Матев изглеждаше в добро настроение. Разговаряше оживено със защитниците си и се усмихваше. От време на време се налагаше съдебните охранители да ги прекъсват със забележка да спазват дистанция помежду си, тъй като клиентът им е задържан. Когато в залата влезе петчленният състав начело със съдия Руси Алексиев, Матев обяви, че вече Бившата тв журналистка не се яви в съда. “Току-що упълномощих двамата ми нови адвокати Виктор Попов и Иван Томов. Нямаше как по празниците”, добави Матев и настоя заседанието да се отложи. “Да не се дава ход на делото, това е най-важното заседание - разпоредителното. Аз разбрах за него преди 2 дни, след като се чух с майката на Йоан да си честитим Коледа. Ние, адвокатите, каза адвокат Маркова. Родителите на Георги - Валентин и Албена Игнатови, в четвъртък не присъстваха в съда, но занапред те ще се изправят очи в очи с подсъдимия за убийството на сина им. След измененията в закона в т.нар. разпоредително заседание се решават основно правни въпроси. Най-същественият от тях е дали делото да бъде върнато на прокурора заради съществени процесуални нарушения по време на разследването. Тепърва магистратите ще преценят дали да разгледат исковете за кръвнина на родителите на Георги. Делото продължава на 20 февруари 2018 г.", "date": "2017.12.28", "title": "400 хил. лв. кръвнина искат родителите на убития Георги от Йоан Матев (Обзор)"}
{"url": "https://www.24chasa.bg/novini/article/6634856", "text": "Камери за видеонаблюдение показват мъжа, заподозрян за взрива в супермаркет в Санкт Петербург, при който бяха ранени 13 души, разказва  Кадри от охранителните камери показват мъж с качулка и раница, който влиза в магазина. Раницата е била изоставена и детонирана скоро след като той напуснал магазина. Взривното устройство с мощност около 200 г тротил, съдържащо и поразяващи елементи, е било задействано около 18:30 ч снощи в развлекателния комплекс \"Гигант хол\" на първия етаж на магазина, около клетките за оставяне на личен багаж, съобщи Националният антитерористичен комитет НАК, цитиран от Франс прес.", "date": "2017.12.28", "title": "Охранителни камери показват атентатора от Санкт Петербург (Видео)"}
{"url": "https://www.24chasa.bg/novini/article/6634863", "text": "Президентът на САЩ Доналд Тръмп заяви, че е „много разочарован от Китай, че позволява петрол да достига до Северна Корея“ и че подобно нещо може да предотврати „приятелско решение на кризата, предизвикана от ядрената програма на Пхенян“, предава Ройтерс, цитирана от Фокус. „Заловени на местопрестъплението – много съм разочарован, че Китай позволява петрол да достига до Северна Корея. Няма да има приятелско решение на севернокорейския проблем, ако това продължава да се случва“, написа Тръмп на страницата си в социалната мрежа „Туитър“. По-рано Китай съобщи, че не продава петрол на Северна Корея в нарушение на резолюциите на Съвета за сигурност на ООН, които забраняват това. По-рано южнокорейски медии съобщиха, че китайски и севернокорейски кораби са извършвали търговия с петрол.", "date": "2017.12.28", "title": "Тръмп: Разочарован съм, че Китай продава петрол на Северна Корея"}
{"url": "https://www.24chasa.bg/novini/article/6634701", "text": "Снежни виелици във Великобритания блокираха в сряда хиляди пътници на лондонските летища “Станстед” и “Лутън”, тъй като над 100 полета не можаха да се осъществят. Сред неизлетелите самолети е имало и такива от и до България. Справка на сайта на летище София обаче показва, че в четвъртък обедният полет от “Лутън” е кацнал, макар и със закъснение. Според бритенски медии обаче на двете британски летища цари хаос заради презаверките на билетите. Рекордно студена Нова година прогнозираха британските синоптици. Особено тежко от леденото време ще бъдат засегнати североизточната и централната част на страната. На места се очаква преспите да достигнат 1,50 м, пише в. “Дейли мейл”. Внимателни трябва да са и празнуващите в Гърция, тъй като поредна студена вълна донесе там нов сняг и силни ветрове. Поради силни бури в Йонийско море бе спряно движението на кораби и фериботи от пристанищата Патра и Игуменица. Испания бе застигната от бурята Бруно, която взе 2 жертви. Едната жертва е мъж, когото поривът на вятъра отнесъл от балкона му. Канада и САЩ също са сковани от рекордни студове. В американския град Интернешънъл Фолс в щата Минесота бяха измерени температури от минус 37 градуса, като предишният рекорд от минус 32 е бил регистриран през далечната 1924 г. Езерото Мичиган замръзна в причудливи форми край Чикаго. Губернаторът на Ню Йорк Андрю Куомо предупреди жителите да си седят у дома, тъй като в щата се очакват температури до минус 40 градуса. Очаква се полярният студ да продължи поне до 2 януари. В Канада арктическите студове са обхванали цялата територия, а термометрите показват между 10 и 20 градуса по-ледовито от нормалното за сезона. ", "date": "2017.12.28", "title": "Българи закъсаха заради сняг на летища в Англия (Обзор)"}
{"url": "https://www.24chasa.bg/novini/article/6634884", "text": "Прокурори в Сараево са повдигнали обвинения срещу 14 босненски мюсюлмани, бивши офицери и войници, за които се предполага, че са убивали, измъчвали и преследвали цивилни босненски сърби в района на град Конич по време на войната през 1990-те години, съобщава Ройтерс. Десет от тях вече са задържани, се посочва в съобщение на прокуратурата в Сараево, цитирано от БТА. \"Четиринайсет души са обвинени във военни престъпления, включително убийства на няколко десетки цивилни сърби, мъже и жени на различна възраст, мъчения, грабежи и преследване на почти цялото сръбско население на района на Конич\", се посочва в съобщението. Над 10 000 души бяха убити, а около 2 милиона бяха прогонени от домовете си по време на босненския конфликт през 1992-95 г.", "date": "2017.12.28", "title": "Съдят 14 босненски мюсюлмани за военни престъпления срещу босненски сърби"}
{"url": "https://www.24chasa.bg/novini/article/6634886", "text": "Подозрително писмо стана причина за евакуирането на пътниците в международния влак Амстердам- Берлин, предаде холандската полиция, цитирана от ТАСС и БТА. \"Писмото беше намерено на станция в холандската столица. Съдържанието му даваше основание да се смята, че на международния влак Амстердам-Берлин може да възникне опасна ситуация\", съобщава полицията. В рамките на разследването, влакът е бил спрян в района на град Одензал, а 85-те пътници са били евакуирани и изпратени в близка болница. Временно е спрян железопътният транспорт между Одензал и град Хенгело. Районът около влака беше отцепен, а самият влак е обискиран от военната и гражданска полиция. Не беше открито нищо подозрително и ситуацията беше обявена за безопасна. Пътниците са продължили пътуването си с автобуси. Полицията започна разследване. За да не се пречи на следствието, съдържанието на писмото не се разкрива.", "date": "2017.12.28", "title": "Евакуираха влак в Холандия заради подозрително писмо"}
{"url": "https://www.24chasa.bg/novini/article/6634890", "text": "Турският президент Реджеп Тайип Ердоган е отрекъл, че Турция ще строи военноморска база на суданския бряг на Червено море, като е посочил, че Анкара планира да възстанови руини от времето на Османската империя в този район, предаде Асошиейтед прес, като се позовава на в.\"Хюриет\". В отговор на информации, че Турция ще строи военноморска база в суданското пристанище Суакин, Ердоган е заявил пред журналисти при завръщането си от визита в страни от Африка, включваща и Судан, че \"няма такова нещо като военно пристанище\", предава БТА.  Ердоган е казал също, че неговото правителство се е \"отнесло с насмешка\" към искане Турция да арестува суданския президент Омар Башир по време на среща на върха на Организацията за ислямско сътрудничество /ОИС/ в Истанбул този месец. Суданският президент е в списък на лица, издирвани от Международния наказателен съд заради военни престъпления, извършени по време на конфликта в западната област Дарфур. Ердоган е изтъкнал, че Турция не е страна в учредителния договор на Международния наказателен съд.", "date": "2017.12.28", "title": "Ердоган: Няма да строим военно пристанище на суданския бряг на Червено море"}
{"url": "https://www.24chasa.bg/novini/article/6634898", "text": "48-годишен българин наръга с нож двама души на гарата във Франкфурт, предава немското издание \"Билд\". Атаката се е случила в заведение за бързо хранене на гарата, в което българинът нахлул в 7,25 сутринта. Двамата ранени мъже са на 75 и на 30 години. Други клиенти на заведението започнали да хвърлят столове по нападателя. При суматохата е пострадал и още един мъж - на 31 години. Българинът е бил арестуван от полицията. Все още не е ясна причината за нападението. Пострадалите са транспортирани в болница.", "date": "2017.12.28", "title": "48-годишен българин наръга двама с нож на гарата във Франкфурт"}
{"url": "https://www.24chasa.bg/novini/article/6634891", "text": "Румънското правителство е одобрило днес решение за допускането до пазара на труда в страната на 7000 нови чуждестранни работници през 2018 г. на базата на разрешително за наемане на работа или за командироване, съобщава Аджерпрес. С днешното решение контингентът на новоприетите чуждестранни работници се увеличава с 1500 души спрямо 2017 г. По този начин броят на постоянните чуждестранни работници ще се увеличи от 3000 на 4000 души, а на командированите - от 700 на 1200 души, предаде БТА. \"Решението за допълване на контингента на новодопуснатите работници беше взето, за да се предотвратят ситуациите, в които чужденци работят в Румъния незаконно, както и в следствие на искането от страна на Главния инспекторат за имиграцията\", се посочва в правителствено съобщение. Същевременно се уточнява, че според данни на Националната агенция по заетостта в периода януари-август тази година 58 848 работни места са били обявени от работодателите за трайно свободни.", "date": "2017.12.28", "title": "Румъния приемa 7000 нови чуждестранни работници през 2018 г."}
{"url": "https://www.24chasa.bg/novini/article/6634902", "text": "Камикадзе се е самовзривило на пазар в Северна Нигерия, убивайки шестима души. Властите смятат, че зад нападението стои „Боко Харам“, предава AFP. Камикадзето, което се е представяло за търговец на зърно, е извършил нападението в село Амарва, разположено на 20 км. от град Майдугури – „родното място“ на „Боко Харам“. Властите съобщават, че освен загиналите, 13 души са ранени, предаде \"Фокус\". През последните месеци терористичната организация е засилила нападенията си над нигерийските военни и цивилни цели, въпреки че правителството да твърди, че армията се е справила с по-голямата част от групировката.", "date": "2017.12.28", "title": "Шестима загинаха при взрив на камикадзе в Северна Нигерия"}
{"url": "https://www.24chasa.bg/novini/article/6635004", "text": "Всекидневникът “Стандарт” спря за 10 дни. От 23 декември вестникът е разпуснал екипа си. Посочено е, че следващият брой ще бъде отпечатан с дата 3 януари 2018 г. Толкова дълга ваканция за празниците е необичайна за всекидневници, още повече че между Коледа и Нова година има и работни дни. Издателският ход с дългата ваканция най-вероятно е поради финансови причини. Голяма ваканция ползва и вестник “Сега”, което е традиционно за изданието, финансирано от Сашо Дончев. От 2018 г. пък спира “Капитал дейли”, който бе единственият икономически всекидневник. ", "date": "2017.12.28", "title": "“Стандарт” и “Сега” спряха  празнично за 10  дни.  “Капитал дейли” - съвсем"}
{"url": "https://www.24chasa.bg/novini/article/6635005", "text": "Това е каузата - да вдъхнеш кураж, смелост и увереност в хората, че могат да се справят и да вървят с изправена глава. Институциите са длъжни да се съобразяват с тях, а не те с институциите. Това каза омбудсманът Мая Манолова в интервю за „Фокус“. „Омбудсманът е един от хората, аз съм част хората. Дневният ми ред се диктува на 100% дневния ред на гражданите“, заяви тя. „Трудно ми е да отговоря на въпроса коя е най-голямата законодателна, нормативна или друга победа за годината. За всеки човек, който се е обърнал към институцията, най-голямата победа е ако бъде разрешен неговият проблем“, посочи Мая Манолова. „Изключително удовлетворена съм, че след 3 или 4 посещения в мината в Оброчище, 2 пъти и под земята, и след многобройни разговори с ръководството на мината, с концесионера, с Министерството на енергетиката и с различни институции, успях да постигна най-важното. Освен, че беше сключен колективен трудов договор, където са разписани правата и ангажиментите на страните, успях да накарам тези работодатели да се отнасят с уважение към работниците. Това беше основният проблем- пренебрежителното и високомерно отношение на един концесионер, регистриран в някоя офшорна зона, към работниците“, обясни Мая Манолова. „Чувам се често с миньорите от „Оброчище“, те са доволни, защото когато звъннат вече има кой да вдигне телефона. Ако има някакъв проблем с фирмата, те са предварително информирани. Съобразяват се с тях и ги уважават“, посочи тя. „Най-важното за българина днес е отношението към него като човек, достойнството му. Това е, за което се борех и ще се боря през следващата година“, подчерта омбудсманът.", "date": "2017.12.28", "title": "Мая Манолова: Каузата ми е да вдъхна кураж, смелост и увереност в хората"}
{"url": "https://www.24chasa.bg/novini/article/6635018", "text": "Земетресение са магнитуд 5,7 по скалата на Регистрирано край южните брегове на Филипините, показва справка на интернет-страницата на Геологическата служба на САЩ (USGS) . Земетресението е регистрирано в 19:20 часа българско време на 302 км. югоизточно от град Ген. Сантос на остров Минданао на дълбочина от 54 км., предаде \"Фокус\". Няма данни за жертви и разрушения. Не е обявявана тревога за появата на вълни-цунами.", "date": "2017.12.28", "title": "Регистрираха земетресение край Филипините"}
{"url": "https://www.24chasa.bg/novini/article/6634844", "text": "Русия и Турция съгласуват облекчаване на визовия режим за притежателите на служебни паспорти и за международните автопревозвачи, заяви днес говорителката на руското външно министерство Мария Захарова, цитирана от ТАСС. Що се отнася до визовия режим, на този етап руската и турската страна продължават да съгласуват по-нататъшни стъпки за облекчаване на пътувания в Руската федерация на отделни категории граждани, по-специално на притежателите на служебни паспорти и международните превозвачи, посочи Захарова.", "date": "2017.12.28", "title": "Русия и Турция съгласуваха облекчаване на визовия режим"}
{"url": "https://www.24chasa.bg/novini/article/6634592", "text": "Авария прекъсна достъпа до общите компютърни информационни ресурси на Централното управление на Националната здравноосигурителна каса и на Столичната здравноосигурителна каса, съобщи  . Пациенти се оплакаха, че имат затруднения с изпълнението на рецептите за медикаментите, които използват. От пресцентъра на касата съобщиха, че за да не останат пациенти без лекарства в навечерието на Нова година протоколи за скъпоструващо лечение и рецептурни книжки се заверяват на ръка, независимо от техническия проблем.", "date": "2017.12.28", "title": "Авария затруднява работата на Здравната каса"}
{"url": "https://www.24chasa.bg/novini/article/6634634", "text": "Либийската национална армия, намираща се под командването на фелдмаршал Халифа Хафтар, освободи от „Ислямска държава“ последната контролирана от нея територия в страната, предава ТАСС, цитирана от Фокус. Либийската национална армия е успяла да освободи от терористите западната част от Бенгази – вторият по големина град в страната.  След свалянето на Муамар Кадафи от власт в Либия през 2011 г. в страната се установи фактическо двувластие между международно признатото правителство и „източния кабинет“. Освен това в страната започнаха да действат няколко терористични групировки, включително и „Ислямска държава“.", "date": "2017.12.28", "title": "Армията на Либия освободи изцяло страната от \"Ислямска държава\""}
{"url": "https://www.24chasa.bg/novini/article/6634652", "text": "Навръх Коледа мъж се обади в полицията, призна, че е убил човек преди месец и поиска да бъде задържан, съобщи МВР. Убиецът е 43-годишен, от плевенското с. Глава. Той позвънил в 4.05 часа на 25 декември в РУ - Червен бряг, и направил признанието. Пред полицаите, които пристигнали в дома му, мъжът заявил, че преди около месец след скандал е ударил с брадва по главата 52-годишен жител на Койнаре и той починал. Жертвата се казва Любомир, живееше сам. Издирваха го, откакто преди време съседи забелязаха, че го няма вкъщи, уточниха местни. Убиецът скрил тялото в пресъхналия напоителен канал на изхода на село Глава. При оглед на посоченото място полицаите действително намерили полуразложение труп със следи от удари по главата. При претърсване в дома на убиеца е открита споменатата от мъжа брадва. Той е задържан. По случая е образувано досъдебно производство. На 43-годишния мъж е повдигнато обвинение за умишлено убийство.", "date": "2017.12.28", "title": "Мъж се обади в МВР и призна, че е убил човек преди месец"}
{"url": "https://www.24chasa.bg/novini/article/6634238", "text": "Ще излязат ли от ареста пипнатите в действаща нарколаборатория в махала Осенарите Марин Маринов и Иван Солаков решава Великотърновският окръжен съд в последния работен ден на 2017 г. Преди Коледа районният съд наложи на двамата производители на амфети задържане под стража, но те поискаха по-леки мерки. В четвъртък бе насрочено обжалването им на следваща инстанция. Делото обаче бе отложено за призоваване на нов адвокат, упълномощен от Маринов да го представлява. Лабораторията за производство на амфетамин в безлюдната махала в прохода Хаинбоаз бе ударена на 20 декември т.г. от служители на отдел \"Наркотици\" при ГДБОП и колегите им от ОДМВР - Велико Търново, под ръководството на Окръжната прокуратура. В хода на акцията в къща в Осенарите антимафиотите разкрили лабораторията в процес на таблетиране. Открити и иззети били таблетираща машина, 10 найлонови плика, съдържащи бледожълти таблетки с лого на каптагон и приблизително общо тегло около 20 кг, които при тестване реагирали на амфетамин. Спецполицаите се натъкнали още на прекурсори, помощни вещества за таблетиране, разпилени по пода таблетки, около 10 кг амфетамин субстанция, подготвен за таблетиране, мобилни телефони и други. По предварителни данни, наркотикът е бил предназначен за износ за страна от Близкия Изток, съобщи МВР. На място бил закопчан фактическият собственик на имота - Марин Маринов/48г./ от с.Присово. Мъжът има издадена осъдителна присъда за това, че отвличал млади жени и ги принуждавал да проституират на стопанисвания от него ТИР паркинг край Велико Търново. Марин бе \"клиент\" на Комисията за установяване на незаконно придобито имущество, затова и къщата - лаборатория в Осенарите се водела на друго лице. През 2009 г. окръжният съд в Търново му отне имущество за 330 000 лв., в това число снек бар, паркинг за тирове в м.\"Дълга лъка\", магазин, сервиз за ремонт и балансиране на гуми, два \"Мерцедеса\", пари и др. В ареста е и аверът му - 50-годишният Иван Солаков от Петрич, който е осъждан за участие в организирана престъпна група и за разпространение на наркотици. Засега те са с работни обвинения за държане на наркотици.Работата по образуваното досъдебно производство продължава под ръководството на прокуратурата.", "date": "2017.12.28", "title": "Пипнатите да произвеждат амфети в Хаинбоаз искат на свобода"}
{"url": "https://www.24chasa.bg/novini/article/6634243", "text": "С 2,75% да поскъпне природния газ от 1 януари, реши на закрито заседание Комисията за енергийно и водно регулиране. Цената ще бъде 352,65 лв. за 1000 куб. м, или 33,39 лв. за мегаватчас без акциз и ДДС.  При утвърждаване на цената на природния газ КЕВР отчита условията по действащия договор между \"Булгаргаз\" ЕАД и \"Газпром Експорт\", като взема предвид движението на цената на петрола и на алтернативните на природния газ горива на световните пазари за последните 9 месеца, калоричността на природния газ, както и промените в курса на щатския долар спрямо лева.  В утвърдената от КЕВР цена на природния газ от 352,65 лв. на 1000 куб. м. са включени компонента за услугата „обществена доставка“ в размер на 4,76 лв./1000 куб.-. м, както и компонента \"задължение към обществото\"  от 1,35 лв./1000 куб. м, която покрива разходите на \"Булгаргаз\"  за съхранение на природен газ в хранилището в Чирен, съгласно плана за действие при извънредни ситуации. В тази цена не са включени цени за достъп и пренос през газопреносната мрежа,  клиентите ще ги  заплащат на крайните снабдители, по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД. Увеличението на цената на природния газ с 2,75 % няма да доведе до повишаване на цените на топлинната енергия до края на отоплителния сезон. Няма да има промяна и в цената на електрическата енергия за битовите потребители и небитовите потребители на регулирания пазар. Решението на КЕВР за утвърждаване на цената на природния газ за І-то тримесечие на 2018 г. е публикувано на интернет страницата на регулатора.", "date": "2017.12.28", "title": "КЕВР реши: Газът поскъпва от 1 януари с 2,75%"}
{"url": "https://www.24chasa.bg/novini/article/6634268", "text": "\"Искам специално да благодаря на цялото правителство и лично на премиера Бойко Борисов за взетото правилно и важно решение за бъдещето на туризма. Години наред чакахме това да се случи и най-сетне тази крачка бе направена\", каза кметът на Банско Георги Икономов на специална пресконференция заедно с министъра на туризма Николина Ангелкова и еврокомисаря Корина Крецу. Кметът допълни, че никой не е искал да се заобиколят строгите екологични норми при реализирането на инвестиционното намерение за втора кабинка. След правителственото решение трябва да се направи инвестиционно предложение, което да мине през всички екологични оценки и обсъждания. Едва тогава ще се пристъпи към реално строителство. Еврокомисарят по регионално развитие Корина Крецу пък каза, че е изключително щастлива от решението на МС днес. \"То ще позволи по-голямо развитие на региона. В Банско виждам туристи от Сърбия, Македония, Гърция и родната ми Румъния\", каза комисар Крецу.", "date": "2017.12.28", "title": "Кметът на Банско: Благодаря на премиера и министрите за днешното решение"}
{"url": "https://www.24chasa.bg/novini/article/6634267", "text": "В първия ден на Новата 2018 година българският държавен глава Румен Радев и съпругата му Десислава Радева ще посетят Виена по лична покана на федералния президент на Република Австрия Александър Ван дер Белен. Двамата ще са почетни гости на световноизвестния Новогодишен концерт на Виенската филхармония в златната зала на „Музикферайн“. Това съобщиха от прессекретариата на президентството.  Президентът Александър Ван дер Белен отправи поканата си още през септември т.г. в Малта по време на форума на групата „Арайолуш“. Тогава двамата държавни глави проведоха своята първа двустранна среща. Датиращ от далечната 1939 година, новогодишният концерт на Виенската филхармония е признат като един от най-известните новогодишни концерти за класическа музика в света, който събира видни представители на виенското общество и почитатели на творчеството на фамилия Щраус от цял свят. Излъчва се на живо по телевизиите на близо 100 държави, като събира милиони зрители. Във Виена държавният глава Румен Радев ще проведе работна среща с австрийския президент Александър Ван дер Белен и президента на Република Естония г-жа Керсти Калюлайд в контекста на срещата на „Триото“ на председателството на Съвета на Европейския съюз.", "date": "2017.12.28", "title": "Президентът и първата дама на концерт на Виенската филхармония на 1 януари"}
{"url": "https://www.24chasa.bg/novini/article/6634239", "text": "Млади мъже обикалят по домовете на възрастни хора в Бургас, лъжат, че работят към Пенсионното на граждански договори и раздават по 50 лв. коледни лично по разпореждане на социалния министър, алармира пресаташето на Областната дирекция на МВР Цветелина Рандева. На среща с пенсионери от бургаския к-с \"Изгрев\", организирана от народния представител Диана Саватева, със съдействието на ОД МВР Бургас и ТД \"Изгрев\",  Рандева разясни точния механизъм на измамата. След като зарибят с офертата за коледни добавки, измамниците подавали цветно копие на оригинална банкнота от 100 лв. и молели пенсионерите да я развалят. Възрастните хора се доверявали и \"връщали\" ресто 50 лв. Само за два дни 40-годишен мъж от Балчик осъществил 15 такива измами в Бургас, алармира Цветелина Рандева. \"МВР не иска пари, не хвърляте банкноти и ценности през терасата, вярвайки, че така помагате да се заловят ало измамници\", посъветва Тодор Тахтаджиев от Второ РУП. Той и колегата му инспектор Живко Енев присъстваха на срещата с пенсионерите, на която отново бяха разяснени най-честите схеми на измами, ползвани от телефонните измамници, както и триковете, осъществявани \"очи в очи\" от мошеници, които се представят за служители на различни държавни институции. Засегнат бе и друг голям проблем - липсата на адекватно описание на измамниците от страна на потърпевшите. \"Повечето от пострадалите пенсионери ни обясняват колко симпатични  и сладкодумни са били непознатите, които са им взели парите, но не могат да дадат никакви отличителни белези\", подчерта Цветелина Рандева. Пенсионерски клуб \"Изгрев\" стана четвърти в областта, в който през последните седмици се провежда среща във формат служители на МВР - депутат от ГЕРБ с цел превенция срещу телефонните измами. Началото бе поставено в Поморие по идея на народния представител Ася Пеева. \"Много харесах идеята за срещи очи в очи на пенсионерите с представители на полицията и с депутат, затова реших да се присъединя към нея. Като журналист съм работила по доста случаи, част от които споделям на тези срещи. Призовах всеки един от присъстващите, ако получи съмнително обаждане, да си спомни за този наш разговор и изпълни препоръките на криминалистите\", сподели Диана Саватева. Пресаташето на полицията Цветелина Рандева допълни, че напоследък сред измамените има и деца и припомни случай от лятото в Царево, когато две сестри на 8 и 12 г. бяха подмамени да хвърлят през терасата 48 хил.лв., излъгани, че родителите им са катастрофирали.    ", "date": "2017.12.28", "title": "МВР към бургаски пенсионери: Не хвърляйте пари през терасите, така не ни помагате (Снимки)"}
{"url": "https://www.24chasa.bg/novini/article/6634355", "text": "Решението на Япония да разположи на своя територия американски системи за противоракетна отбрана ще навреди на отношенията между Токио и Москва и представлява нарушение от САЩ на важен договор за контрол на въоръженията, заяви днес говорителката на руското външно министерство Мария Захарова, цитирана от Ройтерс и ТАСС. \"Тези действия на Токио пряко противоречат на приоритетната задача за изграждане на доверие между Русия и Япония във военно-политическата област и ще окажат отрицателно влияние върху общата атмосфера на двустранните отношения, включително преговорите по въпроса за мирния договор\", каза Захарова, цитирана от БТА. По думите й решението на Токио буди \"дълбоко съжаление и сериозно безпокойство\". Този месец Япония реши да разположи на своя територия американски наземни комплекси за противоракетна отбрана \"Иджис\" в отговор на нарастващата заплаха от ракетите на Северна Корея.", "date": "2017.12.28", "title": "Русия: Разполагането на ракети на САЩ в Япония ще навреди на отношенията ни с Токио"}
{"url": "https://www.24chasa.bg/novini/article/6634367", "text": "Щастлива съм, че се прие точката за изграждане на втори лифт в Банско, сега всичко е в ръцете на местните хора и най-вече на концесионера. Това каза министърът на туризма Николина Ангелкова на брифинг в Банско във връзка с взетото решение на днешното правителствено заседание за изграждането на втори лифт в града, предаде „Фокус\". „Аз лично като министър на туризма съм много щастлива, че днес се прие тази точка като изменение и допълнение на съществуващия план за управление на Национален парк „Пирин“ в частта за норми и режими и други свързани подобни дейности. Има, разбира се, уточнение, че всяко инвестиционно намерение, което следва след това като възможности за изграждане на туристическа кабинкова линия или съпътстваща инфраструктура, следва да премине абсолютно всички процедури и като оценка въздействието на околната среда, и относно всичко друго, свързано с действащото европейско и национално законодателство“, каза още тя и уточни, че целта на всички, свързани с проекта, е с развитието на туризма максимално да се опазва и околната среда. „Но с днешното решение на Министерски съвет се отваря възможността вече да се проведе инвестиционно намерение от страна на концесионера за изграждане на втора кабинкова линия – нещо, което е изключително важно за развитието на Банско. И аз искам изключително много да благодаря на премиера Борисов, на всички колеги и на министър Димов като вносител, че се прие това решение и оттук нататък абсолютно всичко е в ръцете на местните хора и най-вече на концесионера, така че да продължим да развиваме Банско като зимен туристически център. И не само това, ние настоявахме за изграждането на втора кабинкова линия и с оглед превръщането на курорта в целогодишен такъв. Защото една от главните цели на правителството е България на четири сезона, целогодишна туристическа дестинация, а по този начин ще се даде по-екологичен достъп до планината през цялата година“, обясни министър Ангелкова.", "date": "2017.12.28", "title": "Министър Ангелкова за Банско: Оттук нататък всичко е в ръцете на местните"}
{"url": "https://www.24chasa.bg/novini/article/6634406", "text": "Нов вид воден паяк, открит в кораловите рифове на Австралия, беше кръстен на звездата на реге музиката Боб Марли, заради песента му \"High Tide or Low Tide\", предаде агенция ЮПИ, цитирана от БТА. Изследователският екип даде името на вида Desis bobmarleyi. Докторите Барбара Баер, Робърт Рейвън и Данилио Хармс от университетите в Куинсланд и Хамбург кръстиха паяка на песента, заради способността на животното да оцелява на сушата и във водата. Този вид паяци са се приспособили към живота под водата, като се крият в черупки на ракообразни, водорасли или корали по време на прилива по крайбрежието на австралийския щат Куинсланд. Те правят въздушни камери от паяжина, за да дишат и при отлива могат да бъдат видени да ловуват малки безгръбначни на скалите и по растенията. Учените дадоха името на паяка по време на научното си пътуване, вдъхновени от песента. В текста на \"High Tide or Low Tide\" се говори за любовта и приятелството в трудните моменти от живота. Изследването беше публикувано в сп. Evolutionary Systematics.", "date": "2017.12.28", "title": "Новооткрит паяк беше кръстен Боб Марли"}
{"url": "https://www.24chasa.bg/novini/article/6634433", "text": "\"Като министър на туризма съм изключително щастлива, че се прие тази точка от заседанието на МС. Сега всичко е в ръцете на местните хора и концесионера. Всяко инвестиционно намерение за втора кабинкова линия или съпътстваща инфраструктура ще премине през процедури като ОВОС и др., свързани с европейското и българско законодателство с цел максимално опазване на околната среда\", каза министър Николина Ангелкова на пресконференция в Банско, заедно с кмета Георги Икономов и еврокомисаря по регионална политика Корина Крецу. Министър Ангелкова и кметът Икономов благодариха на премиера Бойко Борисов и министрите за взетото решение. \"Настояваме за изграждането на втора кабинка с оглед превръщането на Банско в целогодишен курорт. Една от целите на правителството е България на четири сезона. С втора кабинка ще се даде възможност за по-екологичен достъп до планината през цялата година\", допълни миинстър Ангелкова. Комисарят по регионално развитие Корина Крецу, която е на почивка в Банско със семейството си, също изрази задоволство от правителственото решение, което по думите й \"ще позволи по-голямо развитие на региона\". \"В Банско виждам туристи от Сърбия, Гърция, Македония и родината ми Румъния\", каза комисар Крецу.", "date": "2017.12.28", "title": "Министър Ангелкова: Щастлива съм от решението на МС за Банско"}
{"url": "https://www.24chasa.bg/novini/article/6634416", "text": "Отиде си музикантът Бойко Трифонов, първият певец на група „Атлас”, предава  . Той е сред основателите на „Атлас”. Легендарната за 80-те ню уейв група се ражда през 1985 г. в София. Членове тогава са триото Петър Писарски, Бойко Трифонов и Силвия Райновска. По-късно към триото се присъединяват Румен Александров – бас китара, Енил Енчев – хармоника и Петър Даскалов – ударни инструменти. През 1988 година, „Атлас“ свири на първия български рок фестивал. „Атлас” е една от малкото български банди, която не спира да твори от създаването си досега. През годините групата излиза на сцената в различни конфигурации. През 2015 г. музикантите отбелязаха 30-годишнината си с грандиозен концерт, който събра бившите членове на групата. В последните години – от 2015 г. насам основен вокал е Георги Арсов. В момента групата е в състав: Георги Арсов – вокал; Петър Писарски – китара; Иван Несторов – бас; Асен Драгнев – клавишни; Драгомир Ганчев – барабани. ", "date": "2017.12.28", "title": "Почина първият вокалист на група \"Атлас\" Бойко Трифонов (Видео)"}
{"url": "https://www.24chasa.bg/novini/article/6628069", "text": "      През учебната 2016/2017 г. младата преподавателка Правда Найденова поела петокласници в 125-о училище “Боян Пенев” в София. В края на годината обаче не подновили срочния ѝ договор въпреки любовта на учениците ѝ, медалите им от състезания, както и горещите молби на техните родители. Найденова е завършила математика и информатика във Великотърновския университет, има магистратура по електронно обучение от Софийския университет, както и следдипломна квалификация по начална педагогика. Работи на 3 места. Шокираните от отстраняването ѝ родители на нейните ученици сами потърсили училище за учителката и за децата си. В 128-о училище “Алберт Айнщайн” пък бил обявен конкурс за преподавател по математика, който Правда Найденова спечелила. Така 18 от 27 деца тръгнаха на 15 септември в ново училище, но със старата класна. Влак откъсна краката на 21-годишната Антония Спасова на 6 ноември в Бургас, когато момичето опита да сложи край на живота си. Лекари от УМБАЛ-Бургас, върнаха Тони към живота, а с кампания, подета от в. “24 часа”, кмета Димитър Николов и депутата Диана Саватева, започна набирането на средства за Тони. Те ще са за поставяне на протези и рехабилитация. Столични специалисти вече са се заели със случая на Тони, чиято трудна съдба трогна хиляди българи.   Антония е изоставена от родителите си още като невръстно хлапе и израства в дома за сираци в село Тотлебен. През последните 3 г. ръка ѝ подава екипът на хотел в Слънчев бряг. Управителката Ростислава Димитрова е сред първите, които помагат след инцидента. Невероятна подкрепа Антония получава и от 27-годишната Николета от Бургас. След като научава от медиите за Антония, тя започва всеки ден да я посещава в болницата. Безспорно на голям интерес през годината се радваше и Десислава Радева. Отвикнали да има първа дама, читателите ни с интерес следяха всяка изява на съпругата на новия президент Румен Радев. Особено снимките ѝ със съпругите на американския и на френския президент Мелания Тръмп и Брижит Макрон.   Всяка дума, всяка стъпка и всеки тоалет на Десислава неминуемо попадаха в графата “най-четено”. Модните асове намериха голяма прилика между някои от роклите и костюмите на Радева и Мелания. А с Брижит, с която се видяха и в “Евксиноград”, и в Париж, станаха много близки. Григор Димитров безспорно е спортното, а и международното лице на България за 2017 г. Но победите му, извели го до №3 в света, направиха звезди в интернет и двама негови завистници. Писателят Калин Терзийски го нарече “клето момче, което просто играе добре тенис” и се възмути, че Гришо за един турнир е взел 2,5 млн. долара, а самият той прибира за един разказ едва 25 паунда.   Журналистът Петър Волгин пък обяви, че “да превръщаш някакъв спортист в идол, да се възторгваш от победите му и да ревеш при загубите му е признак на много, ама наистина много нисък интелект”. При това той направи революция в тениса, като в същия пост във фейсбук разкри, че в този спорт може да има и равен мач с думите “Няма абсолютно никакво значение дали въпросният Гришо е спечелил, загубил или завършил реми”. Първородната дъщеря на Наим Сюлейманоглу Наоми Секай бе открита в Япония няколко дни след смъртта на великия щангист, който почина от цироза на 50 г.   Момичето е на 27 години и е завършило спортна академия в Токио. Наим и майката на Наоми стават гаджета по време на олимпиадата в Сеул, след което Киото Мори отива да живее и работи в Анкара. След раждането на детето тя се прибира в Япония. Връща се само веднъж в Турция с малката, но не открива Наим в апартамента му. Оставя му бележка, че е в хотела, но жената, с която вече живеел Сюлейманоглу, я скъсала. Така губят връзка завинаги. Българска инструкторка по гмуркане загина в Егейско море при опит да подобри рекорд на “Гинес” за дълбоко гмуркане в открити води. На практика Теодора Балабанова постави световен рекорд, доказват камерата и компютрите, измерили достигнатите метри. За съжаление, постижението ѝ няма да бъде официално признато, защото тя не успя да излезе жива. Съпругът ѝ Михаил, с когото влязоха в дълбините, беше в критично състояние, но успя да се възстанови, макар и с разбито сърце.   Гмуркачката загина на 45 години. Семейството е потъвало и изплувало в лазурните води на залива Торонеос на Халкидики десетки пъти. На 24 септември обаче Теодора не излиза жива. По детайлно разчетен план тя спуска разстоянието до 233 метра за 7 минути. Потъва към дъното спокойна и овладяна, всяко действие е премерено до стотна от секундата. Това се оказва и последният ѝ път - към мечтата и към смъртта. Елементарна хрема, която Теодора Балабанова дори не е усещала, става причина за световъртеж, дезориентиране и смърт минути след като се превръща в първата жена на планетата, гмурнала се с бутилки на цели 233 метра под водата. Нелепа смърт отнесе бившия кмет на Стара Загора и бивш здравен министър д-р Евгений Желев малко след като навърши 60 г. Уби го японски трактор, който се обърна и го затисна при опит да фрезова между плодните дръвчета на имота си в чирпансксото село Яздач. Съдбата не сбъдна една негова отколешна мечта - да стане дядо. Не му стигнаха няколко месеца до нея.   Родната му Стара Загора го изпрати със стихотворението на Валери Петров “Хвърчащите хора” и десетки пламтящи китайски фенери, които негови приятели пуснаха в нощното небе след погребението. В прощалното си слово неговият добър приятел и съратник бившият президент Георги Първанов каза: “Д-р Желев бе един от малкото примери за това, че доброто в политиката не е слабост”. Без никаква причина 53-годишният турист Ралф Сундберг изрита в лицето камериерката Диана Петкова в Слънчев бряг. От удара жената изгубила съзнание и е била закарана в бургаската болница. Там я освидетелстват, но според съдебния медик нанесената ѝ телесна повреда е лека. Едва на 6 юни, след като запис от зверството бе разпространен в медии и социални мрежи, Сундберг бе повторно арестуван и прекара зад решетките около 40 дни. В края на юли бе пуснат под домашен арест, а на 26 септември бе делото срещу него в районния съд в Несебър.   Заради квалификацията “лека телесна повреда”, чистото съдебно минало и липса на материални щети Сундберг се отърва само с административно наказание глоба в размер на 4500 лв. Ден след процеса той напусна България с чисто съдебно досие. Няколко седмици по-късно си плати глобата по банков път. Пострадалата камериерка ще съди Сундберг за 50 000 лв., но в отделно гражданско дело. Диана, която още не може да се отърси от стреса, е разочарована от снизходителността на съда. Тази година бе научно доказано, че откритият през 2002 г. в местността Азмака край Чирпан от внука на местния археолог любител Петър Попдимитров - Таньо, зъб и находката на немския офицер Фон Фрайберг от 1944 г. в Пиргос край Атина в Гърция - челюст, са принадлежали на едно и също същество, което учените нарекли грекопитек. Тези находки на възраст 7,2 милиона години промениха представите на учените, че първите хора са живели в Африка. Науката вече ги търси на Балканския полуостров и в района на Средиземноморието.   Зъбът на предчовек, който на шега получи името чирпанопитек, вече може да се види в открития през септември в Чирпан частен палеонтологичен музей. Той бе подреден от 76-годишния днес бивш кмет на града и любител археолог Петър Попдимитров и дъщеря му Анна. “Не мога да кажа точно колко са експонатите тук, но в музея са събрани най-интересните находки от моите вече 66-годишни проучвания в Чирпанския край. Те датират от времето преди 360 милиона години до XIV в. след Христа”, каза тогава Петър Попдимитров пред “24 часа”. “Плевнелиев е “прекрасният човек”, когото синоптичката Деси Банова срещна”, написа в. “168 часа” и предизвика медийно цунами. Всъщност искрата между Росен Плевнелиев и Деси Банова пламва на 26 април по време на наградите “Стоян Камбарев”, на които Банова и Плевнелиев се срещат случайно. А по-късно синоптичката ще признае, че истински се влюбила в Плевнелиев, когато прочела негово интервю пред в. “24 часа”.  И двамата са наясно, че новината за връзката им ще отключи вълна от коментари, и синоптичката е против публичното оповестяване на отношенията им. Пазенето на такава тайна от двама от най-популярните хора в държавата обаче е невъзможно. Вчера “24 часа” написа, че Деси Банова категорично не е бременна, а в интервю за вестника Росен Плевнелиев съобщи, че приятелката му, с която са много влюбени, все още живее в собствения си дом - наследствена къща от прабаба . След 8-годишна връзка една от най-обичаните звездни двойки у нас сложи край на отношенията си. Нито ревност, нито скандал е причината, която прекрати любовта между Мария Игнатова и Димитър Рачков. След безуспешни неколкомесечни опити да закрепят връзката си популярните и много обичани тв водещи окончателно се разделиха. Обяви го Рачков - кратко, с писмо до медиите. Типично в стила му, тъй като той не обича да говори много за личния си живот, но няма навика и да крие нещата.   Появиха се много спекулации и клюки каква е причината за разрива между двамата. Жълти издания приписаха връзка на Мария с Енчо Кирязов, но самият той категорично отрече пред “24 часа” тези твърдения. До този момент нито Игнатова, нито Рачков са засичани с нови половинки. На 5 април 38-годишната режисьорка Елизавета (Лиза) Боева дари 83-годишния актьор Ицко Финци с дъщеря. Кръстиха я Матилда, на името на майката на Финци. Лиза е от българо-руско семейство.   Освен сърдечна, връзката между двамата родители е и силно професионална. Те творят заедно от 2004 г., когато създават филма “Боси”. Режисьор е Боева, а Финци е в ролята на Слепеца. Заснели са още няколко филма, някои от които са доста нестандартни. Но точно кога пламва искрата на любовта им, знаят само те двамата. С бащинството си на тази възраст Ицко Финци победи рекордите на Мик Джагър, който става баща на 73, Чарли Чаплин - на 72, и Клинт Истууд - на 66 г. 50-годишната Анка Антонова успя да изправи на нокти два големи града. Кметовете на Пловдив Иван Тотев и на Сливен Стефан Радев изпищяха, когато разбраха, че неизвестна фирма, регистрирана в Антоново, Търговищко, им блокира поръчки за милиони. “Ремс строй” ЕООД с капитал от 100 лева успя да спре търгове за 24 млн. лв. в Пловдив - за строеж на художествена галерия и за реновиране на квартал.   В Сливен пък блокира поръчка за 4 млн. лв. за ремонт на 4 детски градини. Това стана през няколко дни в началото на декември. Разследване на “24 часа” установи, че собственичката на въпросната фирма е овчарка от ромски произход. На нейно име са регистрирани 49 дружества, повечето с капитал от 2 лв. Анка обаче от известно време се изселила от Антоново. Местните не вярват, че тя стои зад спрените поръчки. Така или иначе, те продължават да са блокирани, тъй като Анка е обжалвала във ВАС отказа на КЗК да образува производство по преписката за Пловдив. На 22 февруари т.г. полицаи закопчават с белезници студента по право в Югозападния университет Йоан Матев на работното му място в куриерска фирма в София. Подозират го, че той е убиецът на 15-годишния Георги Игнатов в Борисовата градина през 2015 г.  Матев е издирван близо 2 г., издава го негова съученичка. Момичето разказва на приятелката на убития Лора, че “самотният бегач” от записите на камери край БНР е Йоан. Полицаи го следят 5-6 месеца преди ареста му. Той на няколко пъти променя външния си вид - пуска дълга коса и брада и качва килограми. В разговор с психолог от МВР година по-малкият му брат Марсел посочва шахтата, където е хвърлен ножът, с който е наръган Георги. Разказва, че Йоан намушкал случайно ученика, защото искал да му вземе парите. На 13 ноември т.г. делото влезе в Софийския градски съд. 25-годишният син на собственик на автокъщи за луксозни коли “Софавто” изчезва на 30 август т. г. Колата му е открита на метри от дома му в софийското село Герман - с отворени врати и с личните му документи в нея. Полицията е вдигната на крак. “Не съм получавал заплахи, нямам и врагове”, са първите думи на бащата на Адриан Тони Златков. Коментатори обясняват, че похитителите са от ранга на страховитата банда “Наглите”.  След 11 дни в плен Адриан е пуснат на около 20 км преди с. Панчарево. По неофициална информация Златков-баща плаща откуп към 600 хил. лв. за свободата му. Похитителите се свързват с него още на втория ден след отвличането. Твърди се, че бизнесменът изхвърля парите на магистрала “Тракия”. До днес обаче няма задържани за отвличането, а семейство Златкови е с охрана. На 3 юли 37-годишният Владимир Стоянов, вместо да празнува раждането на сина си, посреща вечерта в ареста на Първо РПУ. Причината - забива юмрук в лицето на гинеколожката от “Шейново” д-р Албена Гагова. От удара му уважаваната лекарка е със счупен нос, комоцио, ръзкъсана горна устна, множество наранявания, силен шок. Стоянов я удря, защото отказала да му даде плацентата на детето и му обяснила каква е процедурата. Затова и мъжът се сдоби с прякора Владо Плацентата.  Пациенти и колеги на д-р Гагова се вдигат на протест, настоявайки да се спре насилието над лекари. Постъпката му възмущава и жената, която ражда от него, и тя се отрича от Владо. “Опитвам се да го забравя и да се отдам на детето”, откровена е младата майка. Стоянов излезе от ареста в края на октомври срещу 500 лв. гаранция. Такса “празен стол” от 20 лв. се превърна в новина №1 в началото на август, след като ресторант в Созопол я начисли на клиенти към сметката им затова, че са запазили маса за 10 души, но са я заели само 6. Така за 4 останали празни места български туристи трябваше да заплатят допълнително 80 лв.  Лошата практика разгневи премиера Бойко Борисов и задейства Министерството на туризма, НАП и Комисията за защита на потребителите да направят проверка, която потвърди нарушението и глоби заведението. Собственикът Тони Матеев се оправда, че в ресторанта за първи път начислили такса за празен стол, но било заради агресивното поведение на потърпевшите клиенти. 11-годишната Никол Йончева от Бургас бе зверски убита на 20 август. Окървавеното тяло бе открито в асансьор на панелен блок в кв. “Меден рудник”. Заподозрян и задържан за убийството бе 15-годишният Иван Иванов, с когото момичето се запознало в социалните мрежи. На 20 август била втората им среща на живо. Макар че тийнейджърът отрича да е извършил тежкото престъпление, той все още е в ареста, а според криминалисти няма съмнение, че е намушкал момичето. Една от първоначалните версии бе, че двамата отивали на покрива на бл. 108, за да пушат наргиле, но се скарали. Според друга обаче Иван се опитал да целуне Никол в асансьора, но тя не откликнала.  Осмокласникът нанесъл само един, но силен удар в областта на гърдите на Никол, изскочил от асансьора и хукнал надолу по стълбите. След това поиграл на криеница с деца от квартала. 15-годишният Иван е с лека умствена изостаналост, а в училище се е водел дете със специални образователни потребности. Нелеп инцидент стана на 31 август в ресторанта на Наско Тонкев в с. Виноградец, където родители и близки честват рождения ден на 6-годишно момче. В разгара на веселбата председателят на общинския съвет в Септември Лазар Влайков вади личния си пистолет “Глог”, стреля с него във въздуха и го дава на присъстващите да го разгледат.  В един момент оръжието попада в ръцете на малкия Юри, който възпроизвежда неволен изстрел. Куршумът убива на място 47-годишния Наско Тонкев. Влайков е обвинен в недостатъчен контрол над оръжието си, вледствие на което е убит човек. За престъплението може да получи наказание до 10 г. затвор. В момента Влайков, който подаде оставка и беше освободен като председател на Септемврийския общински съвет, е на свобода срещу гаранция от 8000 лева. Ден след като бе избрана за Мис България, Тамара Георгиева бе нападната от хейтъри във фейсбук. Причина за атаката станаха няколко снимки, които се появиха в интернет след конкурса. Лошо падаща върху лицето светлина и моментни гримаси тотално са променили лицето на момичето и тя изглежда доста различно.   Оставайки с впечатлението, че това е истинската визия, много хора възроптаха срещу нейното коронясване. Поискаха титлата да бъде отнета, пуснаха се всякакви колажи. Обвиниха организаторката Ирина Папазова, че е взела пари и изборът е нагласен. Но тя извади протоколите от гласуването на журито и се видя, че Тамара е събрала най-много точки.", "date": "2017.12.28", "title": "20 от най-четените истории на годината"}
{"url": "https://www.24chasa.bg/novini/article/6634521", "text": "Според прессекретаря на руското външно министерство Мария Захарова изказванията на президента на Турция Реждеп Тайип Ердоган, че сирийският му колега Башар Асад е терорист, нямат никаква правна основа, предава ТАСС, цитирана от Фокус. „Що се отнася до това, че президентът на Турция нарича сирийския държавен глава терорист, то представителите на сирийското правителство се намират в ООН и само заради това такива изказвания, дори без допълнителни оценки и аргументи, нямат под себе си никаква правна основа“, отбеляза Захарова. „За моралната съставна няма да говоря. От правна гледна точка подобни заявления са безоснователни“, допълни дипломатът. По-рано президентът на Турция, по време на посещението си в Тунис, заяви, че „няма възможност за сътрудничество с Асад“, който според него „уби приблизително милион свои граждани“.", "date": "2017.12.28", "title": "Захарова: Обвиняват Башар Асад в тероризъм без правна основа"}
{"url": "https://www.24chasa.bg/novini/article/6634536", "text": "Комисарят по регионално развитие Корина Крецу, която е на почивка в Банско със семейството си и ще посрещно 2018 г. заедно със семейството на министър Николина Ангелкова, също изрази задоволство от правителственото решение, което по думите й \"ще позволи по-голямо развитие на региона\".  Допълни, че решението на правителството е \"коледен подарък\" за Банско и Европа. \"Изключително съм щастлива от решението на вашето правителство, взето днес. В Банско съм от няколко дни и виждам туристи от Сърбия, Гърция, Македония и родината ми Румъния. Впечатлена съм от това, което е видях в Банско. Не видях нищо нередно. Виждам една прекрасна планина и смятам, че България е пример за добър и балансиран туризъм. Надявам се, че по време на европредседателството България ще успее да насочи вниманието към Източна Европа\", допълни Крецу. Категорична е, че при реализацията на инвестиционното намерение ще има баланс между развитието на региона и опазването на околната среда.", "date": "2017.12.28", "title": "Еврокомисар Крецу: Щастлива съм от решението за Банско, шанс е за региона"}
{"url": "https://www.24chasa.bg/novini/article/6634553", "text": "Американското посолство в Анкара съобщи днес, че е премахнало всички ограничения за визовите услуги в Турция близо три месеца, след като Вашингтон спря издаването на неимиграционни визи за турски граждани, съобщава Ройтерс, цитирана от БТА. Американското посолство в Анкара обяви на 8 октомври, че временно спира всички неимиграционни визови услуги, а Анкара отговори с реципрочна мярка. Решението на САЩ за спиране на визовите услуги бе обявено няколко дни след ареста на служителя в американското консулство в Истанбул Метин Топуз. В съобщение на американското посолство се посочва, че от октомври досега турското правителство се е придържало към уверенията, които даде на САЩ, че няма да бъдат разследвани, задържани или арестувани други местни служители на американските дипломатически мисии в Турция във връзка с изпълнението на служебните им задължения, посочва в. \"Хюриет дейли нюз\". \"Въз основа на придържането към тези уверения Държавният департамент е уверен, че състоянието на сигурността се е подобрило достатъчно, за да позволи пълно възобновяване на визовите услуги в Турция. Ние продължаваме да имаме сериозни безпокойства във връзка със съществуващите обвинения срещу местни служители на нашата мисия в Турция. Също така сме обезпокоени заради случаите на арестувани в рамките на извънредното положение американски граждани. Американските официални представители ще продължат диалога с турските си колеги в търсене на удовлетворяващо решение по тези случаи\", се посочва в съобщението. На 6 ноември американското посолство обяви, че САЩ са възобновили частично издаването на визи в мисиите си в Турция.", "date": "2017.12.28", "title": "Посолството на САЩ в Анкара: Без ограничения за издаване на визи в Турция"}
{"url": "https://www.24chasa.bg/novini/article/6634557", "text": "Италия напълно се възстанови от най-тежката икономическа криза в следвоенната си история, заяви премиерът Паоло Джентилони на пресконференция, в която направи равносметка на изминаващата година, предаде ТАСС, цитирана от БТА.  Джентилони каза, че страната е в по-добра форма, в сравнение с последните парламентарни избори през 2013 година. \"Истината е, че Италия започна нов живот след най-сериозната (икономическа) криза след Втората световна война\", каза той, часове преди кабинетът му да насрочи избори за началото на 2018 г., предаде ДПА. Ръководителят на италианското правителство обяви, че Италия ще изпрати 470 военни в Нигер по искане на Ниамей, за да помогне за засилването на териториалния контрол на африканската страна, през която преминават много мигранти, предаде Франс прес. \"Отиваме в Нигер по молба на местното правителство, получена в началото на декември, за да допринесем за засилването на инструментите за териториален контрол и оказване на подкрепа на силите на местната полиция\". Това каза Джентилони на пресконференцията Нигер е \"основна транзитна страна\" за десетките хиляди мигранти, които пристигат в Либия и оттам се опитват да достигнат бреговете на Италия, припомни той. Според дипломатически източници италианският контингент ще бъде съставен главно от военни, изтеглени от Ирак и Кувейт.", "date": "2017.12.28", "title": "Италия: Напълно се възстановихме от икономическата криза"}
{"url": "https://www.24chasa.bg/novini/article/6634563", "text": "България се изкачи с 13 места в класацията за икономическа свобода на американската фондация \"Херитидж\" и изданието \"Уолстрийт джърнъл\", съобщават от Българската търговско-промишлена палата, цитирани от . В новото издание на класацията на Световния икономически форум \"Индекс на глобалната конкурентоспособност 2017-2018 година\" България е класирана с позиция по-напред – 49-о място в сравнение с предходното издание. 25-и сме в света по макроикономическа стабилност и по този критерий България продължава да получава високи оценки. В другата известна класация, която отчита конкурентоспособността, тази на Международния институт за управленско развитие в Швейцария, също се изкачваме с позиция напред спрямо 2016 година – от 50-о на 49-о място. Повишава се и позицията на България по отношение индекса на просперитет на лондонския институт \"Легатум\", където от 57-о място през 2016 година, вече сме на 51-во.", "date": "2017.12.28", "title": "България се изкачи с 13 места в класацията за икономическа свобода"}
{"url": "https://www.24chasa.bg/novini/article/6634002", "text": "Още по-бързо ще се влиза в дежурните кабинети в “Пирогов” от 2018-а. Болницата изгражда модерна регистратура и въвежда системата на триаж - преценка за спешността на всеки пациент при пристигането му, която ще намали струпването и лутането на хора. Нуждаещите се от неотложен преглед ще имат предимство, а тези, които смятат, че са спешни, въпреки че нещо ги наболява от седмица например, ще изчакват по-дълго. Това каза пред журналисти директорът на “Пирогов” проф. Асен Балтов. Ще се въведе и правилото да се влиза с по един придружител, вместо вратите на кабинетите да се обсаждат от цели семейства, както сега. Тази година през кабинетите са преминали над 214 000 пациенти - все едно почти цялото население на Търново. За 44 000 души се е наложило болнично лечение. Не само в София, и в страната знаят, че работим 365 дни по 24 часа в денонощието - над 25% от потърсилите помощ в “Пирогов” са от страната, поемаме и най-тежките случаи, каза проф. Балтов. Той благодари на колегите си за отговорността и професионализма. Сред медицинските постижения в болницата открои уникалните операции на екипа на детския хирург д-р Цветко Георгиев, спасил 2 бебета с редки аномалии, и онкологичната и реконструктивна операция на екипа на лицево-челюстния хирург доц. Николай Янев. По време на дългото коледно празнуване най-натоварени са били токсикологията, травматологията, хирургията, неврохирургията, вътрешните болести и кардиологията. Общо са преминали 1900 пациенти, 60 са оперирани, 300 са приети за лечение. В токсикологията са приети най-много хора с алергични реакции. Докарана е и компания от 3-ма, пила антифриз, 8 души с алкохолно интоксикация и родители с 2 деца, натровени от въглероден окис. Въпреки мекото безснежно време през травматологиите са минали 300 души, пострадали в зимните курорти и при битови инциденти. Амбицията на директора е да се натовари ефективно закупената нова апаратура и да се модернизира основната сграда, която е почти непроменена отпреди 30 г. ", "date": "2017.12.28", "title": "Ред според спешността и по 1 придружител на пациент в “Пирогов”"}
{"url": "https://www.24chasa.bg/novini/article/6634071", "text": "Във връзка с приетото решение на Министерски съвет от днес, относно даване на зелена светлина за извършване на промени в Плана за управление на НП \"Пирин\" съгласно всички изисквания на екологичното законодателство, в община Банско ще се проведе брифинг на кмета на община Банско Георги Икономов, министъра на туризма Николина Ангелкова и комисаря по регионално развитие към Европейската комисия Корина Крецу. Тримата се очаква да изразят задоволството си от приетото днес решине на МС, което дава зелена светлина за внасяне на инвестиционна намерение за изграждане на втора кабинка и допълнителни писти в рамките на сегашната концесионна територия.", "date": "2017.12.28", "title": "Министър Ангелкова, еврокомисарят Корина Крецу и кметът на Банско с коментар за решението на МС"}
{"url": "https://www.24chasa.bg/novini/article/6634050", "text": "29-годишната красива тв водеща Жана Вебер бе застреляна от съпруга си - Анатолий Леонтиоков пред очите на 9-годишния им син Дмитрий. Според полицията тя е убита с въздушна пушка, информира \"Дейли Мейл\". Медиците се опитали да я спасят, но тя умира по пътя към болницата. Леонтиков избягал от мястото на убийството, но по-късно се предал в полицията. Двамата са се разделили преди 2 години, но не са имали официален развод. Приятели на Жана споделят, че тя била амбициозна и имала големи планове за живота си. Вебер е популярна телевизионна личност в района на Краснодар.", "date": "2017.12.28", "title": "Руска тв водеща е застреляна от съпруга си пред очите на 9-годишния им син"}
{"url": "https://www.24chasa.bg/novini/article/6634060", "text": "Софийска градска прокуратура (СГП) днес повдигна обвинение на Петър Малджиев за две престъпления за закана с убийство и опит за принуда, съобщиха от пресцентъра на обвинението. Петър Малджиев е четвъртият обвиняем по делото, по което вече бяха привлечени към наказателна отговорност бившият депутат от ПП ГЕРБ Живко Мартинов-Суджука, бившият директор на ОДМВР – Добрич – Веселин Колев и Розалина Брайкова, директор на Областна дирекция по безопасност на храните – Добрич. В хода на разследването до настоящия момент е установено, че Малджиев е близък приятел на двамата. Самият той бил собственик на два хотела в курортно селище Кранево, казино в гр. Добрич и други търговски обекти. Назад във времето е бил шеф на \"Аполо и Болкан\" и е бил свързан с бившите силови групировки. През месец ноември 2017 г., във връзка с започналото наказателно производство срещу Живко Мартинов, Малджиев се заканил с убийство на двама от свидетелите по делото, а спрямо трети се опитал да упражни принуда, като го заплашил със саморазправа, за да го мотивира да оттегли вече депозирани показания срещу Мартинов и Колев. Спрямо Малджиев е взета мярка за неотклонение „подписка“. По настоящето производство вече е привлечен към наказателна отговорност Живко Мартинов, като са му повдигнати общо шест обвинения. Сред тях са две обвинения за изнудване, обвинение за закана с убийство, обвинение за лично укривателство, принуда и престъпление срещу реда на управление. Определена му е мярка за неотклонение „парична гаранция“ в размер на 5 000 лв. Веселин Колев е привлечен към наказателна отговорност за закана с убийство, принуда и подбуждане към лъжесвидетелстване.", "date": "2017.12.28", "title": "Четвърти обвинен заедно с Живко Суджука"}
{"url": "https://www.24chasa.bg/novini/article/6634085", "text": "30 различни престъпления - взломни и добни кражби, грабежи и обири, са регистрирани във Варна по време на коледните празници. Задържани са извършителите на 11 престъпления, петима пияни шофьори. Гасени са 14 пожара с материални щети. Сред тях няма умишлени палежи. Сред по-тежките случаи по празниците е задържането на 20-годишен варненец, успял чрез издърпване да открадне скъпи смартфони от ръцете на 17-годишно момиче и жена на 21 години. Нападенията били извършени в два последователни дни, късно вечерта, на различни улици, докато жертвите говорели. Две малолетни момчета прекараха няколко часа в ареста на Коледа преди да бъдат предадени на родителите си, след като откраднали 50 лева от портмонето на 13-годишно момиче, с което преди това разговаряли в голям магазин в морската столица. 22-годишен столичанин и 21-годишният му приятел от Молдова осъмнаха в ареста, след като \"напазаруваха\" за празниците дрехи, шоколадови изделия, консерви, прибори за хранене, сешоар и преса за коса от МОЛ във Варна, всичко на стойност 800 лв., но пропуснаха да ги платят. Срещу всички арестувани са образувани предварителни производства. По случаите работи Районна прокуратура във Варна.", "date": "2017.12.28", "title": "30 престъпления, регистрирани по празниците във Варна"}
{"url": "https://www.24chasa.bg/novini/article/6634095", "text": "Кражба на крупна сума пари и бижута е станала на връх Коледа в Летница, съобщиха от полицията. Неизвестни апаши проникнали в частен дом на ул. \"Витоша\", когато собствениците отсъствали. По техни данни са им били отнети 1 870 евро, 300 лева и около 40 грама златни накити. Два дни по-късно, в сряда, в РУ-Ловеч била получена информация, че през нощта е разбит хранителен магазин в Летница и са задигнати около 200 лева оборотни пари и към 400 кутии с цигари. По двата случая са образувани досъдебни производства, работата по тях продължава.", "date": "2017.12.28", "title": "Крадци върлуваха в Летница по Коледа"}
{"url": "https://www.24chasa.bg/novini/article/6634078", "text": "Към мен като омбудсман до обяд на 28 декември са се обърнали 34 727 души с жалби и сигнали, в приемната, по телефона или през Фейсбук. Расте броят на хората, които търсят помощ и подкрепа от институцията на омбудсмана. Това каза омбудсманът Мая Манолова пред „Фокус“. „Това, може би, е обяснимо заради начина, по който живеят българите днес. Предвид високомерието, а често и безсърдечието на институциите хората имат нужда от някой, който да ги подкрепи в труден момент. Това се опитваме да бъдем ние - екипът на омбудсмана“, заяви тя. „Най-често хората се оплакват от монополните дружества, Топлофикациите, енергоснабдителните дружества, ВиК и мобилните оператори, доставчиците на интернет, банките и кредитните институции, за високи лихви и обявяване на кредити за изискуеми, за тормоз от частни съдебни изпълнители, от невъзможността човек да започне на чисто през процедура за личен фалит, която единствено в България не е законово уредена“, обясни Мая Манолова. „Макар че аз и екипът ми непрекъснато засилваме работата се оказва, че със засилването на оборотите, с които работим, се увеличават и жалбите. Понякога това ни се струва нелогично, но може би е израз на доверието на хората“, коментира тя. „За нас доверието не е в рейтинга, който ще посочи някоя социологическа агенция, а в броя хора, които се обръщат за помощ към институцията и жалбите, които подават“, заяви Мая Манолова. „Расте и броят на колективните жалби, когато става въпрос за проблем на населено място, за работници във фирма или за социална група. Тогава много хора се обединяват под една жалба и успяваме да решим проблема на всички тях“, каза още омбудсманът.", "date": "2017.12.28", "title": "34 727 души потърсиха помощ от омбудсмана Мая Манолова през 2017 г."}
{"url": "https://www.24chasa.bg/novini/article/6634107", "text": "\"Изключително сме щастливи, че най-сетне това правителство даде зелена светлина за решаване на сериозния проблем с изграждането на втора кабинкова линия в ски зоната. От толкова много чакане - 8 години, още не може да повярваме, че този момент настъпи\", каза Иван Обрейков - маркетинг директор на \"Юлен\", концесионер на ски зоната в Банско. Той изрази своята благодарност към правителството, 14-те кметове от Благоевградска област и всички хора, които подкрепяха исканията за втора кабинка и писти,, за да продължи да се развива туризмът в региона. \"Повратният момент настъпи! Вече 8 г. се борим и мъчим скиорите с дългото чакане пред единствената кабинка. Започваме веднага с инвестиционния проект и подготовката на цялата необходима документация. Надявам се след като минат всички процедури догодина да сме с нова кабинка, там, където е възможно и нови писти, както и езеро за вода за оръдията за сняг. То ще се ползва и за напояване, както и при нужда, за гасене на горски пожари\", допълни Обрейков. Категоричен е, че подобренията ще се правят само в зоната на досегашната концесия, без да се излиза и сантиметър извън нея. Концесионерът ще направи и допълнително залесяване на подходящи места в Пирин. ", "date": "2017.12.28", "title": "Иван Обрейков: Щастливи сме от решението на кабинета за Банско"}
{"url": "https://www.24chasa.bg/novini/article/6634122", "text": "34-годишна варненка е с контуия на главата, след като я блъсна собствената й кола. Инцидентът станал на ул. \"Никола Козлев\" в морската столица. Дамата слязла от хюндая си, след като освободила автомобила от скорост, но не вдигнала ръчната спирачка. Колата естествено потеглила сама и блъснала последователно жената и 4 паркирани в близост коли - пежо, мерцедес, опел и нисан. 39-годишен мъж се обърна с фолсквагена си на автомагистрала \"Черно море\" при ляв завой. Заради високата скорост изгубил контрол над возилото, блъснал се в близкия скат и обърнал колата по таван. Пострадал е приятеля му, който е с контузии на гръдния кош и рамото. Три жени са болница, след като едната от тях изтърва контрола над ланчията си по пътя от село Езерово към Варна и обърна колата. 29-годишната шофьорка е със счупена ключица, 33-годишната й приятелка е със счупена китка, а третата дама, която е на 22 години, е контузия на главата. Оказана им е медицинска помощ в болница и са освободени за домашно лечение.", "date": "2017.12.28", "title": "Варненка бе блъсната от собствената си кола"}
{"url": "https://www.24chasa.bg/novini/article/6634131", "text": "На 28 декември 2017 г., Районна прокуратура - Казанлък се самосезира по публикации в медиите и по сигнала на граждани за това, че и му е причинена смърт, тежко или трайно увреждане. Дадени са указания за разпит на свидетели, възприели деянието по връзване към автомобил и влачене по пътното платно на гръбначно животно – куче. Разпоредено е да се установи какви прояви на жестокост са били извършени спрямо животното, кои лица и с какви действия са осъществили деянието. Указано е да се назначи ветеринарно-медицинска експертиза с оглед установяване на вида травматични увреждания, причинени на кучето, както и дали след това е имало реална опасност за живота му, трайно увреждане и какво е то, засегнати ли са били жизненоважни органи и как е преживяло животното травмата, като по този начин ще се установи дали деянието е извършено по жесток и мъчителен начин. Разследването е възложено на разследващ полицай при РУ на МВР - Казанлък и се извършва в двумесечен срок.", "date": "2017.12.28", "title": "Прокуратурата се самосезира за кучето, влачено от кола в Бузовград"}
{"url": "https://www.24chasa.bg/novini/article/6634135", "text": "Четирима осъдени са успели да избягат от известния затвор Пльотцензее във федералната германска столица, съобщава националният ежедневник Die Frankfurter Allgemeine Zeitung, цитиран от Фокус. Съответната информация бе разпространена от Департамента по правосъдиние към Сената в Берлин. За да не бъде обаче излагано на риск залавянето им, властите отказаха да разкрият допълнителни подробности за бегълците, включително и за какви престъпления са били лишени от свобода. Говорителят на Департамента по правосъдие не потвърди съобщенията, че затворниците са успели да избягат през вентилационната система на съоръжението.", "date": "2017.12.28", "title": "4-ма осъдени успяха да избягат от известен затвор в Берлин"}
{"url": "https://www.24chasa.bg/novini/article/6634142", "text": "Лек автомобил \"Фолксваген\" влезе през витрината на бензиностанция в Кубрат, съобщиха от ОД на МВР в Разград. Инцидентът станал около 21 часа на 23 декември. Колата, управлявана от 20-годишната М.Х., се блъснала във витрината на търговския обект счупвайки два двойни стъклопакета. Нанесените щети са за 2 500 лева. По случая е образувано досъдебно производство.", "date": "2017.12.28", "title": "20-годишна влезе с колата си през витрината в бензиностанция в Кубрат"}
{"url": "https://www.24chasa.bg/novini/article/6634137", "text": "Причината за загубата на 19 спътника след старта на руска ракета през ноември е, че тя е била настроена за изстрелване от друг космодрум. Това заяви вицепремиерът Дмитрий Рогозин, отговарящ и за космическата промишленост на страната. По думите му ръководството на държавната корпорация \"Роскосмос\" е виновно за \"системни грешки\", включително за това, че ракетата е била програмирана за старт от Байконур в централноазиатската република Казахстан, а в действителност бе използвана за второто изстрелване от \"Восточний\" в руския Далечен изток. Според частично финансираното от Държавния департамент на САЩ \"Радио Свобода\" в сряда \"Роскосмос\" е изгубил връзка с първия в историята анголски спътник, изстрелян от Байконур. За него бе е използван същият двигател \"Фрегат\" за извеждане в орбита, но, изглежда, този път причината е отказ на предавател или оборудване на борда на сателита,  Стартът на 28 ноември от \"Восточний\" трябваше да изведе метеорологичния \"Метеор-М\" на стойност близо 45 млн. долара, както и 18 малки сателита на научни и комерсиални възложители от Русия, Норвегия, Швеция, САЩ, Япония, Канада и Германия. По неизвестна причина те не достигнаха нужната орбита и паднаха в Атлантическия океан. Сега Рогозин разкри пред държавната телевизия \"Россия-24\", че причината е човешка грешка. \"Ракетата е била програмирана с погрешни координати - все едно, че излита от Байконур\", допълни той.", "date": "2017.12.28", "title": "Авариралата руска ракета е изстреляна от погрешния космодрум (Видео)"}
{"url": "https://www.24chasa.bg/novini/article/6634147", "text": "Столични криминалисти разследват посегателството върху банкомат в кв. \"Люлин\" 10 в София.  . При огледа на място не е констатирана липса на пари. Това съобщиха от пресцентъра на МВР. Действията по разследване на случая продължават.", "date": "2017.12.28", "title": "Няма липса на пари от взривения банкомат в кв. \"Люлин\" в столицата"}
{"url": "https://www.24chasa.bg/novini/article/6633757", "text": "    Само за 4 г. - от 1991 до 1995 г., компанията на Васил Илиев се разраства дотолкова, че я наричат Империя. Преди екзекуцията 30-годишният бивш бронзов медалист от европейско първенство по борба, превърнал се в милионер, притежава дузина фирми. Те развиват застраховане, туризъм, строителство, охрана, търговия, стопанисват игрални автомати. Като всеки с мащабен бизнес и с още по-мащабни амбиции той лесно се превръща в мишена. Кой уби Васил Илиев? 22 г. след разстрела на основателя на ВИС 2 екзекуцията му тъне в мистерия, но въпросът вълнува анализаторите на прехода, приятелите и враговете на шефа на федерацията по борба. През годините десетки версии за убийството се изсипват в медиите: гангстерска война, разчистване на сметки, приятелски огън от прокудени мутри, неуредени дългове, наркотици, нефт, приватизация, туризъм, мераци да създаде своя банка, бивши ченгета. Но нито една не е достатъчно подкрепена с факти и доказателства. Още през 1995 г. медиите прогнозират, че стрелецът няма да бъде открит, защото покушението е организирано и извършено професионално. Оказват се прави. Една от първите версии за екзекуцията е, че се разчистват територии. През последната година от живота си създателят на ВИС прави сериозна крачка в бизнеса. Фирмата му има от 3 до 10 млн. лева дневен оборот само от застраховки Васил Илиев планира да вложи огромните си капитали в печеливш, но и легален бизнес и да скъса с образа на мутра, която рекетира дребните търговци и собствениците на коли. С мераците си със сигурност настъпва в територии на други. През 1994 г. той прави 3 сериозни хода - прехвърля мръсния охранителен бизнес на дъщерни фирми, уволнява всички мутри с кримидосиета и регистрира десетина нови компании, чиито декларирани капитали възлизат на над 20 млн. долара. Така лека-полека се отърсва от всичко, което хвърля сянка на бизнеса му. Версия втора - конкурентната групировка СИК иска да разкара ВИС-2 от застраховането. Факт е, че възходът на сикаджиите започва след убийството на Васил Илиев, но пък и ВИС не изчезва, а напротив, възражда се като “ВАИ холдинг” под ръководството на Георги Илиев. Години по-късно криминалисти ще твърдят, че екзекуцията е поръчана от един от босовете на СИК - Милчо Бонев-Бай Миле, също отдавна покойник. Доказателства обаче не са събрани. Бивши полицаи смятат, че Бай Миле е създал цяла бригада за убийства, извършила повече от 10 поръчкови екзекуции у нас. Версията, че куршумът идва от СИК, се прокрадва и заради тройно показно убийство, изпреварило екзекуцията на Васил Илиев с 3 дни. На 22 април 1995 г. край белослатинското с. Габаре в краден мерцедес са застреляни трима рекетьори - Валентин Митов-Карбида, Димитър Къшев-Джондера и Илия Върбанов. Тръгват слухове, че те са свързани със СИК. За убийството им е задържан 22-годишният Людмил Бойчинов, за когото тогава се твърди, че е от ВИС. Той е пуснат на свобода след 24 ч срещу гаранция. От СИК бързо опровергават убитите да са техни хора и обявяват, че нямат свои представители в Бяла Слатина и околността. Според криминалисти връзка между 2-те престъпления е малко вероятна, защото както тримата разстреляни, така и Бойчинов се представяли от която компания им падне. В средата на 90-те години почти зад всяко поръчково убийство се посочва задължителната версия - търговия с петрол. По това време съществува т.нар. югоембарго и от нарушаването му се трупат милиони. Няма факти обаче, които да доказват участието на Васил Илиев в бизнеса с течни горива. Много по-сериозни хора от бившия борец са поискали смъртта му, е друга лансирана теза за убийството му. Желанието му да се включи в приватизацията по Черноморието и по-специално в Слънчев бряг, явно е стреснало играчите в тази сфера, казват тогава негови приближени. Разбира се, завърта се и името на обичайния заподозрян - президента на “Мултигруп” Илия Павлов, убит през 2003 г. Бивши полицаи твърдят по-късно, че амбициите на Васил Илиев да се разраства толкова ядосали боса на “Мулти”, че на рождения ден на шефа на ВИС през януари 1995 г. му подарил препарирана конска глава. Конфликтът между двамата бил, защото Илиев вече се чувствал недосегаем и искал да се откъсне от хората над него в сянка. Подхвърля се дори, че спецченгета - бивши и настоящи, искали да обезглавят империята му. Колумбийци изяли главата на боса на ВИС 2, е друга от версиите. Според нея 10-ина дни преди убийството той, негови приближени и чужденец се върнали от южноамериканската държава. Групата водела неуспешни преговори по сделка за дрога. Стигнало се до ожесточени разногласия. “Убиха го, защото искаше да прави банка “Осогово”, каза преди 2 г. бившият син депутат във Великото НС Христо Марков. Двамата се срещнали на сватба и Илиев му разказал за идеята си. Само решетките спасяват т. нар. Кръстник на мафията Иво Карамански също да се нареди сред обичайните заподозряни. По това време той е в Софийския затвор, където попада след престрелката в кв. “Белите брези” в края на 1993 г. Излиза месец след убийството на Васил Илиев. Тогава м нозина прогнозират, че след смъртта му стройната му организация ще се разпадне, но не познават. Брат му, който е описван като лудата глава в семейството, успява да разшири бизнеса и да го изкара на светло. Хиляди хора се стичат на погребението на Васил Илиев на 27 април 1995 г. Траурното шествие минава през целия Кюстендил. Отпред единия кръст носи Димитър Димитров - Маймуняка (вдясно).", "date": "2017.12.28", "title": "Босът на ВИС 2 убит, защото нагазил  в големия  бизнес"}
{"url": "https://www.24chasa.bg/novini/article/6634159", "text": "В американските градове Интернешънъл Фолс и Хибинг в щата Минесота бяха измерени рекордно ниски температури, предаде Асошиейтед прес, като се позова на Националната метеорологична служба. Температурата в Интернешънъл Фолс, обявил се за \"Хладилната камера на страната\", падна до минус 37 градуса, като счупи предишния рекорд от минус 32 градуса, поставен през 1924 г, предава БТА. В Хибинг температурата падна до минус 28 градуса, подобрявайки стария рекорд от минус 27 градуса от 1964 г. В голяма част от северните райони на САЩ ниските температури и мразовитият вятър ще продължат през идните дни. Метеоролозите предупреждават за опасност от измръзване заради арктическия въздух, нахлул в централната част на страната и разпространяващ се на изток. Тази седмица град Ери, щата Пенсилвания, беше затрупан от над метър и половина сняг.", "date": "2017.12.28", "title": "Рекорден студ в Минесота, термометрите показаха -31 градуса"}
{"url": "https://www.24chasa.bg/novini/article/6633729", "text": "Братовчед на Риана бе застрелян ден след Коледа в Барбадос. 29-годишната поп дива Риана отдаде почит на младото момче в социалните мрежи. Тя сподели серия снимки и видеа, с които застава зад кауза против огнестрелните оръжия, пише британският сайт \"Метро\". \"Почивай в мир, братовчеде.... Не мога да повярвам, че снощи те държах в ръцете си. Никога не съм мислила, че това ще е последния път, в който усещам топлината на тялото ти!! Винаги ще те обичам\", пише Риана в трогателен пост. Обстоятелствата около смъртта на 21-годишното момче все още се изясняват, но по последна информация се съобщава, че Алейн се разхождал в района на Св. Майкъл в Барбадос около 19:00 ч. във вторник вечерта, когато в бил приближен от мъж, който го е прострелял няколко пъти.", "date": "2017.12.28", "title": "Застреляха братовчеда на Риана един ден след Коледа"}
{"url": "https://www.24chasa.bg/novini/article/6633783", "text": "Пътуванията на българи в чужбина през ноември са 417.6 хил. или с 11.8 на сто над регистрираните през ноември 2016 година, съобщи Националният статистически институт, цитиран от БТА. В сравнение с ноември 2016 г. e регистрирано увеличение при пътуванията по всички наблюдавани цели: със служебна цел - с 16.3 на сто, с други цели - с 10.4 на сто, и с цел почивка и екскурзия - с 9.8 на сто. През ноември посещенията на чужденци в България са 556.1 хил. или с 6.1 на сто повече в сравнение с ноември 2016 година. Регистрирано е увеличение при всички наблюдавани цели: със служебна цел - с 11.5 на сто, с цел почивка и екскурзия - с 9.8 на сто, и с други цели (вкл. гостувания и транзитни преминавания) - с 1.3 на сто. Транзитните преминавания през страната са 28.2 на сто (156.6 хил.) от всички посещения на чужденци в България. Най-голям относителен дял от общия брой пътувания на българи в чужбина през ноември формират пътуванията с други цели (гостуване, обучение, посещение на културни и спортни мероприятия) - 46.2 на сто, следвани от пътуванията със служебна цел - 27.8 на сто, и пътуванията с цел почивка и екскурзия - 26 на сто. През ноември най-голям брой пътувания на български граждани са осъществени към: Турция - 109.1 хил., Гърция - 74.6 хил., Румъния - 41.3 хил., Сърбия - 31.9 хил., Германия - 21.2 хил., Република Македония - 21.1 хил., Италия - 15.3 хил., Австрия - 14.0 хил., Обединеното кралство - 13.6 хил., и Испания - 10.4 хиляди. От общия брой чужденци, посетили България през ноември 2017 г., делът на гражданите от Европейския съюз е 56 на сто или с 5 на сто повече в сравнение със същия месец на предходната година. Увеличават се и посещенията на граждани от групата \"Други европейски страни\" - с 8.3 на сто, като най-голям е ръстът на посещенията на граждани от Сърбия - с 14.3 на сто. През ноември 2017 г. преобладава делът на посещенията с други цели - 45.5 на сто, следвани от посещенията с цел почивка и екскурзия - 32.8 на сто, и със служебна цел - 21.7 на сто. Най-много посещения в България през ноември са направили граждани от: Румъния - 128.4 хил., Гърция - 96.9 хил., Турция - 89.5 хил., Република Македония - 41.8 хил., Сърбия - 40.9 хил., Германия - 17.0 хил., Украйна - 14.6 хил., Обединеното кралство - 10.0 хил., Италия - 8.7 хил., и Франция - 6.9 хиляди.", "date": "2017.12.28", "title": "Пътуванията на българи в чужбина за почивка се увеличават с 9.8 % през ноември"}
{"url": "https://www.24chasa.bg/novini/article/6633697", "text": "Уравновесен, борбен, земен, интелигентен, премерен, устремен,упорит и последователен, с визия за бъдещето. Спокоен, не повишаващ тон, но не и с мек характер. Така описват създателя на империята “Мултигруп” Илия Павлов хората, които са го познавали и са работили с него. На 7 март се навършиха 14 години от показната екзекуция на една от най-спорните личности на прехода. По подобие и на другите знакови убийства, белязали България през последните 26 години, покушението срещу президента на MG корпорация (така се преименува “Мултигруп”) остава неразкрито. Президентът на най-мощната корпорация е прострелян с един куршум в сърдечната област на входа на своята империя - централата на MG. Килърът успява да го улучи от 60 метра разстояние. Делото за разстрела на Павлов е спряно още в края на 2007 г. Въпреки стотиците разпити, десетките експертизи и многото версии, по които работят разследващите, накрая стигат до задънена улица. Едва ли някога ще стане ясно кои са поръчителите и физическият екзекутор, скептични са полицаи. “Хора от ранга на Павлов с големи интереси в разностранни сфери на бизнеса имат и много врагове. Затова е трудно, почти невъзможно да се разбере кой е “пратил” куршума”, коментира пред “24 часа” топкриминалист. Вестта за убийството на Павлов шокира бизнесмени, политици и полицаи преди 14 г. “Нямаше сигнали, че се готви нещо. Той не е участвал скоро в конфликтни сделки. не беше увеличил охраната си, не беше взел допълнителни предпазни мерки”, коментира тогава висш полицай. Остават само догадките - или бизнесменът не е разбрал, че навлиза в опасна територия, или не е осъзнал, че се е забъркал в опасна игра, или е смятал, че у нас никой не би посмял да му посегне. По официални данни към онзи момент Павлов участва в 39 фирми, в управата е на 24 акционерни дружества, в повечето като член на колективния орган на управление, в други е само акционер. По ирония на съдбата последната публична поява на Павлов е ден преди да го разстрелят, като свидетел по дело за друго знаково убийство - това на Андрей Луканов. На 6 март той се явява в Софийския градски съд. Съдът чете показанията му, дадени на 22 юли 1997 г., с прославутата реплика, добила популярност през 90-те години: После Павлов се извинил за думите си. 7 март 2003 г. е петък. За Павлов денят започва, както обикновено. Охранителите му го вземат от резиденция “Бистрица”, където живее, и кортежът пристига в офиса на корпорацията. Остава там до ранния следобед с един от най-доверените си хора - вицепрезидента на фирмата Николай Вълканов. После отиват на служебна среща в офис на бул. “Тотлебен”, уговорена дни по-рано. Разговорът продължава около 30 минути и Павлов се връща в централата на MG на бул. “Г.М. Димитров”. Остава там до 19,10 ч, когато напуска кабинета си. Секретарката му предупреждава охраната, че шефът се кани да тръгва. По японска радиостанция началникът на екипа от бодигардове предупреждава колегите си на входа. По това време за безопасността на бизнесмена се грижат на смени два екипа от по 4-има охранители. В коридора пред кабинета си, който е на третия етаж, Павлов за кратко разговаря с един от изпълнителните директори на фирмата. После се насочва към стълбите. Внезапно спира и се здрависва с мъж, който от дълго време го чака за среща. Посетителят е бивш полицай, който върти бизнес с горива. Дошъл е да моли за помощ. Трябвали му 100 хил. евро, за да покрие банков кредит и да почне друг бизнес. Вместо ясен отговор Павлов му казва: “Да изчакаме да мине изборът на Велик майстор на масоните във Велико Търново”. Пред централата са паркирани тъмносиво беемве и джип “Мерцедес” в очакване на бизнесмена. В 19,58 ч Илия Павлов прекосява стъкления портал на входа. Застанал е на най-горното от трите стъпала. Вади мобилния си телефон. Държи го с лявата ръка. Набира номера на съпругата си Дарина, която по това време е в дома им в САЩ. Проехтява изстрел. “Чух как изпусна дълбоко въздух, олюля се и се свлече на стълбите”, казва пред разследващите един от охранителите. “Тичайте!”, успява да извика шефът на охранителите. Един от гардовете се опитва да прихване “шефа”. От гърлото на Павлов излизат хрипове. После нещата се развиват за секунди. Момчетата качват простреляния бизнесмен в беемвето и с бясна скорост потеглят към “Пирогов”, следва ги вторият екип с джипа. Хората в сградата изпадат в паника и звънят на колеги. Оказва се, че все пак Павлов е успял да набере телефона на съпругата си. Тя обаче чува само странни шумове на захлопване на врати и човешка глъч, но не и гласа на мъжа си. Дрехите на Павлов са пропити с кръв, когато охранителите пристигат заедно с него в “Пирогов”. Оказва се, че след като са го качили в беемвето. Пет минути след изстрела автопатрул на СДВР, който се намира на ъгъла на бул. “Драган Цанков” и ул. “Пловдивско поле”, получава спешно обаждане да отиде веднага пред централата на “Мултигруп”. Малко след 20 часа новината се разпространява със скоростта на светлината. В централната емисия на БНТ съобщават, че е прострелян шефът на “Мулти”. Болницата и сградата на корпорацията са обсадени от журналисти. В 20,35 направо от срещата на НДСВ в зала 6 на НДК пред централата на фирмата пристига тогавашният вътрешен министър Георги Петканов. В 20,45 ч в “Пирогов” дори гасят лампите в коридорите на института, за да не могат да снимат журналистите. По същото време тялото на Илия Павлов е откарано с линейка към Съдебна медицина. Час след убийството в хотел “България” се събира ръководството на “Мултигруп”. 20 минути след разстрела край бл. 42 в кв. “Дианабад”, на около километър от мястото на убийството, Предполага се, че това е автомобилът, с който се е придвижвал килърът. Оказва се, че колата е собственост на варненска фирма и е задигната още на 8 февруари 2003 г. Криминалисти оглеждат сантиметър по сантиметър района около сградата на MG. Натъкват се и на неочаквана следа и очевидец. Служител на печатната база до сградата на “Мултигруп” разказва, че 15-ина минути преди разстрела от прозореца на стаята на монтажистите забелязал странен мъж до единственото широколистно дърво в района. Човекът стоял с ръце в джобовете, не помръдвал, сякаш чака нещо. След минути печатарят отново наднича, а мъжът продължавал да стои до дървото. Секунди по-късно проехтял “един мощен тътен, но не като бомба или леко оръжие, а по-скоро като оръжие с голяма мощност”, разказва свидетелят. Всъщност и досега не е ясно оръжието, с което е стреляно. Куршумът, с който е убит Павлов, е бил полуоблачен тип Soft Point. Често този боеприпас се използва при лов. По него обаче не могат да се определят марката и моделът на оръжието. Печатарят описва непознатия мъж до дървото като млад, около 30-годишен, с тъмна коса, с нормална дължина, с черно яке и тъмни панталони. И толкова. Криминалистите откриват на високото дърво метална скоба, изработена от извита метална пръчка, дълга около 11 сантиметра. Тя е ръждясала, което ги навежда на мисълта, че е монтирана доста преди убийството. Разследващите предполагат, че покушението е готвено най-малко месец преди това. По металната скоба не са открити капсулни следи от изстрел. При огледа полицаите забелязват, че и клоните на околните храсти са отрязани, за да има по-добра видимост. Изследвана е и тази следа, но и тя не води доникъде. Ясно е само, че рязането е станало с ножици. Иззети са и т.нар. следи от миризми от три места - от скобата, от дървото и от прозрачен плик с дрехи, открит наблизо. на мястото, което показва, че килърът е бил професионалист и е действал изключително чисто. По делото са разпитани около 50 свидетели. Събрани са 4 тома с показания и експертизи. Само 19 часа след екзекуцията на Павлов София е разтресена от ново дръзко убийство и палеж на кола. В 14,45 ч на 8 март - събота, е застрелян молдовецът Степан Рибаков. Куршумите го застигат, докато кара мерцедеса си по ул. “Иван Странски”. На 9 метра от кръстовището с бул. “Симеоновско шосе” автомобилът му е застигнат от “Сеат Толедо”. От него изскача въоръжен мъж и открива огън с автомат “Калашников” със заглушител по молдовеца, който за кратко е работил в Икономическа полиция в родината си. От 2001 г. е обявен за издирване. Първата версия е, че двете убийства са свързани. Според едни Рибаков може по някакъв начин да е свързан с разстрела на шефа на “Мулти”, според други екзекуцията на молдовеца е, за да отклони вниманието от разстрела на Павлов. С времето версията за връзка между двете убийства избледнява и става все по-малко вероятна. За разстрела на Рибаков има задържани, но не и осъдени. През годините се появяват какви ли не хипотези за убийството на Илия Павлов. Че куршумът е с мирис на руски газ, че е застрелян от конкуренти на съпругата му Дарина, която тогава навлиза в модния бизнес. Че поръчката е с американски или сръбски привкус, че е застрелян заради двете си казина в Парагвай. Дори се появява и версия, че соченият за контрабандист №1 преди петнайсетина години Константин Димитров- Косьо Самоковеца, убит през декември 2003 г., поръчал Павлов. Двамата се скарали на Боровец дни преди разстрела. В първите 9 месеца след убийството сформираният спецщаб работи основно по 3 групи от версии. Първата - на засегнати бизнес интереси на конкуренти и с конфликти около предстоящото изграждане на Бургас-Александруполис, с дистрибуцията и вноса на природен газ и пропан-бутан. При втората е изследвано дали в корпорацията е имало вътрешни противоречия. При третата целта била да се установи имало ли е конфликти при разпределение на сферите на влияние в туристическия бизнес у нас и извън страната. Още на първата година обаче разследването попада в задънена улица по отношение на това кой от проектите на Павлов може да е предизвикал някого да поръча и плати убийството. Според приближените му от онова време Бащата на Павлов - Павел Найденов, през годините неведнъж хвърля бомбата, че знае кой е поръчал сина му, но дотам. Вижте кой най-много спечели от смъртта и кой набра скорост в бизнеса след това, съветва криминалист. В същото време негови близки от онова време си спомниха пред “24 часа”, че в последните месеци преди убийството Павлов се държал се надменно с политици, бизнеспартньори в чужбина и у нас. Отказвал е срещи, от които не е очаквал да спечели много пари. В техните среди се говори, че убийството на бизнесмен №1 по това време е свързано с някой огорчен от поведението му. След убийството на Павлов голяма част от туристическия бизнес остава при вдовицата му Дарина. Най-апетитната част от минната индустрия е под контрола на вицепрезидента на корпорацията Николай Вълканов, който успешно разви предприятията от групата. Баща му Павел Найденов, който е пръв съветник на сина си в бизнеса, преживя през годините не само убийството на сина си, но и на дъщеря си Славка и сина ѝ в САЩ. Дали са останали още приятели на Павлов, ще се види във вторник, когато най-близките му ще почетат паметта на гроба му в Арбанаси.", "date": "2017.12.28", "title": "Кой уби Илия Павлов?"}
{"url": "https://www.24chasa.bg/novini/article/6633781", "text": "Трима адвокати ще защитават в Софийския градски съд Йоан Матев, подсъдим за убийството на 15-годишния Георги в Борисовата градина през 2015 г. Това стана ясно днес на първото по делото заседание, което се води разпоредително.  Освен Стоянка Маркова Матев днес упълномощи и други двама адвокати - Виктор Попов и Иван Томов. Заради това 2-мата поискаха от съда време, за да се запознаят с многотомното дело. Матев отказа майка му Сребра Гаджева да го защитава. В съдебната зала той дойде с шапка с надпис \"Русия\" и във видимо добро настроение. Преди да започне заседанието, Матев разговаряше увлекателно с адвокатите си. От време на време се налагаше съдебните охранители да ги прекъсват със забележка да спазват дистанция. Родителите на убития Георги - Албена и Валентин Игнатови не желаят да присъстват на заседанията, каза адвокатът им Костадин Костадинов. След като чу искането на адвокатите на Матев да не се дава ход на делото, тъй като не стиковали защитната версия помежду си, съдия Руси Алексиев го отложи 20 февруари.", "date": "2017.12.28", "title": "Трима адвокати бранят Йоан Матев в съда (Снимки)"}
{"url": "https://www.24chasa.bg/novini/article/6633715", "text": "Годината е 2001-а. В чалготеките звучи хитът на актуалната тогава фолкзвезда Лия “Дяволски чаровник”. Малцина от екзалтираните фенове, които припяват и мятат гюбеци на парчето, обаче знаят, че то е посветено на конкретен мъж - борческия бос Димитър Димитров - Маймуняка. Той е митична мутра от 90-те години на миналия век, един от създателите на страховитата ВИС, верен приятел на основателя на групировката Васил Илиев. И подобно на повечето лоши момчета от времето на прехода - покойник от 15 г. Един некролог, публикуван преди седмица в медиите, напомни за Маймуняка, който издъхна на 35 г. на 30 януари 2002 г. във Военна болница след тридневна кома. Страховитият борец, около когото все се гърмеше и се разменяха крошета, бе взривен на 28 януари 2002 г. Малко преди 20 ч той паркира мерцедеса си пред бл. 27 в жк “Стрелбище”, където живее приятелката му Надя Иванова. От колата изскачат тримата му бодигардове. Във входа влиза първо едниният, следва го Маймуняка, вторият гард се движи зад тях.  групировката чисти имидж излишната мутра във ВИС-2, Бомбата с 500-грамов тротилов еквивалент избухва, когато Маймуняка минава покрай пощенските кутии Експлозията е на височина колкото човешки ръст, поставена е така, че да порази мишената директно в главата. Адската машина е задействана с дистанционно, вероятно атентаторите са дебнели наблизо. Че Маймуняка се е чувствал застрашен, говори и фактът, че дни по-рано той засилил охраната си. Ударната вълна го изхвърля на метри от входа. Тримата му гардове също са ранени, но оцеляват. Силната детонация разбива входната врата, а парчета от нея се разхвърчават на метри. Всички прозорци на входа от първия до седмия етаж са пометени от ударната вълна. Въпреки първоначалните твърдения, че състоянието на Маймуняка се подобрява и той дори ще бъде разпитан във Военна болница, шефът на ударните бригади на ВИС издъхва на 30 януари около 17 ч, без да дойде в съзнание.В отвъдното го очакват най-близите му приятели - създателят на ВИС Васил Илиев, разстрелян през 1995 г., и известният автокрадец от 90-те години Мико Цанов, известен като Мико Шперца, убит през пролетта на 1999 г. Разследването на атентата срещу Маймуняка отдавна е спряно, екзекуторите не са открити, така, както и извършителите на близо 300 показни убийства, станали в годините на прехода. На пръсти се броят големите босове от близкото минало, които умират след избухване на бомба. Освен висаджията Димитър Димитров са взривени и двама представители на другата голяма групировка - СИК. През 1996 г. бомба в асансьор разкъсва Йордан Марков от Варна, който е местният главатар на сиканджиите. 2 г. след убийството на Маймуняка с взрив е убит и Стоил Славов-Телето. Той е един от големите босове в СИК, а жестоката смърт го застига заедно с бодигардовете му в асансьора на бизнес сграда в кв. Лозенец”, където е седалището на фирмата “Интергруп енд Партнерс”. Нито една от версиите на разследващите за убийството на силовака на ВИС не дава резултат. Бивш следовател, който е разпитвал свидетели, е категоричен, че то няма нищо общо с преекспонираната война между ВИС и СИК от този период. Имало твърдения, че покушението над Маймуняка е дело на вътрешни борби в групировката ВИС и че взривът е поръчан от негов съратник. Доказателства за тази теза също не са открити. Търсена е връзка и със заловени 28 тира с контрабандна стока, за които Димитров е гарантирал, че ще преминат без проблеми границата. Те са задържани няколко месеца преди Маймуняка да бъде взривен. Освен за силовите бригади и връщането на крадени коли Маймуняка отговарял и за контрабандата през КПП Капитан Андреево. Покрай приятелството си с разстреляната през 2005 г. митничарка Шинка Манова той имал силни позиции в агенцията. След убийството му на поста контрабандист №1 се качва Константин Димитров-Самоковеца - убит в Амстердам през декември 2003 г. По същото време безследно изчезва и Мето Илиенски, който контролира най-голямото тържище и също отговаря за контрабандния внос на групировката. По ирония на съдбата и Маймуняка, и Самоковеца носят ковчега с убития основател на ВИС-2 Васил Илиев през 1995 г. Маймуняка е представител на старите мутри, излезли на светло в началото на 90-те години. Описват го като грубоват и мълчалив, до края останал наивен, макар че бил с огромно телосложение. Бил голям почитател на сръбската музика. Родом е от петричкото с. Добрилати. Като ученик се бие по селските панаири. Треньори забелязват заложбите му и така се озовава в школата по борба в ЦСКА. Там съдбата го среща с братята Васил и Георги Илиеви, Димитър Джамов, Младен Михалев-Маджо. По подобие на повечето момчета от спортните школи в началото на демокрацията изпада зад борда. Държавата спира да се грижи за олимпийските си надежди и те правят това, което умеят най-добре - да се бият, но на улицата. Димитров е наречен Маймуняка, защото по рождение единият му крак е по-къс и леко накуцва. Това обаче не му пречи да се доказва на тепиха. В онези години имал свой личен стил в борбата - падал на земята и когато противникът си мислел, че е победил, скачал ненадейно и се нахвърлял с устрем на петел. Затова и първият му прякор от ученическите години бил Петлето. Маймуняка влиза в полезрението на полицията още в зародиша на гангстерската война. За начало на битката между мутрите се смята кървавата престрелка в столичния квартал “Дружба” на 11 януари 1994 г., при която умират четирима. Колкото и невероятно да звучи 23 г. по-късно, в онази вечер криминалистите събират 80 гилзи пред кафене “Бриз”. В размирните времена, когато София гъмжи от момчета с анцузи и златни ланци, качени на мерцедеси, Маймуняка оглавява ударните бригади на ВИС С твърда ръка, въоръжена с бухалка, ръководи рекетьорските групи на висаджиите, които “охраняват” де що има магазин и кола. После “охранителите” стават “застрахователи”. 1995 г. е тежка за Маймуняка. Най-близкият му приятел Васил Илиев е покосен от куршуми на път за ресторант “Мираж” в жк “Белите брези”. Всъщност една от малкото публични снимки на Маймуняка е точно от погребението на боса. Той носи кръста начело на процесията, която прекосява Кюстендил. През 1998 г. борческите застрахователни компании СИК и ВИС остават без лиценз за застрахователна дейност. Тогава Маймуняка се впуска в издирването на коли. “Бръмчи” в тази сфера заедно с приятеля си Мико Цанов-Шперца. В София почват да изчезват скъпи автомобили, които се връщат при собствениците им срещу солидна сума. Твърди се, че Маймуняка е автор на метода “аутодафе” - крадените коли се качват на Витоша и ако собственикът им не плати - се изгарят. В края на 90-те години Маймуняка се опитва да излезе на светло със законен бизнес. Официално той е съдружник на Георги Илиев във “ВАИ Петролиум” АД. Собственик е и на “Ирида - 71” ЕООД, което развива търговска и складова дейност, а чрез дружеството “Металтест” търгува със скрап и метал. Взема на концесия плажовете в Поморие, Слънчев бряг и Созопол. Държи и по няколко заведения по Южното Черноморие и Пазарджик. Легендата на ВИС се насочва и към футбола, съвсем в тон с останалите борчески величия, които стават собственици и спонсори на различни тимове в страната. През 1996 г. Маймуняка е спонсор на отбора от столичния квартал “Дружба” - “Искър”. Той успява да вкара кварталното тимче в “Б” РФГ група. В тази ситуация се появява вариантът футболистите и щабът на “Искър” да се влеят в отбора на “Хебър” - Пазарджик, който играе в “А” ПФГ. След като отборът изпада от майсторската дивизия през 2000 г., Маймуняка и приятелят му Костадин Хаджииванов- Коце Маца замислят нова офанзива, която се оказва успешна и за двамата. Коце Маца съзира възможността чрез изпадналия “Хебър” да осигури лиценз на собствения си отбор “Беласица” (Петрич). Това става факт три месеца преди да гръмне бомбата, която праща Маймуняка в отвъдното. Коце Маца е един от разпитваните за убийството на Димитър Димитров-Маймуняка. В последната година преди взрива двамата често отскачат до Гърция и Турция. По това време Маймуняка вече губи позиции във ВИС, където постепенно около Георги Илиев се настаняват “бели якички” и мениджъри. Като представител на ретро мутрите от началото на 90-те Маймуняка не бил особено на почит в групировката, която вече чисти имижджа си и навлиза в белия бизнес. Невероятно, но борецът с животински прякор е задържан само веднъж - на 21 ноември 2000 г., 4 часа след като пред столичната къпалня “Мария Луиза” е взривен мерцедесът на вицепрезидента на \"ВАИ - Холдинг\" Николай Цветин. Причината да бъда задържан е, че заедно с известния сикаджия Дмитри Минев-Руснака пребиват софиянец в кв. “Младост”, набеждавайки го, че е откраднал ауди. Романтичен нюанс в образа на Маймуняка внасяха и три жени, близки до сърцето му. Той се разкъсва между покойната шефка на Митница-София Шинка Манова, убита през 2005 г., фолк певицата Лия и бизнесдамата Надя Иванова. Митничарката му е тайна любовница, с Надя Иванова живее, а фолкпевицата е официалната му приятелка. Приятелката му Надя е антипод на мутресите Димитър Димитров-Маймуняка е погребан на 3 февруари 2002 г. в София. На погребението идват всички официални лица на групировката ВИС-2 начело с Георги Илиев. Сред опечалените е и фолкпевицата Лия. Плътно зад ковчега на Димитров обаче е друга жена - приятелката му Надя Иванова. Точно при нея отива той в деня, когато е убит. Жената няма нищо общо с представите за класическата мутреса. За разлика от гаджето си, който е див и първичен, Надя е улегнала, интелигентна и разумна жена. Въпреки всички любовни авантюри, които Маймуняка преживял, тя остава дамата на сърцето му до края. Неслучайно точно Надя Иванова наследява една от основните фирми на Маймуняка - “Ирида 71” ЕООД. Дружеството от няколко години е концесионер на плажовете Слънчев бряг-юг, където е развлекателният комплекс “Какао бийч”, Поморие-изток и Хармани на Созопол. Съдружникът на Надя Иванова в “Ирида 71” Кирил Спасов подписа договор за концесия и на друг плаж по Черноморието само преди 2 седмици. Концесията за първите три плажа е още от времето, когато Маймуняка е жив. Взривяват го няколко месеца след като стъпва на тази територия. Маймуняка обаче успява да си създаде конфликти не само с местни бизнесмени заради концесиите, но и с кметовете на Несебър, Поморие и Созопол. След като приятелката му поема нещата с концесиите, тези проблеми изчезват. Маймуняка няма деца и близки роднини, които да се разпореждат с наследството му. Точно чаровната му приятелка Надя остава наследник на бизнеса, в който Маймуняка е имал участие. Говори се, че Георги Илиев изключително много държал на нея и ценял качествата ѝ. Тя била коректна и успешно се справяла с управлението на бизнеса. На погребението му освен всички известни висаджии тогава пристига и Христофорос Аманатидис-Таки. Плътно до него е Радостин Бързанов-Слънцето, бивш бодигард на Васил Илиев. Точно Радо Слънцето и Надя Иванова са собственици на “Ирида 71” до 2012 г. Тогава започва мегаделото в спецсъда, известно като “Бандата на чуковете”, по което Радо Слънцето е подсъдим заедно с още 16 приближени на Таки. Процесът още не е приключил на първа инстанция. Радостин Бързанов се явява всеки път на заседанията. Проблемите му с правосъдието обаче не му пречат да развива мащабен бизнес, макар и с подставени лица. Така приятелката на Маймуняка и до днес поддържа контакти с приятелите му от миналото.", "date": "2017.12.28", "title": "Маймуняка - излишната мутра във ВИС-2, когато преди 15 г. групировката чисти имидж"}
{"url": "https://www.24chasa.bg/novini/article/6633798", "text": "Досъдебно производство за хулиганство е започнато в РУ – В. Търново срещу 37-годишния Й. Б. от Лясковец, съобщиха от ОД МВР. На 23 декември в 03,08 ч. в полицията е получен сигнал за скандал в нощно заведение в областния град. На мястото незабавно е изпратен полицейски екип, който установил, че Й. Б. е предизвикал скандал с охраната на заведението. При опит на униформените да го изведат и съпроводят до Спешна помощ за преглед, той оказал съпротива, отправял обиди и закани към полицейските служители. Й. Б. е задържан за срок до 24 часа по ЗМВР. Той е известен на полицията и осъждан. По случая е започнато досъдебно производство.", "date": "2017.12.28", "title": "Хулиган преспа в ареста в Търново след скандал в нощно заведение"}
{"url": "https://www.24chasa.bg/novini/article/6633912", "text": "Министърът на околната среда и водите Нено Димов е внесъл като извънредна точка на правителственото заседание предложението да се разгледа промяната в Плана за управление на Национален парк „Пирин“, предава \"Фокус\". Премиерът Бойко Борисов е дал 1 час време на министър Димов, за да се подготви и да изложи предложението си, след което то да бъде гласувано от кабинета.", "date": "2017.12.28", "title": "Кабинетът чака финалното предложение на Нено Димов за Банско"}
{"url": "https://www.24chasa.bg/novini/article/6633828", "text": "Съпругът на зам.-кметицата на Кричим Нурджан Ристемова, която на Бъдни вечер загина заедно с двете си деца при катастрофа, продължава да е в критично състояние. В следващите няколко дни му предстоят поредица от операции заради коремна травма и фрактура на крака, съобщиха от пловдивската университетска болница \"Св. Георги\". 46-годишният Ерол Шерифов, шофирал семейното БМВ във фаталния ден, оцеля след жестокия челен удар с камион, но загуби цялата си фамилия. В УМБАЛ \"Св. Георги\" е и водачът на второто возило. Той е на 31 г., от Пловдив. Настанен е в клиниката по ортопедия със счупен крак. Очакват се резултатите от автотехническата експертиза за механизма на произшествието. Според близки до разследването запис от камера показвал, че сблъсъкът е станал по вина на шофьора на камиона.", "date": "2017.12.28", "title": "Оперират оцелелия съпруг на загиналата зам.-кметица на Кричим"}
{"url": "https://www.24chasa.bg/novini/article/6633707", "text": "Главен виновник за залавянето на Васил Левски не е нито Димитър Общи, нито поп Кръстьо. В генезиса на драмата е вградена пословичната женска глупост. От нея тръгва голготата на Апостола към бесилото и безсмъртието. В спомените си “Как ние освобождавахме България” Михаил Греков разказва за едно гостуване в дома на Любен Каравелов. Седнали на трапезата и стопанката заръчала на Христо Ботев: “Христо, я вземи гърнето, па го напълни с вино!”. “Само това чакаше Ботев, който припна като сърна с гърнето в ръка и само след няколко минути изнесе шипящото като змия драгошанско вино”, свидетелства гостът. “Че що си толкози препълнил!”, укорила го Каравеловица. “Е, госпожо, когато се прелива, то е на добро!”, отвърнал поетът. Наталия Петрович Съпругата на Каравелов има заслуги в освободителното движение. Ната, както я наричат, върти колелото на печатарската машина. Изпълнява куриерски задачи между Букурещ и Русчук. Пренася през Дунава пушката, сабята и униформата на Васил Левски. По ирония на съдбата обаче пак тя допуска фатална грешка! След Арабаконашкия обир през септември 1872 г. Високата порта протестира пред румънското правителство. От Влашко се дърпат конците на революционната организация, оплакват се османлиите. Като председател на БРЦК, Любен Каравелов е викнат в букурещката префектура, където му съобщават, че трябва да напусне страната. “В това време Наталия, жената на Каравелов, събира по-важната кореспонденция между Левски и Каравелова в един чувал и, като сръбкиня, предава я за по-сигур в сръбското консулато. Чувалът бил обаче откраднат от консулството и продаден на турския комисар в Букурещ! Тоя пък го праща в София на извънредния съд.” Между книжата агите откриват фотография на Васил Левски и за първи път виждат образа му. Дотогава поробителите имат само устни описания на Демона на империята. По тях арестуват набедени двойници на Апостола. Такъв е неговият адаш Васил Иванов от еленското село Беброво. През 1870 г. той е по търговски дела във Враца. Като го мяркат, заптиетата моментално го тикат в кауша. Озаптеният се тръшка и настоява, че Никой не му обръща внимание. През Видин сбърканият Левски е изпратен в Русчук, за да го съдят. Той обаче успява да извести близките си в Елена за сполетялата го беда. По същото време там се получава и запитване от властите дали познават такова и такова лице. Васил отървава въжето, понеже мюдюринът декларира, че комити и бунтовници в чорбаджийска Елена няма! Сега от фотопортрета, направен през 1872 г. в Букурещ, гледа автентичният Левски. Мазхар паша заповядва да се извадят 1000 копия и да се изпратят на всички агенти от двете страни на Балкана. Саиб паша пък нарежда кадрото да бъде изложено по градове и села. По-първите люде са привиквани да го съзерцават. Изневиделица Левски го разпознават в село Хърсово и веднага му слагат прангите. Арестантът е докаран в София, където се оказва, че приликата е само външна. Фалшивият Левски бил търговец на шаяци и терлици, а на всичкото отгоре и турчин - казвал се Осман. За този случай е информиран руският вицеконсул в Пловдив Найден Геров. Информаторката е знатната софиянка Йорданка Филаретова. Известна като Госпожата, с дата 30 декември 1872 г. тя му пише: “Друго по-ново от тези работи не зная, освен че от 3-4 дена насам се очекува в градът ни Дяконо (Левски), който казват, че бил уловен от т. правителство на Хърсово като се качувал на парахода да премине на отсрещната страна, още завчера слушах, че отишли от тука заптиета да го пресрещнат, но до този час още не са го докарали. за последните дни на Васил Левски. Същото писмо завършва с послепис: “В този час, като свърших писмото си, научих се, че докарали Левски в един шеркет, обкован в железа и придружен от няколко заптиета.” Шеркет е покрита каруца, а окованият вече е истинският Апостол на свободата! На 13 януари 1873 г. Филаретова пише на Николай Чалики в консулството: “Не зная дали ви е известно как е уловен този Левски, но нека ви кажа доколкото съм чула, че той се е доста борил, като е убил и ранил няколко заптиета и най-сетне, като сполучили да ранят и него на дясната страна у главата, тогава му се замаяло свяс и паднал полумъртъв в ръцете на неприятелите си, но за раните му, както слушам, не ще да са дотолкози опасни, следователно той бе изваждан до завчера само няколко пъти на истинтак…” След това Йорданка Филаретова предава държанието на Левски пред съда. Посочил Димитър Общи за ренегат, никого не издал, а за себе си казал, че е “слуга” на революционния комитет. “Заради комитета казал така - пише Госпожата, - че неговата цел не била противо тур. народ, нито противо царя, а против чиновниците му, които не изпълнявали точно царските заповеди, и щели да работят дотогава, до когато намерят сгодно време да се явят пред царя и да му съобщят всичките злоупотребления в държавата му, с една реч искат изпълнението на Хатихумаюна.” Хатихумаюнът е султански ферман от 1856 г., който уж гарантира равни права на мюсюлманите и християните в империята. Причината е, че той върши нещо на своя глава, без да съгласува действията си с Азиатския департамент на Външното министерство. Без благословията на приснопаметния Дядо Иван. Вътрешната революционна организация на Васил Левски е чисто българско дело! След Арабаконашкия обир имперските тайни служби са вдигнати под тревога. Найден Геров трябва да праща доклади в Петербург. На 2 декември 1872 г. той се оплаква на Евлоги Георгиев: “Тия дни ме е налегнала толкова работа, дето за друг път оставям да Ви пиша онова, дето има да си пишем, а сега ще Ви кажа едно нещо, което може и да се е дочуло до Вас, но не съвсем вярно.” “Знаете, че преди два месеца нещо се разби пощата при град Орхание в Софийско. Местните началства най-после издирили хайдутите, които са българи. Помежду тях имало някой си Димитър, който е по-пръв от них. Той е пришълец неизвестно отде. Турците го наричат Сръб Димитър, а българите го имат за грък. Той изказал, че имало един революционен комитет, който работи за освобождение на българите, и показал мнозина като членове на тоя комитет, та иззатворили 60-70 души.” “Всичко това е работа на бивший дякон Василий Левский - заключава Геров, - карловец, който 3-4 години ходи из България да проповедува, че уж има някакъв комитет, който приготовлява освобождението на българите, и е излъгал мнозина да му се поведат.” След като получава сведенията от Йорданка Филаретова, “Сообщаемыя Вами сведения о Софийском деле поразительны”, поздравява го негово превъзходителство Иван Иванов на 8 януари 1873 г.- Если же и Левскаго поймали, то этот господин своими показаниями конечно увлечет и других болгар ничем невиноватым”, тюхка се за клетниците братушката. “Где схватили Левскаго, не знаете ли Вы? - пита Иванов на 17 януари. - Бедные болгаре попадают с подобными господами на ловушку, без всякой надежды в будущем, по крайней мере в сию минуту, выносят несчастия.” Ловушка е “капанът” на Васил Левски, в който влизат българските революционери. Без надежда за бъдещето, защото надеждата носи само Русия. Тя ще ни освободи, за да ни зароби отново като Задунайская губерния! Оттегля се от революционната дейност и започва да издава просветителското списание “Знание”. Туберкулозен бацил дълбае гърдите му. Освобождението го сварва с непоправимо здраве. Въпреки страданията възрожденецът планира да пренесе печатницата си в Русе. “Ходих при Каравелова да го видя, който е от няколко деня болен”, пише в дневника си Никола Обретенов на 18 ноември 1878 г. Любен посреща новата година в мъки. Повръща кръв и бълнува. На 21 януари 1879 г. пак Обретенов хроникира: “Таз заран доде г-жа Ната на Каравелова жена му в дома и каза, че понеже Каравелов е зле болен, затова да отиде майка ми в тях и в случай, че умре да й помага. Къде обед си доде майка и ми каза, че Каравелов е свършил вече, т. е. простил се е от този свят.” Баба Тонка, отгледала четирима поборници за българската свобода, затваря очите и на Любен Каравелов. След смъртта на Любен тя живее при брат му Петко и Екатерина Каравелови. Получава 50 лева поборническа пенсия. През 1887 г. избухват офицерски бунтове в Силистра и Русе. Финансирани от Русия, рубладжиите целят държавен преврат. Наталия е близка с Олимпий Панов, един от превратаджиите. По нареждане на Стефан Стамболов е прогонена от България. Сключва втори брак с някой си Авксентий Авксентиев. Умира на 22 юли 1905 г. в Карлови Вари. Погребана е в Белград. ПЕСНОПОЙКА В Карлово и околните села има народна песен за майката на Васил Левски. В нея Гина Кунчева търси Минчо Хаджинедев. Наречен Пищовлията, той е един от най-близките сподвижници на Апостола. Оставя потресаващата летописна бележка: “Убесиха в София Василя, февруари ден шести, му го резаха въжето аскерите за по три гроша парче. Отидохме с Гели Китов и Кола Новачки та му запалихме вощеници у Света Петка. Амин.” Пищовлията загива по време на карловското клане, известно като Страшното. През Руско-турската война над 900 българи падат под ятагана и увисват на бесилото. Минчо е подкаран към Пловдив, сечен парче по парче от поробителите. Песента е пята от Рада Богданова Митова. Записана е в Карлово от баща ми Георги Тахов.", "date": "2017.12.28", "title": "Женска глупост погуби Васил Левски"}
{"url": "https://www.24chasa.bg/novini/article/6633826", "text": "Досъдебно производство за грабеж е започнато в полицейското управление във В. Търново. На 23 декември в 13,00 ч. бил получен сигнал от 35-годишен мъж от гр. Дебелец, че му е нанесен побой от двама мъже, които са му отнели мобилния телефон и 10 лв. От проведеното разследване е установено, че на 23 декември в 01,00 ч. при напускане на заведение в Дебелец на потърпевшия му е бил нанесен побой от 36-годишния С. Б. и 34-годишния И. Б. и двамата от Дебелец, известни на полицията и осъждани. Те са задържани за срок до 24 часа по ЗМВР.", "date": "2017.12.28", "title": "Арестуваха грабители, набили мъж и взели мобилен телефон и 10 лв. в Дебелец"}
{"url": "https://www.24chasa.bg/novini/article/6633874", "text": "В началото на януари собствениците на умъртвените поради появата на птичи грип птици в стралджанските села Чарда и Зимница ще бъдат обезщетени по пазарни цени на животните. За това съобщиха кметовете на двете села, цитирани от БТА. Необходимите средства са преведени от държавния бюджет. Специалисти от Областната дирекция по безопасност на храните в Ямбол изготвят изискваните документи за изплащане на обезщетенията. В началото на ноември бе открит \"птичи грип\" във ферми край селата Чарда и Зимница, в които се отглеждаха 65 000 пилета и 8000 патици. Те бяха умъртвени заедно с птиците в личните стопанства в двете села.", "date": "2017.12.28", "title": "В началото на януари обезщетяват заради птичия грип в Стралджанско"}
{"url": "https://www.24chasa.bg/novini/article/6633853", "text": "По време на антитерористична операция турските сили за сигурност открили писмо на главатаря на екстремистката групировка \"Ислямска държава\" (ИД) Абу Бакр ал Багдади, съобщи ТАСС, цитирана от БТА. Полицейски сътрудници осъществили спецоперация срещу членове на ИД в централния окръг Кършехир на няколко адреса. В резултат било намерено писмо, за което се предполага, че е написано от ал Багдади. В своето послание лидерът на ИД обвинява избягали привърженици на терористичната организация и твърди, че те ще бъдат \"обречени на ада\". Полицаите също открили фалшиви пръстови отпечатъци на други загинали терористи. Според версията на следствието те били използвани за парични преводи. Освен това били открити най-малко 60 хиляди долара и много сватбени документи с печат на \"халифата\". На 17 декември турският вестник \"Ени шафак\" написа, че ал Багдади е бил заловен от американски военни и в момента се намира в една от военните бази на САЩ в Сирия. Пентагонът се отказа да коментира това съобщение.", "date": "2017.12.28", "title": "В Турция намериха писмо с послание на\nлидера на \"Ислямска държава\""}
{"url": "https://www.24chasa.bg/novini/article/6633892", "text": "Върховната административна прокуратура /ВАП/ протестира на 22 и 28 декември 2017 г. пред Административния съд - София град, решения на Комисията за енергийно и водно регулиране /КЕВР/ от 30 ноември 2017 г. за цената на ВиК услугите, съобщават от прокуратурата. С решенията се одобряват бизнес плановете за развитие на дейността като ВиК оператор за регулаторен период 2017-2021 г., при прилагане на метод на ценово регулиране \"горна граница на цени\" на \"Водоснабдяване и канализация\" ЕАД - Бургас, \"Водоснабдяване и канализация\" ЕООД - Ямбол, и \"Водоснабдяване и канализация\" ООД - Враца, повишават се цените без ДДС на водоснабдителните и канализационните услуги за 2017 г. и се одобряват цени без ДДС на водоснабдителните и канализационните услуги за 2018 - 2021 г., приема се анализ за социалната поносимост на цените на ВиК услугите за всяка година от бизнес плана и т. н., се посочва в съобщението. Отбелязва се, че в съответствие с конституционните прерогативи на прокуратурата да следи за спазване на законността и в съответствие с правомощията по чл.16, ал.1, т.1 АПК са подадени протести против решенията на КЕВР. От ВАП са установени съществени нарушения на административно-производствените правила, тъй като КЕВР се произнася по бизнес планове, чиито окончателни редакции не са съгласувани от съответните асоциации по ВиК, съобразно правилото на чл.198в, ал.4, т.5 от Закона за водите. Спазването на цитираното нормативно изискване е безусловно задължително, включително в случаите, в които след първоначалното съгласуване в бизнес плановете от асоциациите по ВиК, от оператора на ВиК услуги се внасят корекции, променящи одобрените параметри. По този начин от КЕВР са пренебрегнати повелителни правни норми с цел да се осигури вземането на решения за удовлетворяване на исканията на посочените ВиК оператори. Проверката на ВАП продължава, се посочва в съобщението.", "date": "2017.12.28", "title": "Прокуратурата протестира пред съда за поскъпването на водата"}
{"url": "https://www.24chasa.bg/novini/article/6633856", "text": "Турция иска да има добри отношения с Европейския съюз и неговите страни членки, е цитиран да казва турският президент Реджеп Тайип Ердоган от местните медии в четвъртък, съобщи ДПА, цитирана от БТА.  Ние нямаме проблеми с Германия, с Холандия или Белгия. Разбира се, ние желаем да имаме добри отношения с ЕС и страните от ЕС, заявил Ердоган пред репортери на борда на самолета, с който се завръщал от Тунис, съобщават в.\"Хюриет\" и други издания. Имаше проблеми, но последните разговори бяха много добри, заявил Ердоган, посочвайки, че ще посети Германия и Холандия. Изявленията на Ердоган идват след години напрежение с ЕС и блокиралите преговори за присъединяване на Турция към блока, посочва ДПА. Известен брой европейци, включително журналисти, са в затвори в Турция, отбелязва агенцията. Ердоган бе на четиридневно посещение в Африка, където посети Судан, Чад и Тунис.", "date": "2017.12.28", "title": "Ердоган: Турция иска добри отношения с ЕС"}
{"url": "https://www.24chasa.bg/novini/article/6633839", "text": "След светкавична реакция на служители от полицията и жандармерията в Горна Оряховица е установен извършител на кражба на преносим компютър от влак, пътуващ по направление София – Варна, съобщиха от ОД МВР - Велико Търново. На 24 декември около 03,30 ч. в полицейското управление в железничарския град е получен сигнал от 40-годишна жена от Варна. Тя обяснила, че е откраднат лаптопа й, докато пътувала във влака. От проведените незабавни действия по разследването от служители на РУ и ЖЗУ – Г. Оряховица е установено, че извършител на деянието е 49-годишния М. А. от с. Асеновци, известен на полицията и осъждан. Инкриминираната вещ е установена. М. А. е задържан за срок до 24 часа по ЗМВР. След доклад на материалите по случая в прокуратурата той е привлечен, като обвиняем. С определение на съда му е наложена мярка за неотклонение «задържане под стража». Кражба на акумулаторна батерия от лек автомобил във Велико Търново разкриха служители на местното полицейско управление. На 24 декември около 05,00 ч. полицейски автопатрул при обход по ул. «Тодор Балина» в областния град е забелязал двама мъже, които носели акумулаторна батерия. При проведена беседа двамата отказали да дадат обяснения. 24-годишния К. С. и 26-годишния А. А. и двамата от Русе са отведени в полицейското управление, където след извършена проверка е установено, че акумулаторната батерия е открадната от лек автомобил «Смарт». Двамата са задържани за срок от 24 часа по ЗМВР. По случая е започнато досъдебно производство.", "date": "2017.12.28", "title": "Рецидивист сви лаптоп от влак на Бъдни вечер"}
{"url": "https://www.24chasa.bg/novini/article/6633868", "text": "Взломна кражба на около 22 000 лв. и златни накити от жилище в Лясковец разследват горнооряховски криминалисти, съобщи МВР. Престъплението е извършено на 25 декември, чрез повреждане на прозорец на стая. На местопроизшествието е извършен оглед. По случая е образувано досъдебно производство. Ден по-късно пък в павликенското село Михалци взломаджии отмъкнали 9 жълтици и 70 лв. Те се промъкнали в къщата като деформирали касата на входната врата. Взломна кражба на метална количка, фуражомелка и 2 куб. м дърва за огрев от жилище в с. Орловец, разследват служители на РУ – Полски Тръмбеш. Престъплението е извършено в периода 5-25 декември, чрез повреждане на заключващото устройство на вратата.  В съседното село Раданово пък навръх Коледа са задигнати  около 180 кг орехови ядки от къща в с. Раданово Бандитите се промъкнали в къща чрез взломяване на прозорец. На местопроизшествието е извършен оглед.  26-годишен мъж от Свищов пък е обвинен в кражба на пари и лотарийни билети от търговски обект в крайдунавския град. Престъплението е извършено на 25 декември. Още същия ден след бърза реакция на полицията извършителят е установен. В хода на разследването е изяснено, че чрез счупване на стъклопакет на входна врата Н. М. от същия град е проникнал в магазина и е извършил кражба на 30 лв. и 66 лотарийни билета. След доклад на материалите в прокуратурата, той е привлечен като обвиняем, взета му е мярка за неотклонение «подписка».", "date": "2017.12.28", "title": "Коледни бандити задигнаха 22 000 лв. и злато от дом в Лясковец"}
{"url": "https://www.24chasa.bg/novini/article/6633916", "text": "Планът за управление на Национален парк \"Пирин\", който предвижда изграждане на втори лифт на Банско, бе приет от правителството днес. Заседанието на кабинета бе прекъснато и после възстановено отново, за да се подготви министърът на околната среда Нено Димов да внесе и втората точка, а именно инвестиционното намерение да мине през цялото екологично законодателство. Новината за приемането на двете точки съобщиха екоминистърът Нено Димов, вицепремиерите Валери Симеонов и Красимир Каракачанов и спортният министър Красен Кралев. Нено Димов съобщи, че се приема изменение в Плана за управление на Национален парк \"Пирин\", който е подготвен още през 2013 година, но не е бил приет от правителството заради оставката му и последващите избори. В последствие било решено, че трябва да се изчака новия план за управление на Пирин, който обаче през март т.г. влязъл в съдебна фаза, която не било ясно кога ще приключи. През ноември кметът на Банско Георги Икономов е внесъл писмо в екоминистерството да приключи процедурата с изменението в плана от 2013 година, което екоминистърът направи днес. Той уточни, че успоредно с това е внесъл и втората точка, с която правителството възлага на министъра на околната среда при наличие на инвестиционно намерение за изграждане на втора кабинкова линия в ски зона Банско да се предприемат всички мерки по екологичното законодателство. Димов уточни, че това са ОВОС, екологична оценка и оценка за въздействието. Той заяви още, че тези две решения отварят възможността за изграждане, при инвестиционен интерес, на втора кабинкова линия. Това е един проблем, за който като че има съгласие, че е крайно време да бъде решен и е добър сигнал за развитието на ски спорта в Банско, а и за ски спорта изцяло, заяви Димов. Именно втората точка - подлагането на проекта на всичките оценки, ще каже как изграждането на втората кабинка ще бъде компенсирано в останалата част на парк \"Пирин\". Вицепремиерът Валери Симеонов благодари на Димов за внесените на заседанието две точки и се надява с тях да бъде нарушена старата народна поговорка \"вода гази, жаден ходи\", защото условията за ски туризъм в България били перфектни и не отстъпвали по никакъв начин на световните планински курорти. С двете решения се намирал изход не само на проблема за ски зоната в Банско, а и като цяло за създаване на условия за планински туризъм в Пирин. Но това е само първата крачка, заяви Симеонов. Предстои да се подходи по този начин и към планинските курорти в Стара планина, Родопите и не на последно място Витоша. Вицепремиерът заяви, че на днешното заседание е обсъждано възстановяването на държавен лифт във Витоша. Спортният министър Красен Кралев уточни, че е взето решение за възстановяване на ски влека \"Заека\" и съвсем скоро ще стартира процедура. Възстановяването на ски влека било от значение за обучението на децата. Красимир Карачаканов също цитира поговорка, а именно \"Задружна дружина планина повдига\". Той смята, че с двете решения ще се подобри икономическото положение в Пиринска Македония. Уточни, че в българските планински райони безработицата е най-голяма, както и, че миграцията е най-голяма. Той поиска цялостна концепция за развитие на планинския туризъм в Родопите, Рила, Стара планина и Витоша. Проектът за промяна на Плана за управление е внесен от община Банско и е разгледан на заседание на Висшия експертен екологичен съвет при МОСВ. Той е в съответствие с решенията на Комитета за световно наследство, които допускат развитие на съоръжения за ски спорт в т. нар. „буферна зона“ на обекта на световното наследство – Пирин, съвпадаща по граници с туристическата зона, за която се отнасят одобрените промени. Те ще позволят на община Банско да изготви план за развитие на туристическата зона, включваща ски зоната над града, която обхваща само 2% от НП „Пирин“. Кабинетът възложи на министъра на околната среда и водите, при наличие инвестиционен интерес за изграждане на нова туристическа кабинкова линия в ски зона Банско и съпътстващата я инфраструктура, да предприеме спешни действия за съгласуване по реда на екологичното законодателство на всички необходими устройствени планове и инвестиционни предложения. Промените в Плана за управление на НП „Пирин“: 1. В точка 1: а) в подточка 1) накрая се добавя „освен допустимите в съответните зони“. б) подточка 6) се изменя така: „6) „Изкуствено осветление на територии извън Зоната за туризъм и Зоната на сгради и съоръжения“. 2. В точка 14 се създава подточка 10): „10) Водохващане“. 3. В точка 16 се създават подточки 11) и 12): „11) Дейности по изграждане на писти и строителство на въжени линии и съпътстващата ги техническа инфраструктура, съгласно одобрени устройствен план или изменение на такъв план и инвестиционни проекти/намерения, въз основа на влезли в сила крайни актове за одобряване/съгласуване по процедурите за екологична оценка и оценка на въздействието върху околната среда по реда на глава шеста от Закона за опазваме на околната среда и/или по процедурата за оценка за съвместимост по Закона за биологичното разнообразие“. 12) Изкуствено осветление за целите па обслужване на обекти по т. 11)“. 4. В точка 17 се създава подточка 11): „11) Дейности по разширение на писти и строителство на въжени линии, в рамките на границата на зона III – Зона за туризъм, съгласно одобрени устройствен план или изменение на такъв план и инвестиционни проекти/намерения, въз основа на влезли в сила крайни актове за одобряване/съгласуване по процедурите за екологична оценка и оценка на въздействието върху околната среда по реда на глава шеста от Закона за опазване на околната среда и/или по процедурата за оценка за съвместимост по Закона за биологичното разнообразие“. 5. В таблица 32 „Разрешени дейности на територията на парка по зони“, на ред 9 „Строителство, ремонт и реконструкция т. V. 9.“, в колони 3 „IIа Зона за опазване на горските екосистеми и отдих“ и 5 „III Зона за туризъм“, „тиретата“ се заменят с цифрата „3“. 6. В точка 76, накрая се добавя „и зона III – Зона за туризъм“. 7. В точка 77, подточка 13) се изменя така: „13) Дейности по изграждане и разширение на ски писти и строителство на въжени линии и съпътстващата ги техническа инфраструктура в рамките на зона Ill-Зона за туризъм и в затворената от външните й граници зона IV-Зона на сгради и съоръжения, съгласно одобрени устройствен план или изменение на такъв план и инвестиционни проекти/намерения, въз основа на влезли в сила крайни актове за одобряване/съгласуване по процедурите за екологична оценка и оценка на въздействието върху околната среда по реда на глава шеста от Закона за опазване на околната среда и/или по процедурата за оценка за съвместимост по Закона за биологичното разнообразие“.", "date": "2017.12.28", "title": "Кабинетът реши за втората кабинка в Банско"}
{"url": "https://www.24chasa.bg/novini/article/6633801", "text": "Общо 144 115 мегаватчаса електроенергия са консумирали клиентите на ЕВН България за периода от 23 до 27 декември. За същия период на м.г. потреблението е било 154 785 MWh, съобщиха от дружеството. Върховият товар по електроразпределителната мрежа през празничните дни е регистриран вечерта на 23 декември - 1 636 мегавата. На същата дата м.г. са изконсумирани 1 676 MWh. От ЕВН припомнят, че за сметките значение имат редица фактори - интензивност на потребление, външна температура, брой на отопляемите помещения с еленергия, състояние на жилищната сграда, вид на уредите. Специалистите в диспечерските центрове на компанията осъществяват денонощен мониторинг на мрежата. 75 дежурни екипа са в постоянна готовност да работят при зимни условия за нормализиране на захранването в случаи на аварии.", "date": "2017.12.28", "title": "Похарчихме по-малко ток по Коледа от миналата година"}
{"url": "https://www.24chasa.bg/novini/article/6633913", "text": "Отиде си Стефан Попов. Човекът, който можеше гордо да каже откъде му е първият милион. От работа, от шанс и от невероятната си дарба на парфюмерист. Човекът, който създаде най-добрата българска парфюмерийна компания   България ООД се спомина в битка. От десет години той беше отписан от повечето лекари: операция след операция, химиотерапия след радиотерапия... Да, трудно му беше в последните месеци да отиде до фабриката, но ако някой се съмнява в това, кой правеше нещата в  , значи просто не е от хората, които познаваха Стефан Попов. Знам, че моят приятел е от хората, които са убедени, че със земния път нещата не свършват. Ако е така, а той беше убеден в това, значи там, накъдето е тръгнал, много им трябва някой с много кураж и някой с невероятно чувство за естетика. Прочее, нека ангелите се стягат за работа. Духът на Стефан Попов е заразителен. И ако някой от небесните все пак нещо го домързява - нека да си ни го върне. Тук винаги имаме нужда от него.  Ден, преди да потегли, Стефан Попов остави подарък. На Стефанов ден още една мраморна чешма в Родопите даде вода и прохлада на жадните. Моят приятел ни показа дори как достойно се отива от този свят: стисна зъби и държа капчицата живот, докато водата от Стефановата чешма потече. Свърши си работата и тръгна.", "date": "2017.12.28", "title": "Да си спомним за Стефан Попов - създателя на Рефан България"}
{"url": "https://www.24chasa.bg/novini/article/6633938", "text": "Групировката \"Ислямска държава\" пое отговорност за днешния атентат в Кабул, при който загинаха най-малко 40 души, съобщи пропагандната й агенция \"Амак\", цитирана от Ройтерс и Франс прес. Нападението според съобщението е било извършено от атентатор самоубиец, носещ жилетка с експлозиви, последвано от още три експлозии до сградите на шиитски културен център и осведомителна агенция в афганистанската столица, предава БТА.", "date": "2017.12.28", "title": "\"Ислямска държава\" пое отговорност за атентата с 40 убити в Кабул"}
{"url": "https://www.24chasa.bg/novini/article/6633944", "text": "Пловдивският митрополит Николай раздаде курбан и икони на Света Богородица на пътуващите по пътя Смолян - Пловдив. Владиката освети месото и призова шофьорите в цялата страна да не водят война по пътищата, на каквато сме свидетели всеки ден.Той отслужи богослужението с 10 свещеника от Пловдивска и Смолянска духовна околия пред курбана, който бе сготвен в 7 казана на разклона за чепеларското село Забърдо. Инициативата е на кмета на Забърдо Валентин Черпоков и се провежда за 13-та поредна година веднага след Коледа. Курбанът почетоха областните управители на Смолян и Пловдив Недялко Славов и Здравко Димитров, кметът на община Чепеларе Славка Чакърова, Алекси Кисяков - секретар на Държавната обществена комисия при МВР, шефовете на областните дирекции на МВР в Смолян и Пловдив Николай Димов и Атанас Илков, шефовете на пътните управления в Пловдив и Смолян, инж. Койчо Русев - председател на Националната транспортна камара. \"Помогни на всички пътуващи с твоята благодат, успешно и багополучно да преодолеят всяко затруднение и опасност, да постигнат всичките си добри намерения\", каза владиката. „Курбанът ни е национален. Целта е да има по-малко жертви по пътищата на България, по-малко катастрофи. Толкова много намаляхме в Родопите, много хора отидоха в чужбина. И въпреки, че сме намалели, катастрофите не намаляват. Трябва да сме културни на пътя и да се съобразяваме с движението и обстановката. Затова го правим, да напомним на хората да бъдат отговорни зад волана и да се помолим за по-малко трагедии по пътищата“, каза Черпоков.", "date": "2017.12.28", "title": "Митрополит Николай раздаде курбан против войната по пътищата (Снимки)"}
{"url": "https://www.24chasa.bg/novini/article/6633976", "text": "Китай провежда швартови изпитания на своя втори самолетоносач във военната корабостроителница в североизточното пристанище Далян. Това съобщи днес пред журналисти говорителят на китайското министерство на отбраната Жън Гоцян, предаде ТАСС, цитирана от БТА. Швартови изпитания на кораб се организират главно с цел проверка на качеството на строежа, монтажа, настройките на оборудването. Задействат се силовата уредба и спомагателните механизми, съоръженията, системите и устройствата, осигуряващи сигурна експлоатация на плавателния съд, пояснява агенцията. Самолетоносачът е първият кораб от подобен клас, построен изцяло в Китай. Той още няма име, но китайските медии го наричат \"Шандун\" или \"проект 001А\". Спуснат на вода през април т. г., той се очаква да бъде предаден на военните най-рано през 2020 г. Според хонконгски медии обаче Пекин смята да ускори процеса и да постави кораба на въоръжение още към края на 2018 г. От 2012 г. КНР притежава единствения си досега действащ самолетоносач \"Ляонин\", построен на базата на бившия съветски тежък крайцер самолетоносач \"Варяг\", купен от Украйна през 1998 г. Новият кораб е модернизиран вариант на същия модел, с малко по-големи габарити. През февруари медии от Хонконг съобщиха, че същевременно Китай строи още един самолетоносач - \"проект 002\", който представлява съвсем нова разработка и ще има парни катапулти, докато \"Ляонин\" и \"Шандун\" предвиждат само излитане на самолети от обикновен трамплин.", "date": "2017.12.28", "title": "Китай провежда изпитания на своя втори самолетоносач"}
{"url": "https://www.24chasa.bg/novini/article/6633919", "text": "16-годишно момиче от Павликени е извършило кражба на детска количка, установиха великотърновски полицаи. На 26 декември в полицията е получен сигнал от 34-годишен мъж от Трявна, който обяснил, че детска количка негова собственост, оставена пред магазин в центъра на В. Търново е била открадната. Докато се оглеждал пред магазина той забелязал младо момиче да се опитва да укрие подобна детска количка. След намесата на полицията е установено, че извършител на деянието е 16-годишно момиче от Павликени, неизвестно до момента на полицията. По случая е започнато досъдебно производство.", "date": "2017.12.28", "title": "16-годишна задигна детска количка,\nоставена пред магазин в центъра на Търново"}
{"url": "https://www.24chasa.bg/novini/article/6633974", "text": "България ще ръководи дейността на Съвета на ЕС в момент, в който европейският дневен ред е изправен пред сериозни предизвикателства. Предстоят избори в Италия, а в Германия все още няма сформирано правителство. В същото време изтичат мандатите и на Европейската комисия, и на европарламента. По време на Българското председателство ще се води и важният дебат за бъдещето на Европа, както и какви ще бъдат параметрите на финансовата рамка и бюджета на Общността. Темата за миграцията е сериозен въпрос, свързан със сигурността и стабилността в Европа. По време на българското председателство продължават и преговорите за Брекзит. Заради излизането на Великобритания в бюджета на Общността се отваря дупка от 10 до 15 милиарда евро годишно, а нуждите на новите фондове – за сигурност, миграция, Африка – са около 11 милиарда евро годишно. Изглежда санкциите над Полша също ще са важна тема по време на срещите на европейските лидери в София. През изминалата седмица ЕК поиска Полша да бъде наказана с отнемане на правото ѝ на глас заради промени в правосъдната система на страната, които са критикувани от Комисията. Предложението би трябвало да бъде разгледано в началото на 2018 г. от Съвета по общи въпроси, чийто председател ще е българският министър на външните работи Екатерина Захариева. Сред акцентите на председателството попада и кохезионната политика. Очаква се новите държави-членки да настояват за запазването на фондовете – и като грантове, а не само като финансов инженеринг, което се опитват да наложат нетните донори. Дискусията започва още през януари с голяма конференция в Брюксел и продължава на 9 март в София на най-високо ниво. Българското председателство ще работи усърдно и за постигане на напредък по приемането на ключови законодателни актове. Най-важните от тях са: пакет предложения за реформа на Общата селскостопанска политика след 2020 г., законодателните предложения за кохезионната политика – ЕИСФ 2021-2027 г., Многогодишната финансова рамка след 2020 г., предложение за директива за административно сътрудничество в областта на ДДС и борбата срещу данъчните измами в края на 2017 и началото на 2018 г. В сферата на сигурността и стабилността в Европа ще работим по досиета за взаимодействие и обмен на информация между правоприлагащите органи и службите по сигурност, проекта за Регламент за институционализиране на Службата на Европейския прокурор, предложение за Регламент относно компетентността, признаването и изпълнението по брачни въпроси и въпроси, свързани с родителската отговорност и международното отвличане на деца, подобряване на трансграничния достъп до електрони доказателства. Относно цифровата икономика и уменията на бъдещето важни теми ще са тези за: Единния цифров портал, пакет киберсигурност, проекта на Директива за авторски права в Единния цифров пазар, регулиране на свободното движение на нелични данни от ЕС, регулиране на електронната неприкосновеност, предложение за Решение на ЕП и на Съвета относно общата рамка за предоставяне на по-добри условия в областта на уменията и квалификацията („Европас“) и за отмяна на Решение №2241/2004/ЕО, както и новата рамкова програма „Еразъм+“ на ЕС за образование, обучение, младеж и спорт след 2020 г.", "date": "2017.12.28", "title": "Предизвикателствата пред Европа"}
{"url": "https://www.24chasa.bg/novini/article/6633936", "text": "Служители на полицейското управление в Елена разследват грабеж. Сигнал за извършеното престъпление е получен тази нощ в 01,45 ч. По данни на подателя група лица нанасяли удари на млад мъж на улица в Златарица. Изпратеният на мястото полицейски екип е установил 25-годишен мъж от с. Сушица, известен на полицията и осъждан с хематоми в областта на главата. От проведените първоначални действия по разследването е установено, че съпричастни към извършеното деяние са 23-годишната В. Й. от Златарица, 30-годишната Е. Р.от гр. Летница и две момчета на 14 и 16 години от Златарица и Летница. Четиримата, след като са нанесли побой на потърпевшия, му отнели 150 лв. Започнато е досъдебно производство. Работата по изясняване на случая продължава.", "date": "2017.12.28", "title": "Каре нападатели пребили и задигнали  150 лв. от мъж в Златарица"}
{"url": "https://www.24chasa.bg/novini/article/6634003", "text": "Пловдивската окръжна прокуратура изправя на съд проф. Николай Банков от Университета по хранителни технологии. Той ще отговаря за подкуп, поискан от двама студенти, за да им пише тройки. Това станало на 11 май т.г. Професорът се славел като преподавател, при когото почти не можело да се вземе изпита по теоретична електротехника. В съда ще отговаря и бившият му студент Димитър Димитров, който бил посредник и уговорил рушвета в размер на 600 лева. Срещу тази сума двама възпитаници на университета щели да получат тройки от проф. Банков. На 9 май въпросните кандидат-висшисти отишли на изпита. Професорът им проверил писмените работи и ги скъсал, но не отбелязал нищо в книжките им. Те попитали преподавателя кога могат отново да се явят. Той ги приел в кабинета си, дал им по една задача, чието решение трябвало да му представят след седмица. На 11 май младежите занесли отговорите, но проф. Банков им казал, че са грешни и ги скъсал. Дал им обаче номера на 38-годишния Димитър Димитров, като им поръчал да му се обадят, за да си решат проблема с изпита. Междувременно ученият се свързал с посредника и го информирал, че ще го потърсят студенти, на които трябвало да обяви \"цената\". Студентите потърсили посредника, а той им обяснил по телефона, че трябва да му дадат по 300 лева. След това щели да отидат при професора с книжките си и той да им нанесе положителни оценки. На 15 май бил проведен формален изпит, като двамата младежи получили по една тройка срещу сумата. На същия ден в заведение на Димитров били намерени и иззети парите от рушвета. Банков беше арестуван и впоследствие пуснат под парична гаранция от 5000 лева. Той е отстранен от длъжност и му е наложена забрана за напускане на страната. Разследването срещу колегата му проф. Симеон Василев, който също беше арестуван заради подкуп, все още не е приключило. Очаква се и за него прокуратурата да внесе обвинителен акт.", "date": "2017.12.28", "title": "Пращат на съд професор, поискал 600 лв. подкуп за две тройки"}
{"url": "https://www.24chasa.bg/novini/article/6634005", "text": "Китай обяви днес, че удължава до 6 дни (144 часа) правото на безвизов транзитен престой в столицата Пекин, както и в Тиенцзин и Хебей, за гражданите на 53 страни, съобщава БТА. Според агенция Синхуа пътниците, пристигащи със самолет, влак или кораб през един от шест посочени гранични пункта, могат да останат до 6 дни и да посетят туристически и исторически обекти в тези три района, при условие че притежават валиден пътнически документ и билет за продължаване на пътешествието си. Досега такова разрешение се получаваше само за три дни. Тридневната възможност остава в сила за 16 други града, сред които и Шанхай. Според ДПА от новата придобивка могат да се ползват страните от шенгенската зона на ЕС, както и САЩ, Бразилия, Мексико, Чили и Аржентина. Целта на улеснението очевидно е да се стимулира туристическият интерес към Китай, отбелязва агенцията.", "date": "2017.12.28", "title": "Китай разрешава 6-дневен транзитен безвизов престой за туристи от 53 страни"}
{"url": "https://www.24chasa.bg/novini/article/6634048", "text": "Еврокомисарят по регионалната политика Корина Крецу е възхитена от условията, които предлага ски зона Банско за зимен туризъм. Румънската еврокомисарка е със семейството си в нашия курорт, който са избрали за кратка почивка. Заедно с нея е министърът на туризма Николина Ангелкова, която също е на почивка в Банско със съпруга и дъщеря си. Двете семейства са разгледали културно-историческите забележителности на стария град, а министър Ангелкова, като запален скиор, е показала и отличните условия за каране на ски в Пирин.  ", "date": "2017.12.28", "title": "Министър Ангелкова показа Банско на еврокомисар Крецу"}
{"url": "https://www.24chasa.bg/novini/article/6634145", "text": "Финансовото министерство трябва да бъде призовано по делото срещу бившия външен министър Даниел Митов и заместника му Христо Ангеличин, реши съдия Пламен Панайотов от специализирания съд. За днес беше насрочено разпоредителното заседание, но то не успя да тръгне поради отсъствие на адвоката на Митов. Външно министерство, които бяха призовани, също не изпратиха свой представител. Бившият министър е обвинен за това, че от 15 януари до 22 юли 2016 г. не е изпълнил служебните си задължения, за да набави облага за търговско дружество. Това е ощетило ведомството с близо 500 хиляди лева. Няма материална щета за министерството, коментира днес Митов. Ангеличин пък като длъжностно лице не е контролирал дейността на дирекция \"Управление на собствеността и материално техническо осигуряване\". Става въпрос за това, че в началото на 2016 г. Външно е сключило 2 споразумения със земеделското министерство с фирма, която работи с него, да работи с Външно по осигуряване на самолетни билети, хотелски резервации и медицински застраховки. Трима прокурори - двама от Спецпрокуратурата и един от Софийска градска прокуратура, се явиха днес на делото. ", "date": "2017.12.28", "title": "Призовават финансовото министерство по делото \"Митов и Ангеличин\""}
{"url": "https://www.24chasa.bg/novini/article/6634151", "text": "Японски учен откри случайно нов тип стъкло, което се възстановява след счупване само с притискане на парчетата заедно, съобщи АФП, цитирана от БТА.  До навлизането на новия вид стъкло в производството обаче ще минат години. Ю Юнагисава от университета на Токио разказа, че е открил новия материал, докато изучавал адхезиви за мокри повърхности. В лабораторен експеримент той счупил на две направено от него стъкло. След това, когато притиснал две парчета на стайна температура за 30 секунди, те се слели. Възстановеното стъкло изглежда доста здраво - когато към двата му края бъде закрепена пълна бутилка, то не се чупи. Стъклото е органично, близко до акрилното. То се произвежда от свързване на полимера полиетер и тиокарбамид. Водородната връзка между тях придава на стъклото самосвързващите се свойства. Постижението може да удвои и утрои живота на много стъклени изделия, на автомобилните стъкла и строителни материали. Прототипът обаче не е идеален, защото здравината му отслабва над температура от 40-45 градуса Целзий. Други учени са демонстрирали подобни свойства с каучук и гелове, но Ю Юнагисава е първият, получил ги с вид стъкло, без да трябва предварително да го стопява.", "date": "2017.12.28", "title": "Японец изобрети стъкло, което се възстановява само след счупване"}
{"url": "https://www.24chasa.bg/novini/article/6634167", "text": "Административният съд в Пазарджик отхвърли като несъстоятелен иск за 500 000 лв. на убиец-рецидивист, които съди Главна дирекция за изпълнения на наказанията, защото бил настанен за 4 дни в килия с лоши условия. 44-годишният Халил Х. е осъден през 2000 г. на доживотен затвор без право на замяна за грабеж, придружен с убийство. Има и втора доживотна присъда за опит за убийство на надзирател в затвора в Плевен. Общо е осъждан 11 пъти за различни престъпления. През април 2016г. Халил Х. е преместен за 4 дни от затвора в Ловеч, където изтърпява доживотното си наказание, в Пазарджик, т.к. бил призован като свидетел по дело в местния съд. През временния си престой в пазарджишкия затвор той бил затворен в килия в зоната с повишена сигурност, предвид изтърпяването на възможно най-тежката присъда. В килията обаче нямало санитарен възел и течаща вода. Заради това рецидивистът завел делото срещу държавата, защото бил принуден да удовлетворява естествените си нужди в кофа, в килията. Това, според него, се отразило негативно върху човешкото му достойнство и претърпял \" неповторимо унижение\", което довело до липса на желание за живот, стрес и безпокойство. Съдът обаче отхвърли претенциите на затворника, т.к. сметна, че спрямо него не са допуснати нарушения. По време на делото стана ясно, че убиецът -рецидивист води около 60 дела срещу държавата, откакто излежава доживотната си присъда. Решението на пазарджишките магистрати може да се обжалва пред ВАС.", "date": "2017.12.28", "title": "Убиец с доживотна присъда иска 500 000 лв.\nот държавата за 4 дни в лоша килия"}
{"url": "https://www.24chasa.bg/novini/article/6634191", "text": "Транспортни специалисти предлагат ново решение за връзката на Перник със столичното метро. Това съобщи на пресконференция Мартин Златков - асистент във Висшето транспортно училище \"Тодор Каблешков\", съобщи БТА. Според тях по-рационално би било закупуването на двусистемни мотриси, които да излизат от тунела на трета метролиния при 19-та метростанция (Горна баня) и по съществуващото жп трасе да правят връзка с Перник, дори и с Радомир. Двусистемната мотриса е електрически мотрисен влак, който може да се захранва и от система за железопътен транспорт, и от система за метро, обясни Златков. По думите му вече е внесено предложение в Столичен общински съвет от 30 ноември за удължаване на трети метродиаметър и закупуване на такива мотриси. От реализирането му ще се облагодетелстват и жителите на София, увери Златков. Според него екологичният релсов електрически транспорт ще доведе до намаляване на трафика през Владайския проход и автомагистрала \"Люлин\", което чувствително ще снижи вредните емисии, генерирани от влизащите в столицата автомобили, ще се решат проблеми с паркирането, шум, задръствания и др. Времето за пътуване ще се съкрати почти двойно, заяви Златков. По думите му предложението е подкрепено от граждански инициативен комитет за подобряване качеството на живот на населените места и квартали в южната част на София.", "date": "2017.12.28", "title": "Предлагат ново решение за връзката на Перник със столичното метро"}
{"url": "https://www.24chasa.bg/novini/article/6634200", "text": "41-годишен мъж от ловешкото село Дерманци бере душа след зверски побой на 23 декември. Сигнал за тежкия инцидент бил получен в РУ-Луковит около 17.20 часа. Разпра станала в местно заведение, като пострадалият бил участник в нея. След размяна на остри думи обаче той се прибрал в дома си. Там го последвали побойниците и жестоко се разправили с него В тежко състояние и с опасност за живота мъжът бил откарана за лечение в плевенска болница. А след проведени издирвателни мероприятия като извършител на побоя бил заподозрян 18-годишен младеж от града. Той е задържано за срок от 24 часа, по случая е образувано досъдебно производство. На Бъдни вечер около 21.35 часа е открит труп на 27-годишен младеж в къща в с.Чавдарци. Тялото му лежало в стая, пригодена за спалня. Извършен бил оглед и по първоначални данни най-вероятно се касае за самоубийство с огнестрелно оръжие. Работата по случая продължава. Житейска драма пък подтикнала 46-годишен ловчанлия да сложи край на живота си на Коледа. Макар, че имал печеливш бизнес, нещата в семеен план не вървели. Психиката му не издържала и той си метнал въжето.", "date": "2017.12.28", "title": "Пребиха мъж, други двама се самоубиха по празниците в Ловешко"}
{"url": "https://www.24chasa.bg/novini/article/6634220", "text": "Председателят на британските лейбъристи Джереми Корбин заяви, че позицията на министър- председателя консерватор Тереза Мей е „нестабилна“ и че може по всяко време да се проведат парламентарни избори, на които той да излезе победител, предава Politico. „Пълен съм с енергия“, заяви 68-годишният политик. „Сценариите напред са, че консерваторите ще се свият и тяхната позиция ще бъде нетърпима и ще решат да проведат нови избори. Ние ще започнем борбата“, заяви Корбин, цитиран от Фокус. Той допълни, че стратегията му да остава здрав е следната: „Ям овесена каша всеки ден и се пазя от алкохол и месо“. Корбин допълни, че е оптимистичен за бъдещето на себе си и партията си. „На изборите от тази година, за мое съжаление не спечелихме. Но ние получихме най-много гласове от 1970 г. насам“, допълни той.", "date": "2017.12.28", "title": "Джереми Корбин: В достатъчно добро здраве съм, за да стана премиер"}
{"url": "https://www.24chasa.bg/novini/article/6634219", "text": "Главната дирекция \"Инспекторат за опазване на културното наследство\" към Министерството на културата (МК) извърши проверка по случая с разрушаването на сградата на бул. \"Княз Ал. Дондуков\" 20 и установи, че сградата не притежава статут на единичен паметник на културата. Това съобщава пресцентърът на ведомството, като уточнява, че сградата никога не е била декларирана като паметник на културата. В този смисъл събарянето й не подлежи на санкция от Министерството на културата, съобразно Закона за културното наследство. С оглед на това, че сградата попада в обхвата на територия с културно-историческо наследство със статут на групова недвижима културна ценност - \"Ансамбъл \"Бул. Княз Александър Дондуков\" и в границите на II защитена зона на археологическия резерват \"Антична Сердика и Средновековен Средец\", с МК задължително се съгласуват последващи инвестиционни намерения, се посочва в съобщението.", "date": "2017.12.28", "title": "Спецовете: Сградата на \"Дондуков\" 20 никога не е била паметник на културата"}
{"url": "https://www.24chasa.bg/novini/article/6634445", "text": "                                                                                                                                                 Тук ще видите кои са били най-четените истории в сайта ни през изминалата година. През следващите дни те ще бъдат подредени по теми и по брой прочитания. Следете.                                                                                                                                                                                                                                                                                                                                                                                                                                                                                            ", "date": "2017.12.28", "title": "Вижте най-четеното в сайта през 2017 г."}
{"url": "https://www.24chasa.bg/novini/article/6634216", "text": "С приетите днес решения правителството решава два проблема – за изграждане на нов лифт на Банско и за запазване на природата на Пирин. Така министър-председателят Бойко Борисов обобщи дискусията по приемането на промени в Плана за управление на Национален парк „Пирин“ и за задължаване на министъра на околната среда и водите, при наличие инвестиционен интерес за изграждане на нова туристическа кабинкова линия в ски зона Банско и съпътстващата я инфраструктура, да предприеме спешни действия за съгласуване по реда на екологичното законодателство на всички необходими устройствени планове и инвестиционни предложения. Премиерът Борисов посочи, че с днешното решение се довършва дългогодишната процедура по приемане на промени в Плана за управление на Пирин, съобщиха от Пресслужбата на кабинета. „В този план няма нищо, което касае строителство, няма керемиди, няма тухли, няма хотели, няма сгради, няма каквото и да било. И специално тук се обръщам към екоорганизациите, че всяко инвестиционно намерение, което ще се прилага в Пирин, минава на екологична оценка, оценка на съвместимост и всички необходими и указани в закона действия. Сиреч, не може да се направи една колиба, не хотел – една колиба, без да мине съответната процедура по екологичното законодателство. Така че, лично аз истински се надявам и тези, които ще се радват, или тези, които мислят, че нещо нередно се прави, да се обединим върху две неща – природата, дърветата, парка Пирин – ще ги пазим така, както трябва“, подчерта министър-председателят. Това са двете неща, които всички трябва да отстояваме. Просто различен беше пътят, по който искахме да стигнем до това решение, което всички подкрепяме – за втория лифт в Банско, посочи премиерът Борисов. Точка 13 Проект на Решение за приемане на промяна на Плана за управление на Национален парк „Пирин“, приет с Решение №646 на Министерския съвет от 2004 г. БОЙКО БОРИСОВ: Нено Димов! НЕНО ДИМОВ: Уважаеми господин министър-председател, уважаеми колеги, това е процедура, която е започнала през 2013 година и на практика е за изменение на Плана за управление на Национален парк „Пирин“, която цели отпушването на възможността за инвестиционни предложения, която до този момент, всъщност, не съществува. Точката през 13-та година е приета на Висш експертен съвет и през февруари е утвърдена от министъра на околната среда и водите, но поради промяна на правителството тогава не стига до заседание на Министерския съвет, след което се взема решение да се изчака новият план за „Пирин“, който е изработен, но през месец март тази година влиза в съдебна фаза и е обжалван. Ноември 17-та година кметът на Банско с писмо иска от мен да завърша процедурата, която е започната през 13-та година, с което аз рестартирах тази процедура и до 22 декември беше срокът за съгласуване с министерствата и за обществено обсъждане. Бяха получени 4801 становища, от които 3304 подкрепят промяната, 1497 не подкрепят промяната. На практика в момента предлагам за приемане изменението на плана в тази посока. Благодаря. БОЙКО БОРИСОВ: Валери Симеонов! ВАЛЕРИ СИМЕОНОВ: Уважаеми господин министър-председател, уважаеми колеги, апелирам към гласуването на тази точка, тъй като това е една изключително наболяла тема, свързана с обществените очаквания не само на Пиринския край, но и на цялата общественост. До момента България изключително изостава с изграждането на съоръжения, свързани с планински туризъм. Виждате, че точката е от 13-та година. Искам да припомня, че 15-та година беше образувана Междуведомствена работна група с наше участие и под ръководството на министър Ивелина Василева, която също потвърди необходимостта и подкрепи така формулирания текст, свързан с евентуалната промяна, която ще гласуваме днес, на Плана за управление. Известни са ми настроенията на част от екологичните организации против една такава промяна, но смятам, че ние сме достатъчно отговорни и съвестно подхождащи към темата хора и в качеството си на постовете, които заемаме мисля, че сме готови във всеки един момент, в случай, че има забележки от страна на Европейската комисия, да коригираме евентуално част от решението, ако това е необходимо, въпреки че аз съм убеден, че дотам няма да се стигне. Все пак искам да припомня, че в този момент, когато отвън на жълтите павета има около 50-60 човека, пътят за Гърция е блокиран от над 1500 човека. Всъщност тези митинги са само една малка част от тези три - четири хиляди човека – най-големият митинг, който е от чакащи да се качат и да се възползват от възможността да се спуснат по нашите чудесни писти в ски зона Банско. Така че, ако протестите са епизодични и са свързани със заседание на Министерския съвет, чакащите, основно чужденци, които трупат негативи за нашата родина, са в пъти повече. Ние сме длъжни в името на интересите, както казах, на хората и в името на интересите на българската икономика да приемем това решение. Благодаря ви предварително. БОЙКО БОРИСОВ: Друг? Приемаме точка 13. Точка 15 Проект на Решение за предприемане на спешни действия по реда на екологичното законодателство при инвестиционно намерение за изграждане на нова туристическа кабинкова линия в Ски зона Банско БОЙКО БОРИСОВ: Министерският съвет възлага на министъра на околната среда и водите, при наличие на инвестиционен интерес за изграждане на нова туристическа кабинкова линия в Ски зона Банско и съпътстващата я инфраструктура, да предприеме спешни действия за съгласуване по реда на екологичното законодателство на всички необходими планове и инвестиционни предложения. Каракачанов! КРАСИМИР КАРАКАЧАНОВ: Уважаеми господин министър-председател, уважаеми колеги, всъщност това го има и в програмите и на ГЕРБ, и в програмите на „Обединени патриоти“, има го и в общата ни програма за управление. Аз се радвам, че с тази точка показваме на обществото, че коалицията не само е единна, изпълнява си програмата, защото това е един действително наболял проблем от години, обществото го очаква и по този начин, задължавайки екологичния министър, ние отговаряме и на обществените очаквания. Така че, мисля, че тази точка също трябва да бъде приета, за което благодаря на всички колеги. БОЙКО БОРИСОВ: Друг? Кралев? КРАСЕН КРАЛЕВ: Нашата позиция винаги е била в подкрепа на взимане на решение за разширението на съоръженията, които ще улеснят и зимния туризъм, и зимните ски спортове. На мнение сме, че и километрите писти, с които разполагаме, и съответните съоръжения и инфраструктура към тях като лифтове, влекове са крайно недостатъчни с оглед капацитета, който бихме могли да имаме като държава за развитие на зимните спортове, зимния туризъм. Така че, категорично подкрепяме и двете решения, които бяха предложени. Изключително належащо е да се отвори процедурата, спазвайки всички нормативни уредби, спазвайки европейското и българското законодателство, ние да можем да изградим този необходим брой и съоръжения и писти, който да удовлетворява потребностите и на българския туризъм. БОЙКО БОРИСОВ: И в този ред на мисли да ни запознаеш със състоянието на държавния лифт „Заека“ на Витоша. КРАСЕН КРАЛЕВ: Съоръжението ски влек „Заека“, който е на Витоша, е преустановил работата си преди около осем години, тъй като вследствие на буря са изтръгнати финалните четири стълба, като част от тях са изтръгнати заедно с бетона и с части от скалата, което не позволява възстановяването им на същото място. За да се възстанови влекът, трябва да се направят редица процедури. Освен това, ние не разполагаме със съоръжения като ратраци, които да поддържат пистите и за да се извърши реконструкция. Разбира се, такава би могла да бъде извършена, но, първо, трябва да направим цялостен технически анализ на състоянието на съоръжението, прединвестиционно проучване да бъде направено, на база на което да се актуализира Планът за управление на Природен парк „Витоша“, защото трябва тези стъпки да се изместят, примерно, с 20 метра встрани, което налага изменение на трасето. БОЙКО БОРИСОВ: Едва ли еколозите ще са против това. КРАСЕН КРАЛЕВ: Аз смятам, че би трябвало да го подкрепят. И още повече, че когато се направи инвестиционният проект, на база на това решение може да дадем точната оценка колко ще струва и лифтът. Актуализацията на Плана за управление на Витоша може да мине, защото в момента е във фаза на разглеждане. Тоест, тази поправка, която на нас ни е необходима, би могла да бъде в това изменение включена. БОЙКО БОРИСОВ: Аз предлагам на колегите да ти възложим да го вкараш в плана за управление. Ако не можеш или няма държавно предприятие, което да го стопанисва, да го дадем на общината, да имат общински предприятия, да го вкараме при Красимир Вълчев децата да се обучават по програми, да ходят да карат ски и да ползват тази природа на Витоша. Така че, да ни дадете план, а не държавното съоръжение с паднали стълбове, със скъсани въжета да чакат кога ще се пребие някой там. Предложете ни вариант – държавно, общинско, на Министерството на образованието и науката, на спорта, съвместно… КРАСЕН КРАЛЕВ: Моето предложение е да започнем процедура и в момента, когато е ясна цялата стойност и на проекта, ще имаме решение, ще ви го предложим. БОЙКО БОРИСОВ: Ето, сега по празниците, в София децата вместо да отидат да карат ски – нямаме съоръжения. Горанов! ВЛАДИСЛАВ ГОРАНОВ: Понеже лифтовете са транспортни съоръжения, да включим и Московски в цялата работа. БОЙКО БОРИСОВ: Понеже се включваш в дискусията, Министерството на финансите да обезпечи изцяло финансово проекта. КРАСЕН КРАЛЕВ: За което сме много благодарни. БОЙКО БОРИСОВ: Мисля, че с тези приети две точки днес решаваме два проблема. Първият, за втори лифт на Банско, за който и зелените, и ние, и туристите, и браншът, и спортистите са убедени, че липсва и затова ние взимаме днес политическо решение, по което Министерството на екологията най-спешно да действа. Сиреч, спорът има ли нужда, няма ли или какво мисли правителството или членове на правителството по темата – с днешното решение категорично казваме, че това правителство е за спешно и бързо изграждане на втори лифт в Банско. Планът за управление на Пирин, този план е започнат, трябва да се довърши, днес ние го довършваме. В този план няма нищо, което касае строителство, няма керемиди, няма тухли, няма хотели, няма сгради, няма каквото и да било. И специално тук се обръщам към екоорганизациите, че всяко инвестиционно намерение, което ще се прилага в Пирин, минава на екологична оценка, оценка на съвместимост и всички необходими и указани в закона действия. Сиреч, не може да се направи една колиба, не хотел – една колиба, без да мине съответната процедура по екологичното законодателство. Така че, лично аз истински се надявам и тези, които ще се радват, или тези, които мислят, че нещо нередно се прави, да се обединим върху две неща – природата, дърветата, парка Пирин – ще ги пазим така, както трябва. А в самия закон е казано, ако за лифта се отреже дърво, колко нови дървета трябва веднага да бъдат засадени. Така че, и това е отрегулирано в закона. Не виждам никъде, където би могло да бъдем уязвими. А ако това, което Валери Симеонов каза – ако някаква препоръка има от Комисията, ние винаги сме се съобразявали с тях. Но от това, което предлагаме днес, няма нищо, което да застрашава околната среда, тъй като, ако има инвестиционно намерение, както включително е и за държавния лифт „Заека“, виждате също започва процедура да се направят всичките тези оценки. Това са двете неща, които всички трябва да отстояваме. Просто различен беше пътят, по който искахме да стигнем до това решение, което всички подкрепяме – за втория лифт в Банско. Приятна работа на всички.", "date": "2017.12.28", "title": "Борисов: Спешно втори лифт в Банско, но след всички оценки (Стенограма)"}
{"url": "https://www.24chasa.bg/novini/article/6634228", "text": "38-годишен варненец получи условна присъда за това, че представил пред пътна полиция фалшива диплома за средно образование, за да вземе шофьорска книжка. Пред състав на Районен съд – Варна той се призна за виновен в това, че на 12 януари тази година пред служител на сектор “Пътна полиция” към ОД на МВР, съзнателно използвал дипломата-менте. На свидетелството за завършено образование бил придаден вид, че е издадено от СПТУ по транспорт в град Провадия. За самото съставяне на неистинския документ от подсъдимия не може да бъде търсена наказателна отговорност. 38-годишният мъж е неосъждан. Наказанието беше наложено по силата на постигнато между страните и одобрено от съда споразумение. Съдебният акт е окончателен и влиза в сила веднага.", "date": "2017.12.28", "title": "Осъдиха варненец, опитал да вземе книжка с фалшива диплома"}
{"url": "https://www.24chasa.bg/novini/article/6634240", "text": "Темата за спестяването неминуемо засяга всеки един субект в съвременната икономика. Спестяването е важно, защото то ни осигурява повече свобода, възможности и спокойствие за бъдещето. Темата е специфична особено по време на празниците, тъй като отделните хора имат различни нагласи спрямо спестяването. За едни то е приоритет, докато други са на мнение, че „животът е един и той трябва да се живее на максимум”. В крайна сметка обаче всеки се сблъсква със спестяването в даден момент от своя живот. Най-общо казано, спестяването е доход, който не е изхарчен, или това е начин за отложено потребление. Ако всеки един от нас получава месечен доход на първо число от даден месец, то спестените пари са тези, които са ни останали след края на месеца. Най-често обаче в България, когато се заговори за спестяване, повечето хора казват, че трудно биха могли да спестят нещо от техния месечен доход, тъй като в общия случай доходите в България са по-ниски. Макар и тази мисъл да битува в нашето ежедневие, факта, че по влогови сметки българите държат над 46 милиарда лева подсказва, че можем да пестим. Но дали всъщност мислим за тези натрупани пари като спестявания? Важно е най-вече да знаем, че всеки един човек може да започне да спестява, стига той да поиска. Това дали един човек ще спестява най-често зависи от неговата нагласа, манталитет и приоритети. Повечето хора, които спестяват, го правят, защото това им носи по-голяма финансова свобода и независимост, а също така и спокойствие за бъдещето. Това са теми, които се превръщат в приоритет за все повече хора в съвременния динамичен и променящ се свят. Минималният бюджет е този бюджет, който включва базовите необходимости за живота на всеки човек. Този бюджет включва само и единствено неотложните разходи. В общия случай разходи, които влизат в минималния бюджет, са: храна, жилище, сметки,транспорт. Голяма част от хората не са наясно каква е минималната сума пари, която им е необходима, за да продължат да задоволяват само и единствено базовите си потребности – такива, които ще осигурят тяхното оцеляване. При изготвянето на минималния бюджет се абстрахирайте от сегашния си доход и разходи. Ролята на минималния бюджет е да ни покаже какъв е минимумът средства, с които трябва да разполагаме месечно, за да продължим да живеем. Текущият бюджет ни показва колко всъщност харчим на месец. В масовия случай текущият бюджет е по-голям от минималния, който вече сме изработили. Ето защо сравнението между тези два бюджета ще ни разкрие и началната възможност да започнем да спестяваме – чрез оптимизиране на разходите. Свивайки разходите си в рамките на минималния бюджет, ние ще разполагаме свободно с останалите средства от нашия текущ бюджет. Тази стъпка е трудна за предприемане от повечето хора, тъй като те не са свикнали да се ограничават само и единствено до своите базови потребности. Важно е да знаем, че това е само една временна стъпка по пътя на спестяването. В случай че сте се ограничили в рамките на своя минимален бюджет, само за няколко месеца вие ще успеете да натрупате средства, които да осигурят финансовото ви спокойствие за известен период от време в бъдеще. Колкото по-голям е този период, толкова по-спокойни ще се чувствате. Спокойствието за вашето бъдеще, квалификацията ви и ситуацията на пазара на труда са трите фактора, които ще ви помогнат да определите своите доходи. Дори и да работите на заплата, не си мислете, че единствено и само работодателят ви взима решението какъв доход да получавате. Преценете трезво каква е вашата квалификация и умения и колко е максимумът, който можете да получавате за тях в настоящата ситуация на пазара. След това отидете и договорете тази сума. Резултатът от първата стъпка, вашето спокойствие, е най-важният фактор по време на преговорите. Има безброй хора, които получават далеч по-малко пари от техните възможности само и единствено защото водят преговори, докато са притиснати до стената от финансовия фактор. Втората стъпка определено е нещото, което ще ви даде възможност да продължите да спестявате пари. Този път вече няма да се съобразявате с минималния си бюджет, а може дори да се доближите до рамките на бюджета, който само допреди няколко месеца сте наричали текущ бюджет. Типична грешка, която може да допуснете при увеличаване на своите доходи, е да решите, че искате да се възползвате изцяло от това увеличение още на момента. Независимо с колко увеличавате вашите доходи, важно е да не забравяте как сте започнали в началото – в рамките на своя минимум. По-добре продължете постепенно да се отдалечавате от своя минимален стандарт на живот чрез разширяване на своите финансови предели, отколкото веднага да започнете да живеете на техния ръб. В противен случай бързо ще се озовете там, откъдето сте започнали. Още от момента, когато започнете да спестявате, започнете да разпределяте своите спестени пари в процентно съдържание. Определете какъв процент от тях ще спестявате в случай на непредвидени обстоятелства, какъв процент от тях ще спестявате за някаква конкретна ваша цел, какъв процент от тях ще спестявате за бъдещето. Обикновено това, което препоръчваме, е в това разпределение непременно да фигурира фонд, който да можете да използвате при форсмажорни обстоятелства, и фонд, който да можете да използвате за своето бъдещо увеличаване на доходите, като допълнителни обучения, квалификации, вложения в различни бизнес идеи или просто инвестиции. Разбира се, най-голям би следвало да бъде процентът на тези пари, които спестявате за бъдещето, без необходимостта от това да имате конкретна цел на този етап. Проблемът на една голяма част от хората е, че те спестяват своите пари в бързо достъпни активи – кеш или депозит в банка. И както може би знаете от личен опит, в първия удобен момент сме склонни да похарчим тези пари, особено когато те са все още малко. Дали сме харесали някоя дреха в търговски център, или искаме да отидем на вечеря в изискан ресторант, импулсивното решение, което взимаме, винаги е в ущърб на нашите спестявания. Ето защо в началото, когато започнете да спестявате, поставете психическата си нагласа така, че спестените пари да са изгубени пари – забравете за тяхното съществуване. Отделяйте ги настрана и ги оставете просто да се трупат. Не случайно, по-пестеливите българи предпочитат да спестяват в злато и съхраняват стойност в  . Не винаги обаче само нагласата дава резултат. Ето защо опитайте да спестявате така парите си, че винаги, когато импулсът ви накара да посегнете към тях, да трябва да обмислите добре своето решение. Това става чрез „поставянето на препятствия по пътя към вашите спестявания”. Дали ще държите парите си на някое труднодостъпно място, което ще ви накара да помислите още веднъж преди да усложните излишно живота си като ги извадите, или ще ги държите във форма, която не бихте могли да използвате на момента, като например злато, сребро или други активи – това е единствено ваше решение. Поставянето на подобен тип малки препятствия пред вашите спестявания гарантирано ще намали голяма част от импулсивните разходи, които правите. Това означава, че Вие постоянно трябва да се стремите както да увеличите дохода си, така и да намалите разходите си. Колкото и пари да изкарва човек, ако той не държи под внимание своите разходи, те никога няма да му бъдат достатъчни. Концентрирайте се върху приходите си, но не забравяйте да контролирате разходите. Най-важният фактор при спестяването е това винаги да бъдете сигурни, че спестявате. Следете стойността на своите спестявания, а не техния номинал. Голяма част от хората си мислят, че когато отделят кеш или пари в банка, спестяват. Единственото, което правят обаче, е да губят една голяма част от своите спестявания вследствие на инфлацията. Разбира се, тук става дума за спестени средства в дългосрочен план (повече от 1 година). Затова винаги дръжте под око   на вашите спестявания. Колкото по-дългосрочно ще спестявате, толкова по-важен е този момент за вас. Изборът Ви на спестовен актив, означава единствено доверие. Ако започнте да трупате долари под матрака, това показва, че се доверявате на Американското правителство, че ще запази сигурността на своята икономика и стойността на долара в бъдеще. Затова бъдете внимателни на какви активи се доверявате, без значение дали това е някаква валута, ДЦК, акции, недвижимо имущество или предпочитания от мнозина начин, инвестиция в ценни метали.", "date": "2017.12.28", "title": "Как да започнем да спестяваме в 7 стъпки?"}
{"url": "https://www.24chasa.bg/novini/article/6634237", "text": "Македония предприе извънредни мерки срещу гъстия смог, покриващ градовете - ежегоден зимен проблем в Западните Балкани, вината за който се хвърля върху горенето на въглища, остарялата индустрия и вредните емисии от старите автомобили, съобщи Ройтерс, цитирана от БТА. Правителството съобщи, че жителите на Скопие и Тетово ще могат да пътуват безплатно във влакове и автобуси, за да се намали използването на коли, а хората с хронични заболявания и бременните жени няма да ходят на работа. Забраняват се също спортните прояви на открито. Местните медии съобщиха, че в магазините са свършили маските за лице, тъй като много хора са се опитали да се защитят от въздуха в град Скопие, който се намира в дъното на долина. Световната здравна организация публикува доклад по-рано тази година, в който се казва, че Скопие е сред десетте европейски градове с най-голяма концентрация на токсични частици. Сараево, Тузла и Зеница в Босна, както и косовската столица Прищина също страдат от подобно високо замърсяване на въздуха заради използването на лигнитни въглища за отопление през зимата. Неотдавнашно проучване на Алианса \"Здраве и околна среда\" HEAL откри, че 16 остарели лигнитни предприятия от комунистическата ера в района на бивша Югославия предизвикват толкова замърсяване, колкото всички енергийни предприятия на ЕС взети заедно.", "date": "2017.12.28", "title": "Въведоха извънредни мерки в Македония заради гъстия смог"}
{"url": "https://www.24chasa.bg/novini/article/6634564", "text": "Безспорно последните две години икономическият растеж започна да се усеща все по-осезаемо от почти всички участници в икономическата игра, както чрез много повечето работни места, които бяха на разположение, така и през ръста на възнагражденията. През последните две години България е на второ място след Румъния по ръст на заплатите с близо 20% увеличение. Това каза икономическият анализатор Лъчезар Богданов в интервю за предаването \"12+4\", предава   По думите му, българските работодатели вече се конкурират с колегите си Испания, Италия, Великобритания, Германия. Необходими са предпоставки за по-висока производителност, което се случва благодарение на иновациите, капитал: България е една малка страна, която още десетилетия ще трябва да разчита на чужди инвестиции, т.е. България трябва да стане едно хубаво място, което да привлича капитал. Капиталът трябва да работи с човешки ресурси. Трябва да направим така, че с по-малко хора да се произвежда повече. Това трябва да стане, от една страна, благодарение на нови технологии и инвестиции, но от друга страна – и по-образована и грамотна работна сила. Това е нужното, за да се случи малко по-бърз от този икономически растеж, а не да бъдем отново в златната среда./…/ България е някъде по средата по икономически ръст в Европа, заключи Богданов.  Следващата година ще има ръст на доходите на българите. След икономическия растеж това е логичен пазарен процес, който ще се случи както в реалната икономика, така и в бюджетния сектор. Такава прогноза направи за предаването \"Преди всички\" по \"Хоризонт\" по   Петър Ганев от Института за пазарна икономика. Това, което може да изведем на преден план, е продължаващо развитие на икономиката, тоест, създаването на нови работни места, които, в рамките на годината, поне ако гледаме за трето тримесечие спрямо година по-рано, са около 170 000. Те, разбира се, са фокусирани около София, около Пловдив, около Стара Загора. Пазарът на труда създаде доста работни места и икономиката порасна. Това рефлектира в повече приходи в бюджета, коментира той. Мисля, че има едно такова разминаване между много добре развиваща се икономика и все още тежки проблеми на политическата сцена, които не успяваме да разрешим, допълни Ганев. Кризата отдавна е зад нас. Ние се възстановихме. Пазарът на труда е в по-добро състояние от 2007-2008 година. Разбира се, има още хора, които са без работа, и хора с доста ниски доходи и ниски заплати, но именно това очакваме да е трендът през следващата година - покачване на заплатите. Когато пазарът на труда се насити и започне да няма , а то вече това се усеща, единственият чисто пазарен е заплатите да тръгнат нагоре, каза още той.", "date": "2017.12.28", "title": "Експерти: По-високи заплати от 2018 г., от 2 години се усеща растеж в икономиката"}
{"url": "https://www.24chasa.bg/novini/article/6634655", "text": "Омбудсманът Мая Манолова ще инициира промяна в Кодекса за социално осигуряване (КСО), с която да бъде защитено правото на пенсия на съкратените миньори от ликвидирани рудници, съобщи пресцентърът на омбудсмана. Днес е имало среща на Мая Манолова с управителя на Националния осигурителен институт Ивайло Иванов, подуправителя Весела Караиванова и експерти от осигурителния институт. В срещата са участвали и представители на съкратените миньори. Необходимостта от промяната възникна след като се разбра че от 1 януари 2018 г. влиза в сила изменение в КСО, така че, вече съкратените миньори от затворените мини не могат да се пенсионират. На 23 декември минни работници се събраха пред общината в Кюстендил, за да изразят несъгласието си с отнетото им социално право. Те поканиха омбудсмана и й представиха проблема, а тя се ангажира да се срещне с управителя на НОИ веднага след коледните празници, пише в съобщението.", "date": "2017.12.28", "title": "Мая Манолова защитава правото на пенсия на съкратени миньори"}
{"url": "https://www.24chasa.bg/novini/article/6634679", "text": "Турското посолство във Вашингтон заяви днес, че е премахнало ограниченията на визовите услуги за американски граждани в отговор на решението на американското посолство в Турция да сложи край на продължилия месеци визов спор между двете членки на НАТО, предаде Ройтерс, цитирана от БТА.  По-рано днес американското посолство заяви, че ще възобнови всички визови услуги, след като Турция е спазила гаранциите, които е дала на САЩ във връзка със задържането на местни служители на американската дипломатическа мисия. Американското посолство в Анкара обяви на 8 октомври, че временно спира всички неимиграционни визови услуги, а Анкара отговори с реципрочна мярка. Решението на САЩ за спиране на визовите услуги бе обявено няколко дни след ареста на служителя в американското консулство в Истанбул Метин Топуз. \"Съгласно принципа на реципрочността ограниченията, които бяхме наложили във визовия режим за американски граждани, са премахнати едновременно\", се посочва в съобщение на турското посолство, цитирано от Франс прес. Турското посолство във Вашингтон обаче посочи, че не е дало на САЩ никакви гаранции във връзка със сътрудници на американските дипломатически мисии в Турция, спрямо които се води разследване. \"Ние не смятаме, че е правилно Съединените щати да твърдят, че са получили гаранции от Турция и да дезинформират американската и турската общественост\", заяви турското посолство, като добави, че има сериозни безпокойства във връзка дела срещу турски граждани в САЩ.", "date": "2017.12.28", "title": "Турция: Махаме визовите ограничения за американците"}
{"url": "https://www.24chasa.bg/novini/article/6634682", "text": "Окръжният съд в Пловдив намали присъдата на бившия кмет на Стрелча и Пазарджик Иван Евстатиев от 6 на 4 години. Това съобщи пред \"24 часа\" адвокатката му Ташкена Колчева. На първа инстанция екскметът на Стрелча бе осъден заради изнасилване на 16-годишно момиче. Според обвинителите Евстатиев напил момичето и след това го изнасилил. През цялото време на съдебното дело той отричаше да е имало изнасилване. Адвокатът му Ташкена Колчева ще обжалва присъдата пред ВКС. Тя иска пълното му оневиняване.", "date": "2017.12.28", "title": "Намалиха с 2 години присъдата на Иван Евстатиев"}
{"url": "https://www.24chasa.bg/novini/article/6634746", "text": " Еврокомисарят по регионална политика г-жа Корина Крецу, която е в Банско за своята коледна ваканция, изтъкна радостта си, че се намира в най-добрия курорт в Източна Европа в момент, в който се дава зелена светлина за неговото по-нататъшно развитие. \"Като румънска и европейска гражданка считам, че Банско е добър пример за това как трябва да се развива една туристическа дестинация. Многото посетители от съседните държави Гърция, Македония, Сърбия и Румъния, го доказват. В навечерието на Председателството на България на Съвета на ЕС, това е знак към Европа да обърне поглед към по-бедните държави-членки. Считам, че политическите решения, които намират правилния баланс между икономическо развитие в съответствие с екологичните норми, са правилната посока за намаляването на ножицата между бедните и богатите граждани на ЕС\", каза тя на съвместна пресконференция с министър Николина Ангелкова и кмета на Банско Георги Икономов във връзка с приетото решение на Министерски съвет от днес, за даване на зелена светлина за извършване на промени в Плана за управление на НП \"Пирин\" съгласно всички изисквания на екологичното законодателство. \"Благодаря на Правителството и лично на министър-председателя, г-н Бойко Борисов, за отговорната държавническа позиция, която бе изразена днес по време на заседание на Министерски съвет. С приетото решение за промени в действащия план за управление на НП \"Пирин\" се дава възможност за развитието не само на зимните спортове в Банско, но и в останалите зимни курорти в България. Това бе едно принципно решение, базирано на политическа далновидност в подкрепа на устойчивото икономическо развитие на планинските региони в съответствие с екологичните норми и изисквания за защита на природата. Това е кауза, която защитаваме от осем години и днешният ден е специален за нас. Той бележи една голяма крачка за зимния туризъм в страната и неговото бъдеще\", каза кметът на Банско Георги Икономов. Министър Ангелкова сподели радостта си от взетото решение на Министерски съвет и отново подчерта, че процедурата за реализация на инвестиционно намерение, свързана с доизграждане на спортна инфраструктура на територията на ски зона Банско, ще премине през всички законови процедури по оценка на въздействието върху околната среда.", "date": "2017.12.28", "title": "Еврокомисар Корина Крецу: Банско е най-добрият курорт в Източна Европа (Обзор)"}
{"url": "https://www.24chasa.bg/novini/article/6634737", "text": "Шведският град Линшьопинг ще посрещне Нова година различно - с лазерно шоу, вместо с фойерверки и бомбички, съобщи ТАСС, цитирана от БТА.  Нововъведението е в името на природата и за спокойствието на животните. Въпросът за по-иновационни средства за създаване на празнично настроение се обсъжда отдавна в община Линшьопинг. Тази година местните власти решиха да преминат от думи на действия е взеха необходимото решение.", "date": "2017.12.28", "title": "Град в Швеция замени фойерверките на Нова година с лазерно шоу"}
{"url": "https://www.24chasa.bg/novini/article/6634794", "text": "Полицията в Иранската столица съобщи, че повече няма да арестува жени за неспазване на ислямския „дрескод“, наложен след революцията от 1979 г., предава Fox News. Началникът на полицията в Техеран ген. Хосеин Рахими заяви, че „тези, които не спазват ислямския начин на обличане вече няма да бъдат водени в ареста, нито ще се повдигат дела срещу тях“, предава Фокус. Младите и по-либерални ирански жени от отдавна изпитват границите на официалния дрескод, често носейки хлабави бурки, които не покриват косите им и боядисвайки ноктите си, което предизвиква възмущението и раздразнението на по-консервативните среди.", "date": "2017.12.28", "title": "Иран: Вече няма да арестуваме жени, които не спазват ислямския начин на обличане"}
{"url": "https://www.24chasa.bg/novini/article/6634838", "text": "Русия планира да построи в Куба съвременна астрономическа обсерватория, предаде ТАСС, цитирана от БТА.  Тя ще бъде оборудвана с един от най-мощните в света телескопи и ще помогне на учените да открият източници на гравитационни вълни. В частност, предназначението на телескопа ще бъде за наблюдение на потенциално опасни космически обекти - метеорити и космически отломки. Още не е ясно местоположението, където ще бъде инсталиран той. Русия възнамерява да построи на острова и един полигон за приложни изследвания и усъвършенстване на работата на космическите навигационни системи. Строителството ще започне, след като двете държави подпишат споразумение, което може да се случи догодина.", "date": "2017.12.28", "title": "Русия планира да отвори астрономическа обсерватория в Куба"}
