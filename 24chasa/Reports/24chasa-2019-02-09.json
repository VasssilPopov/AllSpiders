{"url": "https://www.24chasa.bg/novini/article/7290440", "text": "Родопското село Стърница стана собственик на голям ресторант, който купи с дарителска кампания. Помещението на нестандартната покупка от 250 кв. м е в центъра на селото на първия етаж в сградата на кметството. “Собственик е цялото село, до дни ще узаконим сделката при нотариус”, обясни кметът Митко Панчугов. Ресторантът е бил собственост на кооперация “Арда”. Тъй като тя се ликвидира, заради лоши финансови резултати заведението било обявено за продажба. Първоначалната оценка била 11 хил. лв. Избрана група от селото успяла да убеди ликвидационния съвет да свали цената с 5 хил. лв. Нужната сума от 6 хил. лв. била осигурена от дарения. 3530 лв. били събрани от настоящи жители на селото, които с децата и пенсионерите едва надхвърля 300 души. Всеки давал колкото може. 2485 лв. дошли от стърничани, които се изнесли да живеят в други селища с времето. “Събраната сума е 6015 лв. Продължават да пристигат още дарения, но те ще се използват за ремонта му. Кампанията обаче показа колко е сплотено селото ни”, каза кметът. В селото смятат да използват общата собственост за празненства, сватби, кръщенета, рождени дни и други случаи.", "date": "2019.02.09", "title": "Родопско село си купи ресторант с дарения"}
{"url": "https://www.24chasa.bg/novini/article/7290401", "text": "Концепцията на Красимир Каракачанов за интеграция на ромите влиза за обсъждане в Коалиционния съвет. Това стана ясно от изказване на заместник-председателя на ГЕРБ Цветан Цветанов. В същото време от ВМРО остават категорични, че текстовете нито са расистки, нито противоречат на Конституцията, предаде  .  И Патриотите, и ромската общност са съгласни за едно - промяна трябва да има. Но извън това тонът по темата се изостря все повече.", "date": "2019.02.09", "title": "Коалиционният съвет ще обсъди концепцията на Каракачанов за интеграция на ромите"}
{"url": "https://www.24chasa.bg/novini/article/7290404", "text": "Около 600 трактора блокираха днес различни пътища в Гърция, най-вече в северната част на страната, протестирайки срещу увеличението на цената на бензина и на социалните вноски, с намерението да засилят натиска върху правителството, предаде Франс прес, позовавайки се на агенция АНА-МПА. В продължение на два часа беше блокиран националният път между Атина и Солун. Говорител на демонстрантите заяви, че те искат да се срещнат с вицепремиера и министър на икономиката и развитието Янис Драгасакис, предаде БТА.  От своя страна министърът на земеделието Ставрос Араховитис посочи, че \"диалогът остава отворен и никоя врата не е затворена\". Той припомни, че се е срещнал със синдикални представители на 14 декември, за да разговаря за техните безпокойства. През 2017 година големи демонстрации на фермери прераснаха в инциденти в Атина пред министерството на земеделието, припомня АФП. Тогава протестът беше срещу увеличението на социалните вноски и данъците на фермерите в разгара на дълговата криза.", "date": "2019.02.09", "title": "Около 600 трактора блокираха пътища в Гърция, протестират срещу цената на бензина"}
{"url": "https://www.24chasa.bg/novini/article/7290358", "text": "Американският държавен секретар Майк Помпейо ще поиска Унгария да се откаже от намеренията си да се включи в проекта “Турски поток”. В понеделник външният министър на Тръмп започва обиколка в 5 европейски държави, като първата му спирка ще е именно в Будапеща, където ще разговаря с унгарския премиер Виктор Орбан, съобщи Ройтерс. Според високопоставен американски дипломатически източник шефът на Държавния департамент ще настоява за диверсификация на енергийните доставки за Централна Европа. “Майк Помпейо ще призове Унгария към по-активно участие в завършването на проекта на хърватския остров Крък за внос на втечнен природен газ. Той ще уговаря Унгария да се откаже от поддръжката на “Турски поток”, е казал източникът. Единият от вариантите за продължението на “Турски поток” е тръбата да премине на българска територия, а след това да продължи към Сърбия, Унгария и Словакия. Маршрутът не е определен окончателно, тъй като Москва иска гаранции от ЕС, че строителството няма да бъде блокирано. Помпейо щял да говори в Будапеща и за необходимостта от противодействие на руската агресия и укрепването на възможностите на НАТО за сдържането ѝ. Шефът на американската дипломация щял да призове унгарските власти да престанат да блокират взаимодействието на алианса с Украйна. Следващите спирки на Помпейо след Унгария са Словакия, Полша, Белгия и Исландия. Според Държавния департамент американското търговско, военно и културно присъствие в Централна Европа в последните години е намаляло, поради което се е образувал вакуум, а Русия и Китай с радост го запълнили. ", "date": "2019.02.09", "title": "Помпейо ще иска Унгария да зачеркне “Турски поток”"}
{"url": "https://www.24chasa.bg/novini/article/7290441", "text": "Представители на ромската общност, правозащитници и ръководството на община \"Марица\" се срещат в понеделник. Те ще обсъждат проблема с незаконните къщите в селото. Днес сутринта роми провокираха напрежение във Войводиново, след като се завърнаха в жилищата си, придружени от адвокат и представители на българския хелзински комитет.  Те поискаха да останат в домовете си до произнасянето на съда. Това стана повод местни жители да се насочат към махалата с намерение да я атакуват, но там бяха спрени от полиция и жандармерия. В крайна сметка кметът на селото Димитър Тосев и зам. кметът на община \"Марица\" Петър Минков успяха да убедят ромите да си тръгнат, за да не създават напрежение.  Тази вечер войводиновци отново се събраха на протест и заявиха, че няма да допуснат ромите да се върнат в незаконните си къщи. За всичките 17 останали постройки община \"Марица\" е издала заповеди за бутане, но собствениците им са ги обжалвали в пловдивския административен съд. ", "date": "2019.02.09", "title": "Канят на среща ромите от Войводиново в община \"Марица\""}
{"url": "https://www.24chasa.bg/novini/article/7290457", "text": "Около 40 души са се опитали да щурмуват полицейски участък в Киев днес след предизборен митинг на бившата министър-председателка Юлия Тимошенко, при което са избухнали сблъсъци със силите на реда, предаде ДПА, цитирана от БТА.  Няколко души са арестувани след сблъсъците, при които неизвестни използвали сълзотворен газ срещу полицаите и се опитали да нанесат щети на сграда на полицията. Някои от нападателите преди това били задържани за кратко по време на митинг от президентската кампания на Тимошенко и у тях били открити ножове и оръжие. След като били освободени, те атакували полицейското управление заедно с по-голяма група.", "date": "2019.02.09", "title": "Около 40 души щурмуваха полицейски участък в Киев след предизборен митинг на Юлия Тимошенко"}
{"url": "https://www.24chasa.bg/novini/article/7290435", "text": "Питбул нахапа петима в Хасково. Двама от тях - мъж и жена, са потърсили лекарска помощ. Инцидентът стана следобед в петък, разказаха съседи на стопанката на озверелия пес на ул. “Искър” - 85-годишна баба. Той бил на внука ѝ. Тя не извеждала кучето често и то станало агресивно. Излязло само навън. Служители на приют за бездомни кучета го оцелили с 3 стрелички с упойващо вещество, докато питбулът заспал. ", "date": "2019.02.09", "title": "Питбул нахапа петима в Хасково"}
{"url": "https://www.24chasa.bg/novini/article/7290472", "text": "Венецуелският опозицонен лидер Хуан Гуайдо призова армията да спре блокадата на американската хуманитарна помощ за Венецуела, предаде  Близо 100 тона храни, лекарства и хигиенни продукти са блокирани в приемен център на границата. Президентът Николас Мадуро смята, че помощта е заговор за чужда интервенция в страната му. Най-малко 2,3 млн. венецуелци са избягали от родината са заради тежката криза там. Бивш венецуелски финансов министър смята, че Каракас ще може да се върне към добива от 3 млн. барела дневно петрол след 4 години, и то след оздравяване на икономиката.", "date": "2019.02.09", "title": "Хуан Гуайдо призова армията да допусне хуманитарната помощ от САЩ"}
{"url": "https://www.24chasa.bg/novini/article/7290491", "text": "Руският архипелаг Нова Земя обяви днес извънредно положение заради нашествие на десетки полярни мечки, съобщиха в комюнике регионалните власти, цитирани от Франс прес и БТА.  Петдесетина бели мечки ходят често в Белушя Губа, най-голямото селище на архипелага, който има около 3000 жители. Някои от животните се държат агресивно, съобщи заместник-началникът на администрацията на архипелага Александър Минаев. \"Нападат хора и влизат в жилищни сгради\", каза той. Минаев добави, че хората ги е страх да излизат от домовете си и да пускат децата си на училище. Белите мечки са жертва на глобалното затопляне и топенето на ледници в Арктика ги принуждава да прекарват повече време в търсене на храна, отбеляза АФП. Признати са за застрашен вид и ловът им е забранен в Русия. За момента властите се опитват да изгонят мечките с помощта на патрулни коли и кучета, но тези мерки не дават очакваните резултати. Ако използването на светлинни и звукови сигнали не помогне да се уреди проблемът, животните ще трябва да бъдат убити, за да се гарантира сигурността на жителите, предупреждават властите.", "date": "2019.02.09", "title": "Руски архипелаг бие тревога заради нашествие на бели мечки"}
{"url": "https://www.24chasa.bg/novini/article/7290338", "text": "Новият руски самолет за далечен радиолокационен патрул А-100 извърши първия си полет, съобщи министерството на отбраната, цитирано от ТАСС и БТА.  А-100 е създаден въз основа на военно-транспортния самолет Ил-76МД-90А. Той е оборудван с цифров навигационен комплекс и цифрова система за управление от \"стъклената\" кабина на пилотите, както и с нов локатор, произведен от концерна \"Вега\". \"Многофункционалният авиационен комплекс А-100 е разработен във връзка с поява на нови класове цели и създаването на изтребителна авиация от ново поколение. Възможностите му далеч превъзхождат както руските, така и чуждестранните му аналози, включително самолета ДРЛО Е-3 на военно-въздушните сили на САЩ\", се казва в съобщението на министерството.", "date": "2019.02.09", "title": "Новият руски самолет за радиолокационен патрул А-100 извърши първия си полет"}
{"url": "https://www.24chasa.bg/novini/article/7290359", "text": "33-годишен жител на пловдивското село Скутаре е загинал при пожар в къщата си. Това съобщиха току-що от пресцентъра на полицията. Сигналът за инцидента е получен в 17:30 часа. Снощи пък мъж на 28 години също е издъхнал при пожар в дома си в село Драгомир.  И по двата случая са образувани досъдебни производства за причините за пожарите. ", "date": "2019.02.09", "title": "33-годишен загина при пожар в дома си"}
{"url": "https://www.24chasa.bg/novini/article/7290371", "text": "Автомобил на френската система за определяне нивото на терористична заплаха Вижипират (Vigipirate) бе подпален днес край Айфеловата кула по време на демонстрацията на \"жълтите жилетки\", предаде Франс прес, цитирана от БТА.  Прочутият парижки монумент беше затворен за посетители след инцидента. Димът от подпалената кола достигна първия етаж на кулата. Няколко хиляди \"жълти жилетки\" демонстрираха днес следобед във Франция с за 13-а поредна събота, която те наричат \"акт 13\". Демонстрациите отново са съпътствани от инциденти във френската столица, където ръката на един от демонстрантите беше откъсната от сълзотворна граната край Националното събрание. В ранния следобед участниците в протеста бяха около 4000, а в страната - общо над 12 000, по данни на министерството на вътрешните работи.", "date": "2019.02.09", "title": "Затвориха Айфеловата кула заради подпален автомобил"}
{"url": "https://www.24chasa.bg/novini/article/7290387", "text": "Кражба във възлова токова подстанция остави различни части на Казанлък без ток в съботния ден, предаде БГНЕС. Единият от взломаджиите е ударен от ток. Нарушителите са нахлули в 20-киловолтовата станция, счупвайки прозорци и врати. Вторият нарушител е заловен от полицията, когато се върнал в района, за да вземе чували с алуминиеви шини, които са изхвърлили от станцията. От ЕВН недоумяват как взломаджиите са се осмелили да влязат в станцията и с клещи да се опитват да изключат шините. Токът е спрял при сработване на защитите.", "date": "2019.02.09", "title": "Кражба от трафопост остави половин Казанлък без ток"}
{"url": "https://www.24chasa.bg/novini/article/7290399", "text": "Американската социална мрежа Фейсбук изгради огромен рекламен бизнес върху това, което знае за своите ползватели. Възможно е обаче тъкмо огромната база данни на компанията да се превърне в най-големия ѝ проблем. Тази седмица германската атимонополна служба излъчи първо предупреждение като реши, че „Фейсбук“ злоупотребява с позицията си на пазара с комбинирането на данни от други платформи, предаде    „Харесва ми“ - това е капанът, в който влиза всеки потребител на социалната мрежа. Независимо къде в мрежата сърфира и какво точно разглежда, достатъчно е само да отвори една страница. Тогава капанът се затваря и всичко е в ръцете на \"Фейсбук\". \"В бъдеще, „Фейсбук“ вече няма да може да принуждава ползвателите си да се съгласяват с неограничено събиране на данни, които не са на платформата,но са в профилите\", коментира Андреас Мундт, председател на антимонолната служба на Германия. Целта на германските регулатори е да преустановят събирането и свързването на различна по вид информация, представлявала интерес за потребителя. Така влиянието на „Фейсбук“ при обмена на данни със странични приложения, като „Туитър“, „Уотсап“ и „Инстаграм“ ще бъде ограничено.Образно казано, данните ще остават само при платформата, върху която се намират. Германците, които са много внимателни към личните си данни, приемат с одобрение решението на антимонополната служба. А от началото на годината двама водещи политици публично оповестиха закриването на своите профили в социалната мрежа. Миналата седмица канцлерът Ангела Меркел се раздели с \"Фейсбук\" със странния аргумент, че вече не е партиен лидер.", "date": "2019.02.09", "title": "Германската антимонополна служба въвежда нови мерки срещу фейсбук"}
{"url": "https://www.24chasa.bg/novini/article/7290307", "text": "Около 100 полицаи и агенти на Сикрет сървис извършиха обиски на 27 жилища в Букурещ и девет румънски окръга в рамките на разследване срещу група румънци, които измамили множество американски граждани чрез сайтове за електронна търговия, като щетите се оценяват на около 34 милиона долара, съобщава в. \"Ромъния либера\", цитиран от БТА.  Изданието отбелязва, че за първи път правоналагащите органи в Румъния са конфискували криптовалута Рипъл и Биткойн на стойност около 5000 долара. \"След молба за международна съдебна помощ, предадена от Сикрет сървис (САЩ), Дирекцията за борба с организираната престъпност извърши разследвания във връзка с група румънци, участвали в различни форми на информационни престъпления и пране на пари. Жертвите са американски граждани, а щетите възлизат на около 34 000 000 долара. Разследванията показаха, че престъпната дейност на замесените лица е започнала през 2016 г.\", се посочва в съобщение на Главния инспекторат на Румънската полиция. Чрез сайтове за електронна търговия членовете на групата публикували обяви за стоки, които в действителност не съществували, като убеждавали жертвите да изпратят пари за поръчаните стоки. При обиските са иззети мобилни телефони, лаптопи, таблети, банкови карти, харддискове и флаш-памет, както и два автомобила. Конфискувани са 207 600 леи, 24 500 евро, 5000 американски долара и 5500 швейцарски франка и е наложен запор на 10 недвижими имота на обща стойност около 310 000 евро.", "date": "2019.02.09", "title": "Мащабна акция в Румъния срещу мрежа за измами с криптовалути"}
{"url": "https://www.24chasa.bg/novini/article/7290309", "text": "Кубрат Пулев с нов видеоклип подкрепи българския туризъм. Ако не обичаш България, не обичаш и себе си, казва във видеото шампионът. Клипът бе представен премиерно на конференция на Министерството на туризма, на която 2019 г. бе обявена за година на вътрешния туризъм. Във видеото Кубрат Пулев разказва за красотите и героичната история на страната ни, за великите победи на българските спортисти и защо не би излязал на ринга под друг флаг, освен родния. „Ходим навсякъде по света, а не знаем достатъчно за родината си. Аз избрах българския туризъм, защото ако не познаваш България, не познаваш и себе си. Обичам България и българския народ“, казва Пулев във видеото. ", "date": "2019.02.09", "title": "Шампионът Кубрат Пулев: Избрах българския туризъм (Видео)"}
{"url": "https://www.24chasa.bg/novini/article/7290196", "text": "Ромите, които тази сутрин се завърнаха във Войводиново заедно с адвокат и правозащитници, отново напуснаха махалата. Кметът на селото Димитър Тосев ги изведе с бус, който шофираше лично.   До това се стигна след ескалация на напрежението в селото заради пристигането на ромите. При новината, че циганите са си дошли, местни жители се насочиха към гетото и се опитаха да пробият полицейската блокада. След преговори ромите в крайна сметка си тръгнаха. Във Войводиново са категорични, че няма позволят те да останат в предишните си жилища, които са незаконни. Последните 17 масивни постройки в махалата подлежат на събаряне. За тях има издадени заповеди от община \"Марица\", но в момента ромите ги обжалват в административния съд в Пловдив. Правозащитниците пък им обясняват, че докато магистратите не са произнесат, могат да останат в домовете си.", "date": "2019.02.09", "title": "Кметът на Войводиново изведе ромите с бус"}
{"url": "https://www.24chasa.bg/novini/article/7290219", "text": "Самолет на литовската авиокомпания ГетДжет, извършващ полет от Вилнюс до египетския град Хургада, е кацнал по спешност на международното летище в Букурещ днес, съобщава информационният сайт Зиаре, цитиран от БТА.  Самолетът Боинг 737 със 150 пътници на борда е кацнал на букурещкото летище \"Хенри Коанда\" в 14.37 часа заради технически проблеми с един от двигателите.", "date": "2019.02.09", "title": "Самолет със 150 пътници на борда кацна по спешност в Букурещ"}
{"url": "https://www.24chasa.bg/novini/article/7290221", "text": "Сблъсъци избухнаха днес между демонстранти от движението на \"жълтите жилетки\" и полицията в Париж, предадоха Асошиейтед прес и ТАСС, цитирани от БТА.  Органите на реда използваха сълзотворен газ срещу протестиращите близо до булевард \"Шан-з-Елизе\" и край сградата на Националното събрание на Франция. Полицаите трябваше да се защитават от агресивно настроени демонстранти, които ги замеряха с камъни и бутилки. Има информация, че при сблъсъците са пострадали двама демонстранти и двама полицаи. Участник в протестите е бил тежко ранен, след като при избухване на граната със сълзотворен газ е била откъсната ръката му. Няколко протестиращи се опитаха да прескочат загражденията и да проникнат на територията на Националното събрание, но служителите по сигурността им попречиха. Френските \"жълти жилетки\" излязоха на протести за 13-и пореден уикенд. По данни на властите десет демонстранти са задържани за нарушения на реда. Основната колона протестиращи, наброяваща над 1000 човека, се движеше от \"Шан-з-Елизе\" към река Сена. По-нататък се предвиждаше демонстрантите да преминат край вътрешното министерство, Националното събрание и Сената. Протестната акция трябва да завърши близо до Айфеловата кула", "date": "2019.02.09", "title": "Граната откъсна ръката на демонстрант в Париж"}
{"url": "https://www.24chasa.bg/novini/article/7290230", "text": "Суматранска тигрица в Лондонската зоологическа градина беше убит от потенциалния си партньор на първата им среща, съобщи ДПА, цитирана от БТА. Тигрицата Мелати беше представена на новопристигналия мъжкар Асим в петък. Срещата им обаче бързо стана нервна и потенциалният ухажьор стана агресивен. Въпреки усилията на служителите да ги разделят, Мелати беше мъртва, когато стигнаха до нея. Асим беше докаран в Лондон от датски сафари парк в рамките на европейска развъдна програма. Всички в Лондонската зоологическа градина \"са съкрушени от загубата на Мелати и обрата на събитията\". \"При големите котки запознанствата, колкото и внимателно да са подготвени, винаги са много рискови\" - обясниха от зоологическата градина. Преди да бъдат събрани, тигрите са държани в съседни ограждения, за да свикнат един с друг. Специалистите са забелязали положителни знаци и са решили, че моментът е подходящ за запознанството им. Мелати беше на 10 години. Тя е родила седем тигърчета от предишния си партньор Дже Дже, преди той да бъде преместен във Франция миналия месец, уточни Би Би Си. Сега специалистите са загрижени за 7-годишния Асим. Когато пристигна, го описваха като \"красив и самоуверен мъжкар, много любвеобилен към дамите\". Суматранските тигри са критично застрашени заради бракониерство и загуба на хабитат. На свобода те са само около 300 на брой. В плен живеят около 20 години.", "date": "2019.02.09", "title": "Новопристигнал тигър уби потенциалната си партньорка в британска зоологическа градина"}
{"url": "https://www.24chasa.bg/novini/article/7290269", "text": "2019 г. ще е годината на вътрешния туризъм. Ще работим активно за насърчаване на пътуванията към различни региони, нашата цел е да се промотират малко познати места и дестинации в страната. Това заяви министърът на туризма Николина Ангелкова при откриването на конференция „Естествено в България- 2019 година на вътрешния туризъм“. Тя посочи, че през миналата година за първи чуждестранните туристически посещения у нас преминаха 9,2 млн. През последните три години достигаме сериозни ръстове и тази година борбата ще е за всеки турист, затова е важно всички- държава, бизнес и местни власти да обединят усилия за още по-успешното развитие на сектора и запазване на високите резултати, каза министърът. Официални гости на събитието бяха г-жа Цвета Караянчева, председател на 44-тото Народно събрание, министърът на младежта и спорта Красен Кралев и зам.-кметът на София Дончо Барбалов. Министър Ангелкова им благодари за ползотворното сътрудничество и коментира, че се надява доброто партньорство да продължи и за всяка инициатива, която ще допринесе за развитие на сектора. На форума участваха още кметове, представители на бизнеса и неправителствения сектор. Данните за посещенията на българите в страната показват, че най-често те избират да пътуват през третото тримесечие, информира министър Ангелкова. Статистиката от местата за настаняване с 10 и повече легла за 11-те месеца на 2018 г. показва, че пренощувалите българи са повече от 3,57 млн., като броят им нараства с 2,3 на сто. Ръстът е показателен, че вървим напред, затова използваме и тази инициатива, за да надградим направеното, коментира министърът. Броят на реализираните нощувки надвишава 8,52 млн. и се увеличават с 1,7%. Приходите от нощувки на български граждани в местата за настаняване са 342,4 млн. лв., отчитайки ръст от 6,7 на сто спрямо периода януари- ноември 2017 г. Целта на днешната конференция е да обявим годината на вътрешния туризъм и да се обърне специално внимание на по-малките общини, обясни министърът. Тя съобщи, че се подготвя специален календар на събития през 2019 г., извън заложените в Годишната програма за Национална туристическа реклама. Той се разработва съвместно с кметовете, предвидили сме дискусии по региони и форуми и посещения на основни местни събития, обясни още министърът. Предстои и старта на кампанията „Неочаквана ваканция“ в периода от март до месец май, каза министър Ангелкова. Досега бяха проведени две нейни издания през есента на 2017 г. и пролетта на 2018 г. Отчетохме засилен интерес и положителни резултати, затова се подготвя и трето издание, коментира министърът. Важна стъпка за развитието на туризма и стимулирането на регионалното развитие, предприета и изпълнявана от Министерството на туризма, е приемането на Концепцията за туристическо райониране на страната ни. До момента са създадени 7 от 9 Организации за управление на туристически райони (ОУТР), заяви министър Ангелкова. Дигитализацията в туризма също е много важна и допринася за насърчаване на пътуванията, коментира министърът. Дошла съм да подкрепя министър Ангелкова в работата й да бъде стимулиран вътрешния туризъм, каза преди форума председателят на Народното събрание г-жа Цвета Караянчева. И допълни, че тази инициатива е ценна, защото може да покаже добрите практики и постижения на общините. Тя посочи още, че българите трябва да преоткрият страната и да се убедят, че и тук може да получат добро качество, да се радват на почивката си, да знаят, че си заслужава да прекарат ваканцията си у нас. Председателят на Народното събрание пожела на кметовете да работят, така че техните общини да са център на туризма. Благодаря на министър Ангелкова и Министерството на туризма, че припознаха спорта като партньор, каза министърът на младежта и спорта Красен Кралев. Той увери, че сътрудничеството ще продължи, защото тези два отрасъла са свързани. Министър Кралев посочи още, че спортните състезания не са самоцел, те водят и множество посетители, това е силен икономически модел. И даде пример с международните състезания, провеждани у нас. Там където е световният елит на ските, там са туристите, коментира още министър Кралев. Изпълнителният директор на Националния борд по туризъм Полина Карастоянова изказа подкрепата на бизнеса към работата на министерството с фокуса му върху вътрешния туризъм и изрази препоръка, че на фона на силната конкуренция в региона за туристи сега е изключително важно съвместната работа на държавата, общините и туристическия бранш за популяризиране на страната ни. Кметове на общини адмирираха фокуса върху вътрешния туризъм и представиха добри местни практики в привличането на туристи. С 2.6 процента е нараснал броят на нощувките от българи на територията на страната и въпреки че процентът е малък, върви нагоре. Това каза министърът на туризма Николина Ангелкова в събота по време на откриването на конференцията \"Естествено в България - 2019 година на вътрешния туризъм\". Министър Ангелкова отчете миналата година като изключително успешна и подчерта, че в България е имало над 9 милиона чуждестранни туристи. По думите й, тази година ще бъде динамична, трудна в борбата за всеки един турист. Ангелкова благодари на председателя на Народното събрание Цвета Караянчева, под чиято егида се провежда форумът. Поли Карастоянова от Националния борд по туризъм каза, че устойчивата тенденция за ръст на туристите трябва да се запази и предложи 0.5 на сто от приходите в туризма да се насочат към национална реклама.", "date": "2019.02.09", "title": "Ангелкова: 9,2 млн чужди туристи са преминали през страната миналата година (Обновена)"}
{"url": "https://www.24chasa.bg/novini/article/7290279", "text": "Остър пост срещу позицията на ГЕРБ, че не трябва да се сменя състава на Централната избирателна комисия (ЦИК) пусна във фейсбук зам.-шефът на БСП Кирил Добрев. Преди дни червените поискаха да се избере нова ЦИК, тъй като по закон мандатът на сегашната изтича през март. Шефът на правната комисия Данаил Кирилов от ГЕРБ обаче обясни, че е по-добре и двата избора тази година - за европарламента през май и за честна власт наесен, да се проведат от надтоящата ЦИК. Новата няма да има.време да подготви хронограмата за евровота, обясни той. Добрев обаче цитира в поста си изказвания на депутатката от ГЕРБ Десислава Атанасова, в които тя преди години е искала смяна на ЦИК, а сега не смята за нужно. \"Ние години наред ви хващаме, ама ЦИК все ви пускат...\", пише Добрев. Ето пълния му пост: \"Десислава Атанасова (25.10.2015 г.): \"ЦИК трябва незабавно да подаде оставка\". Десислава Атанасова (02.02.2017 г. - месец преди парламентарните избори): “ЦИК е виновна за ситуацията за машинния вот, но няма време за оставки”. Явно ще се решават въпроса след парламентарните избори. Десислава Атанасова (06.02.2019 г. само преди няколко дни): \"Промяната на състава на ЦИК няма да доведе до промяна в изборните резултати. БСП търсят провокация и искат да саботират изборите.\" Не бе, миличка, искаме просто да изпълните закона и да въведете машинно гласуване, защото много лъжете, много ги подправяте и сменяте тези изборни протоколи... Ние години наред ви хващаме, ама ЦИК все ви пускат...?\"", "date": "2019.02.09", "title": "Кирил Добрев скочи на Десислава Атанасова: Ние години наред ви хващаме, ама ЦИК все ви пускат"}
{"url": "https://www.24chasa.bg/novini/article/7290229", "text": "Във Войводиново е осигурено полицейско присъствие, след като по-рано там избухна напрежение заради появилите се роми. Махалата бе опустяла след побоя над командос от бригада \"Специални сили\" от двама братя цигани навръх Богоявление. Днес обаче част от обитателите на гетото са се завърнали и селото се разбунтува. Местни жители се опитаха да влязат в махалата, но бяха спрени от служителите на реда. От пресцентъра на МВР уточниха, че веднага след получаване на сигнала за завърналите се обитатели на махалата натам са се насочили екипи от РУ-Труд, спецчасти и жандармерия. Не е допуснато нарушение на обществения ред. В момента обстановката в населеното място е спокойна,  ромите са изведени.", "date": "2019.02.09", "title": "Войводиново остава под полицейска обсада"}
{"url": "https://www.24chasa.bg/novini/article/7290284", "text": "Москва предупреди днес за нови пречки пред изграждането на руско-германския проект за газопровод \"Северен поток-2\", след като Берлин се съгласи на компромис с Франция и други страни членки на ЕС за по-строга регулация, предаде ДПА, цитирана от БТА.  Ако се подготвят пречки пред проекта, за да бъде принудена Русия да транспортира газ през Украйна - по техните условия, техните тарифи и с несигурността по юридическите въпроси, тогава е малко вероятно нещата да се случат, каза пред агенция РИА Новости заместник-външният министър на Русия Александър Панкин. Не е ясно чии условия и мита има предвид той, отбелязва ДПА. Проектът \"Северен поток 2\" предвижда да се изградят две линии от газопровода с обща мощност 55 милиарда кубични метра годишно от крайбрежието на Русия през Балтийско море до Германия. Съоръжението ще заобикаля транзитните страни Украйна, Беларус, Полша и другите източноевропейски и балтийски страни през изключителните икономически зони и териториални води на пет държави - Русия, Финландия, Швеция, Дания и Германия. Общата стойност на проекта се оценява на 9,5 милиарда евро. Единствен акционер в оператора по проекта Норд стрийм 2 (Nord Stream 2 AG) е руският газов холдинг Газпром. Партньори по него са френската Анжи (Engie), австрийската О Ем Ви (OMV), англо-холандската Шел (Shell), германските Унипер (Uniper) и Винтерсхал (Wintershall), които ще осигурят 50 процента от финансирането. Според критиците на проекта той ще засили европейската зависимост от Русия. Поддръжниците му подчертават необходимостта да се осигурят енергийните доставки на континента, тъй като добивът на газ в ЕС спада. Панкин потвърди отново, че Русия ще продължи да доставя газ през Украйна. Да, готови сме да продължим да използваме украинския транзит, но при условията, които са ни необходими, каза той. Украйна и Полша са сред страните, които печелят от таксите за транзит на газ през тяхна територия. Вчера страните от ЕС се съгласиха с френско-германски компромис по регулацията на \"Северен поток -2\" без да бъде излаган на опасност проектът. Компромисът предвижда промяна на европейска директива, с което да се позволи на Европейската комисия да наложи по-голям надзор върху газопроводите, включително германско-руския проект. Освен това ЕС ще прилага по-последователно вътрешните си правила за газовия пазар във връзка с газопроводи от и към страни извън ЕС. Страните членки ще трябва да искат одобрението на Евросъюза, когато договарят промени по газовите споразумения със страни извън блока, ако се засягат европейските разпоредби.", "date": "2019.02.09", "title": "Русия предупреди за пречки пред \"Северен поток 2\" след компромиса между страните от ЕС"}
{"url": "https://www.24chasa.bg/novini/article/7290270", "text": "Както има защитени училища и болници, така у нас трябва да има и защитени аптеки в онези населени места, където хората могат да останат без лекарства или вече нямат лесен достъп до тях - тази идея сподели днес пред журналисти в Стара Загора председателят на Българския фармацевтичен съюз проф. Илко Гетов. В момента у нас има цели 11 общини, в които няма аптеки, които да работят по договор с Националната здравно-осигурителна каса. Общо реално действащите аптеки в страната са около 3600, макар на книга те да са повече. Кои от тях обаче трябва да бъдат защитени, ще стане ясно, след като бъдат изготвени критерии за това и стане готова националната аптечна карта, уточни пред \"24 часа\" проф. Гетов. Тя трябвало да бъде готова още в края на 2016 г., но падането на второто правителството на Бойко Борисов върнали нещата в изходно положение. Малките аптеки, подобно на малките болници, също трябва да получават държавна помощ, категорични са фармацевтите. Днес, в първия ден, в който в аптеките на страните от Европейския съюз заработи задължителната система за верификация, чрез която аптекарите ще проверяват качествата и годността на лекарствата, които продават, от БФС отчетоха, че заради нея няма причини лекарствата да поскъпнат. Все пак за софтуер и техника аптеките, които до момента не разполагат с компютри и интернет, ще трябва да платят за своя сметка около 1500 лева на гише, останалите - според степента на техническото си обезпечение - между 700 и 800 лева и дори по-малко. Магистър-фармацевтите, които в момента у нас са общо 6504 човека, очакват, че новата система ще заработи в пълния си обем след срок между 3 и 5 години. Тя обаче е само едно от предизвикателствата пред аптеките в България през тази година, те предстои да станат и пълноценни участници в електронното здравеопазване, което трябва да бъде въведено в България.", "date": "2019.02.09", "title": "Да има и защитени аптеки, искат фармацевтите"}
{"url": "https://www.24chasa.bg/novini/article/7290315", "text": "Президентът на Украйна Петро Порошенко обяви днес официалното начало на своята кампания за президентските избори на 31 март, съобщи ТАСС, цитирана от БТА.  \"Днес и в този час официално започва моята предизборна кампания\", обяви Порошенко на форум в Киев. Сградата на столичния Дворец на спорта, където бе проявата, бе под засилена охрана на представители на силовите структури, а на нея присъстваха хиляди привърженици на настоящия държавен глава. Порошенко заяви, че има \"амбициозна мечта\" да превърне Украйна в \"регионален лидер, елемент на европейската цивилизация\". Той подчерта евроатлантическите стремежи на страната и отбеляза, че \"само членство в ЕС и НАТО може да гарантира на Украйна сигурност, независимост и благосъстояние\". Порошенко, който ще опита да спечели втори петгодишен мандат, обвини Русия, че планира да се намеси в изборите, предаде Асошиейтед прес. Според социологическите проучвания Порошенко изостава зад комика Володимир Зеленски и бившия премиер Юлия Тимошенко.", "date": "2019.02.09", "title": "Петро Порошенко даде начало на своята предизборна кампания"}
{"url": "https://www.24chasa.bg/novini/article/7290332", "text": "Президентът на Конфедерация на труда \"Подкрепа\" Димитър Манолов и заместникът му Йоанис Партениотис бяха избрани на постовете си за още един нов четиригодишен мандат по време на 10-ият юбилеен конгрес на синдиката, научи  Той се провежда при закрити врати в Националния дворец на културата и съвпада с отбелязването на 30-годишнината на Конфедерацията. Според устава на организацията президентът и вицепрезидентът се избират в екип. По-рано през деня делегатите гласуваха програма и стратегия на \"Подкрепа\".", "date": "2019.02.09", "title": "Преизбраха Димитър Манолов начело на КТ “Подкрепа“"}
{"url": "https://www.24chasa.bg/novini/article/7290317", "text": "Туристическият потенциал на България бе представен на международна специализирана изложба за туризъм, отдих и хотели в молдовската столица. Организаторът на експозицията е международен изложбен център \"Moldexpo\" А.О, съобщава semia.md, цитиран от БТА.  Дванайсет представители на туристическата индустрия в България предложиха на молдовските туристически агенции тазгодишните посоки - супер оферти за почивки в Албена, Златни пясъци, Слънчев бряг, Несебър, Бургас, Свети Свети Константин и Елена, Созопол. Своите специални оферти за ранни резервации предложиха и българските хотелиери. Днес на изложбата бе Денят на България. Учениците от българския лицей \"Васил Левски\" в Кишинев изнесоха пред гостите на изложбата малък концерт - изпяха български народни и естрадни песни. Предприемачите благодариха на децата с български сувенири и други подаръци. Освен България в изложението бяха представени повече от 60 туристически фирми от Молдова, Турция, Румъния, Украйна, Унгария, Испания и Индия.", "date": "2019.02.09", "title": "Туристическият потенциал на България бе представен в Молдова"}
{"url": "https://www.24chasa.bg/novini/article/7289826", "text": "Асоциация на българските ветерани миротворци учредиха във Велико Търново участници от военните мисии към ООН. Над 30 рейнджъри, основно от мироопазващата мисия на ООН в Камбоджа през 1992-1993 г. се събраха, за да поставят началото на сдружението. Целта - да подпомага бивши командоси, които 27 г. по-късно имат нужда от лечение или са изпаднали в ситуации, в които не могат да се справят сами. \"Не искаме нищо от държавата. Ние сме били 1500 човека, но сега сме много по-малко. Нашите цели са да подпомагаме нашите хора, участвали в мисии, и да направим така, че да можем да имаме контакти и с международните организации. Ще набираме средства, за да можем да ги подпомогнем\", обясни Стефан Давидов от Камбоджанската мисия, който е осъществявал подготовката и контрола при изпълнението на мисиите към ООН. Давидов си спомня:\"Първоначално се чувствате като на екскурзия, но като ви натиснат задачите, някъде на втория месец, започвате да се огъвате. Някои, които не можаха да издържат, се наложи да бъдат освободени. На нас по-трудно ни беше адаптирането като се върнахме обратно - да се освободим от това, което натрупахме през тези месеци, ние бяхме постоянно нащрек, постоянно готови за реакция.\" В тази операция българският контингент дава 10 жертви, има ранени и получили трайно психично разстройство. \"Чух за нас, че сме били алкохолици, наркомани, и какви ли не неща, без зад тези твърдения да стоят реални събития. Всъщност ние бяхме и сме достойни хора и не трябва повече да ни определят така. Това е един съвсем различен свят, в който си бил при екстремални условия, Където истински оценяваш живота, приятелството. Там където има дим, има и огън. Естествено, че има и този елемент, но да го твърдя категорично, че е било така, ще бъде пресилено\", каза Стоян Аламанов. Той е бил в Камбоджанската мисия, а по-късно и в Босна и Херцеговина, но като полицейски наблюдател. Според него България дава 10 жертви в Камбоджа, защото армията не е била подготвена за тази мисия, а следвала един политически апел да се включи. \"Първоначално в тази мисия не отидоха най-подготвените, най-добрите български военни, защото самите армейски командири не бяха стимулирани да си пускат най-добрите подчинени\", анализира той. Според мъжете от първия български миротворчески контингент днешните проблеми на българската армия са отражение на проблемите в обществото. Важна е модернизацията на техника, но преди това трябва да се работи за патриотичното възпитание на младежите. \"За да не можем да съберем войници, които да са истински мотивирани, а не само търсещи материални изгоди, това говори за състоянието на духа в обществото. Младежите преди да се замислят дали да отидат в армията, първо се замислят дали да не отидат в чужбина. Преди 30-40 години не такава е била идеята\", казват бившите рейнджъри.", "date": "2019.02.09", "title": "Ветерани миротворци се обединиха \nв сдружение във Велико Търново"}
{"url": "https://www.24chasa.bg/novini/article/7290176", "text": "Турският президент Реджеп Тайип Ердоган обвини западните съюзнички на Турция, че въоръжават терористи и убийци, които атакуват мюсюлманите по цял свят, съобщава в. \"Хюриет дейли нюз\", цитиран от БТА. \"Тези, които дават оръжия на терористи с окървавени ръце, създават невероятни пречки, когато Турция поиска да купи някакви оръжия. От ДАЕШ и ПКК до Ал Каида и Аш Шабаб, всички терористични организации, които проливат кръвта на мюсюлманите, имат западни оръжия в ръцете си\", заяви Ердоган в Истанбул днес. \"Убийците от Партия на демократичния съюз (ПДС)/Сили за защита на народа (СЗН), които провеждат етническо прочистване в Северна Сирия, имат ракети, бомби и муниции от нашите съюзници. Изправена пред подобна картина, Турция не може да чака с вързани ръце или да делегира националната си сигурност на други страни\", добави Ердоган. Турският президент сигнализира по-рано този месец, че трансгранична операция срещу кюрдската милиция СЗН ще започне скоро. От 2016 г. Анкара проведе две подобни военни операции в Северна Сирия с помощта на Свободната сирийска армия. \"През последните три години ние постигнахме редица големи успехи срещу терористичните групировки, особено ДАЕШ и ПКК, които застрашават живота на нашите граждани и се опитват да разделят нашата страна\", посочи още Ердоган.", "date": "2019.02.09", "title": "Ердоган: Всички терористи, които убиват мюсюлмани, използват западни оръжия"}
{"url": "https://www.24chasa.bg/novini/article/7290185", "text": "Тази седмица беше рожденият ден на алпиниста Боян Петров. За това какъв е животът без Боян разказва пред БНТ, жената която беше до него - Радослава Ненова. „Не мога да приема това, че той няма да си дойде никога. Нямам усещането за край. Боян никога не умира”, споделя тя. Радослава е майка на сина на Боян. Още не е изминала година от изчезването на алпиниста в Хималаите. По повод рождения ден на Боян, Радослава организира премиера на книга. Това е сборника на Райнхолд Меснер. В „Убийство на невъзможното” е и последният текст на българина. Издиктувал го е преди да замине да покорява Короната. Авторът, който е първият алпинист, покорил Еверест без кислород и десетилетия, водил битка с обвиненията за смъртта на брат му в планината, среща Радослава след загубата й. Два дни преди датата, на която Боян Петров трябваше да навърши 46 години, на алпиниста тя споделя: „Неговият съвет беше аз да не живея с вина. Аз имам обвинения: „Защо не го спря?”. Не можеш да живееш с тази вина. Не си го спрял, защото той го иска”. Боян не успява да изживее радостта от покоряването на Шиша Пангма. След безпрецедентна операция по издирването му, той не е открит. Радослава получава вещите му. Плакала много докато четяла дневника му. Сателитният телефон, снимки, неща, които е писал като дневник. Това, което ми направи впечатление като видях по-личните му записки е, че той изцяло се е фокусирал върху покоряването на Еверест – следваща цел. Явно по ирония е решил, че този връх няма да представлява трудност по упътя му към Еверест”, каза тя. Да бъде свръхчовек за него беше голяма отговорност, споделя Радослава: „Той самият в един момент може би се обърка кой е. Дали е това , което обществото иска от него, или е наистина той. В един момент всеки искаше да е перфектният, този, който винаги оцелява, не се огъва, не можеше да си позволи да има слабости. Като отговорност му беше, но имаше и позитиви. Любовта на децата болни от диабет, на хора с рак - черпеха енергия от него”.", "date": "2019.02.09", "title": "Съпругата на Боян Петров: Не можеш да живееш с вина, той искаше да тръгне"}
{"url": "https://www.24chasa.bg/novini/article/7290182", "text": "Петима души, включително четирима бунтовници и един украински войник, са били убити през последното денонощие в сепаратистката източна част на Украйна, съобщи Франс прес, цитирана от БТА.  Това е най-големият брой жертви от влизането в сила на последното споразумение за спиране на огъня в този регион на 29 декември. Четиримата бунтовници са загинали вчера при обстрел на украинските сили в южната част на Донецка област, съобщи за АФП високопоставеният представител на сепаратистките власти Едуард Басурин. Той добави, че няма ранени цивилни. Говорителят на украинското министерство на отбраната Дмитро Гуцуляк заяви днес на брифинг, че един украински военен е бил убит вчера при бунтовнически обстрел срещу позиции на украинските сили. Конфликтът между украинските сили и проруските сепаратисти, който избухна в Източна Украйна през 2014 г. след анексията на Кримския полуостров от Русия, отне живота на близо 13 000 души.", "date": "2019.02.09", "title": "Петима души са били убити през последното денонощие в Украйна"}
{"url": "https://www.24chasa.bg/novini/article/7289631", "text": "Народното събрание отваря врати за граждани на 10 февруари от 10.00 часа по повод 140 години от първото заседание на Учредителното събрание, съобщи пресцентърът на парламента. Денят на отворени врати е част от инициативите за отбелязване на годишнината от Учредителното събрание и приемането на Търновската конституция. Председателят на парламента Цвета Караянчева ще посрещне първите посетители. В сградата на парламента гостите ще могат да видят оригиналите на Търновската конституция и на Сребърната конституция. Сред експонатите са лични вещи на Петко Р. Славейков - първата Библия на говорим български език от 1871 г., издадена в Цариград, джобен часовник, калъф за пера, мастилница, перо, с което е писал, сребърна кутия и броеница, както и масата, която той донася от дома си, за да бъде подписана на нея Търновската конституция. В Народното събрание гражданите ще имат възможност да разгледат пътуващата експозиция \"140 години от Учредителното събрание и подписването на Търновската конституция\". На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея до обявяването на Независимостта на България. В рамките на честванията на 140-ата годишнина от Учредителното събрание изложбата ще бъде представена във всички областни градове. Денят на отворени врати ще продължи до 16.00 часа.", "date": "2019.02.09", "title": "Народното събрание отваря утре врати за граждани"}
{"url": "https://www.24chasa.bg/novini/article/7289636", "text": "Холандското правителство каза днес, че разговаря с 250 компании за преместването на техните дейности от Великобритания в Холандия преди Брекзит, планиран за 29 март, предаде Ройтерс, цитирана от БТА. Министерството на икономиката съобщава в свой доклад, че специална програма е довела 42 компании или клонове и е привлякла 1923 работни места от Великобритания в Холандия през миналата година. Сред тях са японската инвестиционна банка Норичукин, медийната компания Ти Ви Ти Медия, доставчиците на финансови услуги МаркетАксес и Азимо и застрахователната компания Ю Кей Пи енд Ай клъб. През 2019 г. няколко компании, в това число Дискавъри и Блумбърг вече заявиха намерение да инвестират в Холандия заради Брекзит, казва министерството. В допълнение Холандската агенция за външни инвестиции разговаря с над 250 компании, обмислящи да преместят операциите си в Холандия след Брекзит, се казва в доклада. Повечето от тези компании са британски, но има и американски, и азиатски фирми, които преразглеждат структурата на европейските си клонове. Сред тези компании са такива от финансовия сектор, медиите, рекламата, здравеопазването и науката и логистиката. Европейската агенция за лекарствата вече работи на временно обособено място в Амстердам и сега прехвърля 900 души персонал от Лондон в Холандия.", "date": "2019.02.09", "title": "Холандия разговаря с 250 компании \nза тяхното преместване от Великобритания \nслед Брекзит"}
{"url": "https://www.24chasa.bg/novini/article/7289644", "text": "Оказа се, че починалият мъж е роднина на свещеника. Отец Иван служи в храм “Св. вмчк Димитър Солунски”. Той тръгнал от вкъщи със сина си около 8,45 ч. Семейният опел бил паркиран пред блок в кв. “Бузлуджа”. Когато приближили до автомобила, двамата забелязали, че предната врата е отворена. Вътре, намерили мъртвец - на колене, подпрян на предната седалка. Веднага е подаден сигнал на тел. 112. Пристигналите медици само констатирали смъртта на 49-годишния мъж, който е от Благоевград. Той е роднина на семейството на свещеника от Кюстендил. В квартала започнаха да се носят слухове, че вероятно мъжът е искал да обере колата, но е починал. Това обаче не е потвърдено. Тялото е откарано за аутопсия, която да установи причините за смъртта.", "date": "2019.02.09", "title": "Трупът на мъжа в колата на свещеника от Кюстендил се оказа на негов роднина"}
{"url": "https://www.24chasa.bg/novini/article/7288758", "text": "Социалната политика е единственото ведомство с “вечни” министри. Създадено преди 29 г., Министерството на труда и социалната политика задържа в орбитата си бившите титуляри. За тях не се е чуло да са завъртели бизнес за милиони след мандата, затова пък думата им още се чува за пенсии, помощи, заплати. Заемалите министерския пост през тези близо 3 десетилетия не просто коментират социалната политика из телевизионните студия, а продължават да я правят - като експерти, съветници, зам.-министри, шефове на агенции. Най-вече заради факта, че това е сфера, в която министърът трябва да е специалист, а не просто актуална партийна фигура. 10 г. тя се дирижира от жена - нормално, след като в съвременния му облик министерството е създадено именно от жена. Това е Емилия Масларова. Иначе общо 14 души са го оглавявали след “възкръсването” му през 1990 г., 5 са жените. Министър на труда е назначен още на 9 септември 1944 г., но просъществува едва до юни 1976 г. Тогава социалната политика минава към Министерството на народното здраве. И така до 1990 г., когато второто правителство на Андрей Луканов го възстановява. Първият му министър - Масларова, е рекордьор на поста с участие в 3 правителства. След Луканов остава министър и в кабинета на Димитър Попов, който либерализира цените.   Дамското присъствие е най-силно в годините 2001-2009 г. Лидия Шулева и Христина Христова си поделиха един мандат в кабинета “Сакскобургготски”. Масларова го поема от тях в правителството на тройната коалиция начело със Станишев. Това е 3-ият ѝ път като министър, с пълен мандат. Зорница Русинова също довърши мандат - този на Ивайло Калфин, след като той хвърли оставка в кабинета “Борисов 2”. Деяна Костадинова пък бе социален министър най-кратко - само за 3 месеца, в служебния кабинет на Марин Райков.   Къде са днес бившите социални министри? Повечето от тях продължават да са фактори в тази сфера, макар и малко в сянка. Единствено Лидия Шулева смени напълно професията си.  Масларова остава в историята не само с най-дългия мандат и с прочутото швейцарско правило за пенсиите, но и като министърът, осъдил България в Страсбург. Тя се обърна към Европейския съд по правата на човека, тъй като в коментари публични фигури са погазили презумпцията ѝ за невиновност по делото срещу нея. Тя стана подсъдима през 2010 г. за престъпления по служба и длъжностно присвояване, свързани с ремонта на Центъра за комплексно социално обслужване в Стара Загора. През декември 2015 г. Софийският градски съд оправда всички подсъдими, 2 г. по-късно апелативните съдии върнаха делото на прокуратурата заради “абсурдно формулираните обвинения”. Съдът в Страсбург присъди на Масларова общо 8000 евро компенсация и разноски по делото. “Това е символичен иск. Не искам да си съдя държавата, защото знам, че това са пари на хората. За мен това е единствено морално удовлетворение за 10 г. тормоз, страдания, нерви, смърт, болки, здраве”, обясни тя. “Всъщност 10 г. тази сграда обслужва две области и нито е протекла, нито се е разместила плочка на фона на всичко, което гледаме. Висока цена платих!”, коментира Масларова. Като министър на Станишев тя съдейства за по-малко от 2 г. да се осигурят средства за увеличение на пенсиите близо 4 пъти. През 2008 г. бе въведен нов механизъм за осъвременяването им по т.нар. швейцарско правило - на 1 юли всяка година се вдигат с процент, равен на сумата от 50% от инфлацията и 50% от ръста на средния осигурителен доход за предходната година. Масларова бе дълго в политиката. Изкара и 3 мандата като депутат от БСП. Днес помага на колегите си и в социалната комисия към Националния съвет на левите, и в парламента. И продължава да е основен двигател на всички социални и пенсионни идеи на червените. Много по-активна е обаче днес в университета. Сред създателите е на специалността “Социални дейности” в СУ. Преподава социална политика в Тракийския университет и в УНСС. От 3 г. е професор. Преди години Масларова пребори рака. Казва, че най-големият ѝ урок от тежкото заболяване е да се радва на всичко, което ѝ поднася утрото. Когато е свободна, “зарежда батериите” в планината. Две от бившите социални министърки днес са на ключови позиции в кабинета “Борисов 3”. Зорница Русинова е заместничка на Бисер Петков. Отговаря за един от най-важните ресори - европейските фондове и международни програми. Над 15 г. тя работи в МТСП и е уважава експерт. Движи оперативната програма “Развитие на човешките ресурси”. А само за 8 месеца начело на ведомството (от май 2016 г. до януари 2017 г.) тя Сложи край на дългите уикенди от 4 дни и на отработването в събота. Насърчи работещите майки на деца до 1 г. - върнат ли се на работа, вземат 50% от обезщетението плюс заплатата. Вдигна помощите за деца с увреждания до 930 лв. Русинова е майка на две деца - синът ѝ е студент, а дъщеря ѝ учи в испанската гимназия. Христина Христова пък е съветник по социалната политика и демографските въпроси и парламентарен секретар на вицепремиера по икономическата и социалната политика. Бе поканена за поста от Валери Симеонов, но остана и при Марияна Николова. През 2001 г. тя влезе в политиката от неправителствения сектор - първо като заместничка на Шулева, след това довърши мандата ѝ. По нейно време майчинските бяха увеличени на 12 месеца. След края на мандата през 2005 г. стана депутат от НДСВ. Инициира законови промени в подкрепа на майчинството, данъчни облекчения на младите семейства с кредит за първо жилище. 2 г. беше и евронаблюдател - статутът на първите ни депутати в ЕП, преди влизането на България в Евросъюза. Христова бе тази, която и изкара 3 г. като партиен лидер. Върна се върна към преподаването, както и в неправителствения сектор и създаде Института за семейна политика. Работи и по кампании срещу насилието над деца и жени и в помощ на бедни семейства. Омъжи се отново, радва се и на внука си Василий. Съветник по социалните политики и здравеопазването на президента е пък Гълъб Донев. Всъщност и той като президента Румен Радев е възпитаник на Висшето военновъздушно училище в Долна Митрополия, но в различни години. Бе министър в служебния кабинет “Герджиков”. През последните 18 г. заема различни постове в МТСП, бе и шеф на трудовата инспекция. Сред успехите му е наредба за фиксирани бонуси върху заплатите за стаж и професионален опит. Бе заместник на Калфин във втория кабинет “Борисов” и прокара еднодневните трудови договори. Социалният министър на Жан Виденов - Минчо Коралски, вече 12 г. е начело на Агенцията на хората с увреждания. Той не само защитава правата им, но е и един от тях. Прикован в инвалидна количка от артериовенозна малформация, не спира да показва, че “Още сънувам, че танцувам”, изповяда Коралски в емоционално интервю за “24 часа”, когато го сполетя болестта. По негова идея бе създаден Националния осигурителен институт. Тотю Младенов - бившият кмет на Враца и активист “Подкрепа”, бе министър в първия кабинет “Борисов”. Във вторият остана като съветник и медиатор между левия Калфин и десния Горанов. Сега дава консултации и социални оценки на предприятията. И Иван Нейков влезе в политиката от синдикат - КНСБ. През 1997 г. влезе в служебния кабинет на Софиянски. Остана и правителство на Иван Костов. При него в края на 1999 г. бе приет Кодексът за задължително обществено осигуряване. А през 2000 г. мина през тежката задача да убеди хората, че пенсионна реформа е наложителна, и увеличи възрастта за жените с 5 г., а за мъжете - с 3 г. Тогава се преизчисляват всички пенсии. Днес Нейков оглавява Балканския институт по труда и социалната политика и преподава в Нов български университет. Друг експерт в социалната сфера - Йордан Христосков, бе два пъти служебен министър - при Ренета Инджова и Георги Близнашки. Дългогодишният управител на НОИ е в основата на голяма част от пенсионните реформи у нас. Социалният министър в далечното правителство на Филип Димитров Векил Ванов пък след това работи в БАН, в БНБ, в мисията ни в Беларус, към СОС. Наследникът му на поста Евгени Матинчев (в кабинета “Беров”) пък влиза във властта безпартиен, а след излизането си става член на Движението за социален хуманизъм.   Единствените социални министри, които може да бъдат определени като политици от кариерата - били са такива, преди да заемат поста, продължават да правят политика и след него, са Хасан Адемов и Ивайло Калфин. Двамата са различни като бекграунд и политически сили, но може да бъдат определени като професионални политици. Хасан Адемов е един от най-добрите експерти по социалните теми в България. Обаче в историята на социалното ведомство ще се запише като може би най-кратко управлявалия го, макар да бе посрещнат с възторг от работещите в системата. Причината е, че беше в злополучния кабинет “Орешарски”. За сметка на това обаче е може би най-дългогодишният шеф на социалната комисия в Народното събрание - такъв е и в настоящия парламент. Д-р Адемов е един от малцината, които следят под лупа социалната система. Не се притеснява да посочи грешките и да критикува дори партньорите. А способността му да води диалог по теми, по които другите се изпокарват, го прави търсен от всички политически сили. Независимо от цвета си партиите винаги са търсили помощта му. Ивайло Калфин пък е един от прецедентите в българската политика. Бил е два пъти министър с два различни ресора в две коренно различни по политическа ориентация правителства - ляво и дясно. През 2005 г. влезе в кабинета “Станишев” като вицепремиер и министър на външните работи. Няколко мандата по-късно стана вицепремиер и социален министър от АБВ във второто правителство на Борисов. Първите му стъпки бяха за повишаване на минималната заплата и за добавки към пенсиите за Коледа. Обяви реформирането на пенсионната система за свой приоритет, но търсейки диалог, не успя да постигне много. Ограничи законово злоупотребите с детските надбавки и с подпомагането на майките студентки, при това без да се ограничават права. По негово време се въведоха еднодневните трудови договори. Не завърши обаче мандата си, тъй като АБВ напусна коалицията. В момента Калфин е специален съветник на еврокомисаря по цифровата икономика Гюнтер Йотингер. В България пък участва в Института за икономика и международни отношения. Икономист по професия, той е човек с изключително богата политическа биография и солиден опит в няколко сфери - международна, икономика и социална политика. След като напусна политиката, Лидия Шулева смени изцяло професията си. Днес тя консултира хората за личностното им развитие. Лайфкоуч е сравнително нова за България професия, която няма превод. Шулева бе вицепремиер в кабинета “Сакскобургготски” и два пъти министър в един мандат - първо на социалната политика, а после и на икономиката. През 2001 г. тя влезе в държавната власт от частния бизнес и с опит в управлението. Опита се да подходи мениджърски и към социалната политика, убедена, че тя не може да е успешна без добре работещ бизнес. С промените в правителството през юли 2003 г. Шулева пое икономиката от Николай Василев. Прекрати обаче участието си във властта предсрочно - подаде оставка след скандал между НДСВ и ДПС за приватизацията на “Булгартабак”. В следващия мандат Шулева стана депутат от НДСВ, а когато през 2007 г. царят отстрани Пламен Панайотов, тя и още 15 знакови жълти депутати напуснаха групата и направиха нова - БНД. Когато през 2009 г. излезе от парламента, Шулева буквално изчезна от публичното пространство. Върна се в университета, за да учи отново. Първо изкара курс по лидерство в Харвард, САЩ. След това се преквалифицира, за да стане коуч - първо в университет в Калифорния, а след това и в Англия. Става един от първите коучи в България - консултант по личностно и организационно развитие чрез специален подход. Определя се като щастлива жена, защото децата и внуците ѝ са около нея, а намира време и за пътешествия.", "date": "2019.02.09", "title": "Масларова създаде министерство, пребори рак, стана професор и спечели в Страсбург"}
{"url": "https://www.24chasa.bg/novini/article/7289666", "text": "Над 9 млн. туристи сме имали през 2018 година. Над 7 млрд. лева са приходите за първите 11 месеца на миналата година. Това отчете министърът на туризма Николина Ангелкова по време на конференция на тема: „Естествено в България – 2019 година на вътрешния туризъм“, предаде БГНЕС. Официални гости на събитието са председателят на 44-то Народно събрание Цвета Караянчева, министърът на младежта и спорта Красен Кралев и зам.-кметът по финанси и транспорт в Столичната община Дончо Барбалов. „Над 3 млн. българи са пренощували на територията на страната, като това е ръст с 2.6%“, поясни Ангелкова, която подчерта, че усилията на министерството през тази година ще бъдат насочени към насърчаването на пътуването в страната и опознаването на малко познатите места и региони. Председателят на Народното събрание Цвета Караянчева приветства участниците в конференцията \"Естествено в България – 2019 година на вътрешния туризъм\", организирана от Министерството на туризма. Тя ги поздрави за това, че насочват вниманието към българските граждани и си поставят амбициозната цел – 2019 година да бъде година на вътрешния туризъм. През последните години българинът се отвори към света, хиляди наши съграждани пътуват до съседните страни и до по-далечни дестинации, за да видят забележителности, да опознаят други обичаи и култури, отбеляза Цвета Караянчева. Тя подчерта, че в същото време българинът трябва да преоткрие живописната родна природа, да се вгледа в очарованието на всяко кътче, да види разнообразието и богатството на България, предаде правителствената информационна служба. Той трябва да се убеди, че и тук може да получи качествено обслужване, да се радва на пълноценен отдих, да посети културни обекти и природни феномени и да знае, че си заслужава да прекара ваканцията у дома, допълни още председателят на Народното събрание. Тя призова да си припомним думите на дядо Вазов, че у нас погледът открива „все нови, по-нови красоти“. Ние притежаваме неповторимо и безценно богатство – природните забележителности на България и нейната хилядолетна култура, а това е предпоставка за развитието на различни видове туризъм – културен, селски, екотуризъм, балнеолечебен, освен традиционните морски и зимен туризъм, заяви още Цвета Караянчева. От всички нас, от общата ни воля и усилия – на законодателната, изпълнителната и местна власт, на заетите в сектора и на гражданите, зависи развитието на този перспективен и приоритетен за България отрасъл, отрасъл, който прави Родината ни разпознаваема, предпочитана и обичана дестинация от чуждите туристи, посочи председателят на парламента. Тя подчерта, че запознаването с красотата на Родината е особено важно не само за развитието на този сектор от икономиката на страната, но и за възпитанието на младите хора. Нека така да ги възпитаваме, че те да искат да живеят, да работят и да почиват в България, призова председателят на Народното събрание. Целта на конференцията е да бъдат набелязани мерки и инициативи за насърчаване на пътуванията във вътрешността на страната и споделяне на добри практики за популяризиране на по-малко известни туристически обекти в България.", "date": "2019.02.09", "title": "Над 9 млн. туристи са посетили България през 2018-а, приходите са над 7 милрд. лева"}
{"url": "https://www.24chasa.bg/novini/article/7289643", "text": "\"Едно парче земя си отиде. Голям! Художник от европейски мащаб, изключителен творец и приятел. С него сме приятели от детските години, споделяли сме и лошо и хубаво. Щастливи сме били да дишаме въздуха на Бургас. Градът на творци като Джурлата, Стоян Цанев, Иван Пейчев, Христо Фотев. За съжаление още една висока летва в изкуството си отиде. Светла му памет. За нас остава щастието, че сме дишали въздуха около него. Той умееше да събира истинските творци покрай себе си\". Това каза специално пред \"24 часа\" председателят на парламентарната комисия по култура и медии Вежди Рашидов, който дойде на поклонението на бургаския художник Стоян Цанев. Тук е и зам.председателят на комисията - бугаският депутат Диана Саватева.  Ритуалът започна в 12 часа днес, на него присъстват кметът Димитър Николов, депутати, художници, творци, приятели на големия Стоян Цанев. Неговите дъщери-близначки разплакаха залата с трогателните си думи. Те споделиха, че в деня, в който баща им си отишъл, времето било слънчево, след което последвали няколко мрачни дни, но днес, на поклонението отново грее слънце, сякаш за да стопли душите на опечалените роднини и приятели. Стоян Цанев ще бъде кремиран, довериха негови близки. На поклонението бяха прочетени  съболезнователни телеграми и от галерии в Япония, където Цанев и излагал. Той не веднъж е  споделял, че това е страната, която го разбира най-добре като творец. \"Беше толкова талантлив, че до края се съревноваваше  единствено със себе си. Не знам дали успя да нарисува всичко, но създаде много. И сътвореното от него ще живее дълго\", каза бургаският кмет Димитър Николов.  ", "date": "2019.02.09", "title": "Вежди Рашидов на поклонението на Стоян Цанев: Голям! Щастливи сме, че сме дишали въздуха покрай него (Снимки+видео)"}
{"url": "https://www.24chasa.bg/novini/article/7289704", "text": "Канадски съд осъди на доживотен затвор мъж, обвинен за убийство на шестима души в джамия в град Квебек, предадоха Асошиейтед прес и Ройтерс. Александър Бисонет се призна през март миналата година за виновен по шест обвинения в предумишлено убийство и шест обвинения в опит за предумишлено убийство, посочва БТА. През януари 2017 г. той откри стрелба в Ислямския културен център в Квебек, когато там имаше над 50 човека. Съдът постанови на 29-годишния френско-канадски студент доживотна присъда с възможност за условно освобождаване след излежаване на поне 35 години. Според съда действията на Бисонет не са представлявали терористично нападение, а са били мотивирани от предразсъдъци, в частност към мюсюлманските имигранти. Роля в стрелбата са оказали и психическите проблеми на обвиняемия. Това беше взето предвид при определяне на размера на присъдата. Прокуратурата настояваше Бисонет да получи 150 години затвор без възможност за условно освобождаване - най-суровата присъда, откакто Канада премахна смъртното наказание през 1976 г.", "date": "2019.02.09", "title": "Осъдиха на доживотен затвор мъж в Канада, обвинен за убийство на шестима  в джамия"}
{"url": "https://www.24chasa.bg/novini/article/7289713", "text": "Специалисти от Природонаучния музей в Берлин, Германия, откриха признаци на рак на костите във фосили на костенурка, живяла преди 240 милиона години, съобщи Юрик алърт, цитирана от БТА. Резултатите от изследването показаха, че този предтеча на съвременните костенурки, който се срещал през триаския период, имал злокачествени туморни образувания върху бедрената кост. По характеристиките си те съответстват на периостален остеосарком у човека. Въпросният вид тумори обикновено се появява върху повърхността на костите, отличава се с бързото си развитие и рано образува метастази. През 2016 г. международен изследователски екип под ръководството на учени от университета Витватерсранд в РЮА откри кост от крак със злокачествен тумор на 1,7 милиона години. Туморът бе идентифициран като остеосарком - агресивен рак на костите. Според учените костта е от ранен прародител на човека. Тогава това бе най-древното открито от палеонтолози свидетелство за рак. По думите на учените, находката показва, че раковите болести не се дължат единствено на начина на живот и въздействието на околната среда.", "date": "2019.02.09", "title": "Специалисти откриха най-древния \nзлокачествен тумор"}
{"url": "https://www.24chasa.bg/novini/article/7289718", "text": "След ратификацията на протокола за приемането на Република Северна Македония в НАТО в гръцкия парламент официално влиза в сила употребата на новото име на държавата - Република Северна Македония, съобщи Танюг. В срок от седем дни държавните институции, граничните пунктове и дипломатическо-консулските представителства на страната ще променят табелите с новото име на държавата - Република Северна Македония, посочва БТА. Употребата на новото име трябва да бъде съгласувана със закона за употреба на езиците, което означава, че табелите ще бъдат написани и на албански език, тъй като, както неотдавна заяви говорителят на правителството Миле Бошняковски, албанците са 20 процента от населението на държавно ниво. Препоръки за промяна на надписите ще получат и местните органи на властта. Промяната на конституционното име на Македония последва след подписването на споразумението от Преспа и неговата ратификация в македонския и гръцкия парламент. След 27 годишен спор за името с Гърция Македония промени своето име на Република Северна Македония. След разрешаването на дългогодишния спор около името миналата сряда в Брюксел бе подписан присъединителен протокол за членството на Македония в НАТО от 29-те посланици на страните-членки на НАТО.", "date": "2019.02.09", "title": "Република Северна Македония - официално от днес в употреба"}
{"url": "https://www.24chasa.bg/novini/article/7289721", "text": "Готов е проектът за преместване на археологическите ценности, открити по трасето на АМ \"Струма\". На 8 февруари Агенция \"Пътна инфраструктура /АПИ/ е изпратила проекта за съгласуване в Националния институт по недвижимо културно наследство, съобщиха от пресцентъра на пътната агенция. Агенция \"Пътна инфраструктура\" стриктно спазва разпоредбите и решенията на Специализирания експертен съвет за опазване на недвижими културни ценности към Министерството на културата, свързани с опазването на археологическите находки край с. Покровник. От АПИ припомнят, че в кратък срок е било възложено изготвянето на проект за преместване и теренна консервация на археологически ценности с експозиционна стойност, част от археологическия обект Зелен дол 2. Две от тях - римската фамилна гробница и раннохристиянската църква, ще бъдат преместени и консервирани, а римската вила и баня, които са извън трасето на магистрала \"Струма\", ще бъдат запазени. Проектът е изготвен от \"Вени дизайн\", представен е в АПИ и на 8 февруари т. г. е изпратен за съгласуване в Националния институт по недвижимо културно наследство, каквито са изискванията на Закона за културното наследство, се посочва в съобщението. През август миналата година агенцията представи на заседание на Специализирания експертен съвет за опазване на недвижимите културни ценности схема-предложение за преместването на археологическите структури. Въз основа на нея е изготвен настоящият проект. АПИ предприе и нужните действия за опазване на археологическите обекти през зимата. Гробницата и всички зидове са покрити с геотекстил, за да се опазят от ниските температури и валежите. Агенцията не е поемала ангажимент пред община Благоевград, нито са водени разговори за изграждането на отделен път до археологическия обект, допълват от пътната агенция.", "date": "2019.02.09", "title": "Готов е проектът за преместване на археологическите ценности, открити на магистрала \"Струма"}
{"url": "https://www.24chasa.bg/novini/article/7289728", "text": "„В последно време „Хуауей\" е обект на постоянни атаки от някои страни и политици. Ние сме шокирани, а понякога и наистина изумени, от тези безпочвени и безсмислени обвения\", заяви Ейбръхам Лиу, вицепрезидент за Европа на китайската компания и неин главен представител пред европейските институции, по време на тържество в Брюксел с участието на над 100 гости, предаде  „Вчера например, посланикът на САЩ при Европейската комисия г-н Гордън Зондланд каза, че някой в Пекин би могъл да изкара дистанционно определена кола извън пътя чрез 5G мрежата и да убие човека, който е в нея. Това е обида към човешкия интелект. Изхвърлянето на „Хуауей\" от пазара не означава, че мрежата е сигурна. Откакто наше оборудване не се използва в американските мрежи, станаха ли те по сигурни? Отговорът е не!\", заяви Лиу. По думите му „Хуауей\" има отлична история по въпроса на кибер сигурността и устройствата ѝ са одобрени за употреба след стриктни тестове от редица регубатори и оператори по цял свят. Партньорите на компанията в Европа са имена като „Дайче Телеком\", „Бритиш Телеком\", „Водафон\", „Ориндж\" и други. „Те заявяват публично подкрепа за „Хуауей\". За нас Европа е втори дом и нашият успех тук е успех за Европа\", посочи още Еъбръхам Лиу. Китайският телекомуникационен гигант „Хуауей\" има над 12 000 служители в Европа, 70% от които са местни жители. През 2018 г. европейските поделения на компанията са предоставили стоки и услуги на стойност 6,3 милиарда долара.", "date": "2019.02.09", "title": "Вицепрезидент на „Хуауей\": Американските обвинения към нас са обида за човешкия интелект"}
{"url": "https://www.24chasa.bg/novini/article/7289771", "text": "Председателят на Парламентарната група на ГЕРБ и зам.-председател на партията Цветан Цветанов участва в традиционното зарязване на лозовите масиви в Харманли, съобщиха от пресцентъра на партията. По време на церемонията водосвет отслужи Старозагарският митраполит Киприян в съослужение с местни православни свещеници. Гости на събитието бяха още народните представители от ГЕРБ Делян Добрев, д-р Георги Станков и Станислав Иванов, областният управител на Хасково Станислав Дечев, кметовете на Харманли, Любимец и Димитровград, както и стотици граждани. \"За мен бе удоволствие на присъствам да ритуала по зарязването на лозите в Харманли. Пожелавам на всички производители в България берекет и богата година\", каза след зарязването Цветанов. Масивът в местността Конлука е част от лозята на една от най-големите винарски фирми в Южна България. Семейство Зайчеви са собственици на хиляди декари лозови масиви и произвеждат вина, търсени на световните пазари. Те са и едни от най-големите работодатели в региона.", "date": "2019.02.09", "title": "Цветан Цветанов заряза лозов масив край Харманли (Снимки)"}
{"url": "https://www.24chasa.bg/novini/article/7289777", "text": "Броят на жертвите в резултат на срутването на осеметажна жилищна сграда преди три дни в Истанбул достигна 17 души, съобщи министърът на здравеопазването Фахреттин Коджа, цитиран от ДПА и БТА. Министърът заяви, че спасителите са извадили изпод развалините тялото на 44-годишен мъж. Четиринайсет души са спасени досега, като седем от тях получават интензивни грижи в болницата, предаде телевизия ТРТ. Президентът Реджеп Тайип Ердоган посети мястото на инцидента днес заедно с вътрешния министър Сюлейман Сойлу. \"Има много уроци, които трябва да научим от този инцидент. Ние категорично ще предприемем необходимите мерки\", посочи турският държавен глава. По-късно той посети и някои от пострадалите при срутването в болница \"Лютфи Кърдар\" в квартал Картал. Осеметажният жилищен блок, намиращ се в квартал Картал на азиатския бряг на Истанбул, се срути в 16 часа (местно време) на 6 февруари. Турски медии коментираха, че инцидентът е разкрил проблема на страната с незаконното строителство и представлява предупредителен сигнал за рисковете при евентуално земетресение. Последните три етажа на рухналата сграда са били построени незаконно, потвърди валията на Истанбул Али Йерликая в сряда. Сойлу заяви по-рано днес, че издирвателната операция е бяла спряна през нощта заради риск от срутване на съседни апартаменти. Екипите продължават да наблюдават съседната сграда, а жителите й са евакуирани.", "date": "2019.02.09", "title": "Ердоган посети мястото на рухналата сграда в Истанбул, 17 са вече загиналите"}
{"url": "https://www.24chasa.bg/novini/article/7289796", "text": "Жена на 59 години е била простреляна в главата погрешка от румънски полицай, който преследвал шофьор-беглец, съобщава в. \"Адевърул\", цитиран от БТА. Инцидентът станал снощи в северния окръг Муреш. Пътни полицаи преследвали шофьор, който отказал да спре на подадения от тях сигнал. В опит да спре автомобила, един от полицаите произвел предупредителни изстрели. Куршумът рикоширал от автомобила и ранил намираща се край пътя жена. Тя е приета в тежко състояние в болницата за спешна помощ в Търгу Муреш, а след това е прехвърлена от клиника по неврохирургия в град Клуж. Срещу 48-годишния полицай, който произвел изстрела, е започнало разследване.", "date": "2019.02.09", "title": "Румънски полицай простреля по грешка жена, докато преследва автомобил"}
{"url": "https://www.24chasa.bg/novini/article/7289798", "text": "Учени от университета на Нортъмбрия установиха, че магнитните вълни на Слънцето се държат различно от смятаното досега, съобщи сайтът Физ.орг, цитиран от БТА. Анализът на данни, събирани 10 години, показа, че магнитните вълни в короната на Слънцето - най-външния атмосферен слой, реагират на звукови вълни, идващи от недрата на звездата ни. Досега се смяташе, че тези вълни се образуват на повърхността на Слънцето , където водородът достига температура 6000 градуса и възбужда магнитното поле. Британските учени откриха доказателства, че магнитните вълни реагират, или се възбуждат по-високо в атмосферата от звуковите вълни, които оставят ясен маркер по тях. Наличието на този маркер означава, че цялата корона се разтърсва в отговор на звуковите вълни. Това предизвиква вибрации в много ясен обхват честоти. Маркерът е открит в цялата корона през целия 10-годишен период. Това предполага, че е фундаментална константа на Слънцето и може да е характерен и за други звезди. Магнитните вълни имат голяма роля за пренасянето на енергия в Слънчевата система. Освен че загряват короната на Слънцето, те ускоряват слънчевия вятър, който се движи със скорост около 1,6 милиона км/ч. Те се отразяват и на атмосферата на звезди и планети, на магнитното им поле, предизвикват полярни сияния.", "date": "2019.02.09", "title": "Астрономи откриха изненадващо явление на Слънцето"}
{"url": "https://www.24chasa.bg/novini/article/7289804", "text": "В четвъртък в Комисията за контрол над службите са сигурност ще се състои изслушване на компетентните институции      Аз съм сигурен, че вече е създадена необходимата координация между българските, британските и европейските власти по случая и се работи активно по него. Това заяви днес в Харманли председателят на ПГ на ГЕРБ и зам.-председател на партията Цветан Цветанов, предадоха от пресцентъра на ГЕРБ. Председателят на ПГ на ГЕРБ подчерта, че в последните 3-4 години България, ЕС и САЩ са подложени на хибридна атака от Русия. „Има информации за руска намеса посредством онлайн и социалните медии в изборите в няколко държави, което във всеки един от случаите доведе до дестабилизация. Съществува мнение, че дори „Брекзит“ се е случил под такова влияние“, коментира той. Цветанов изрази мнение, че случаят „Скрипал“ само е затвърдил позицията на ЕС за продължаване на санкциите срещу Русия. По думите му Русия иска да отклони ЕС от политиката му за единство в името на всеобщия просперитет. Цветан Цветанов сподели и своята позиция във връзка с лансираната от ВМРО концепция за ромската интеграция. „Всяка една политика, насочена към по-добрата ромска интеграция, трябва да мине през широко обществено обсъждане, в което дейно участие да вземат всички заинтересовани страни и институции. Неслучайно в управленската ни програма като основен акцент бе заложено образованието. 30 000 деца бяха върнати в образователната система и сега те ще имат възможността да получат перспектива и да бъдат полезни на обществото“, каза зам.-председателят на ГЕРБ. Според него социалните помощи на ромите трябва да се обвържат с тяхната ангажираност, защото днес в обществото ни съществува усещането, че представителитена тази общност получават средства от държавата, но не изпълняват в замяна на това своите задължения както всички останали граждани. „Затова искаме да постигнем баланс и дадем равен шанс на всички деца. Това може да се случи само чрез образованието. В България има много роми, които са се интегрирали и водят успешен живот. Трябва по-често да даваме техния пример“, отбеляза Цветанов. Той подчерта, че ако се създадат условия за по-добра ромска интеграция, това би дало добавена стойност и на българската икономика. Цветан Цветанов сподели, че към момента не може да има окончателна позиция във връзка с концепцията и уточни, че до една седмица трябва дасе проведе коалиционен съвет, като на него това ще бъде една от обсъжданите теми.", "date": "2019.02.09", "title": "Цветанов: В четвъртък ще има изслушване за отравянето на Емилиян Гебрев"}
{"url": "https://www.24chasa.bg/novini/article/7278313", "text": "Когато пишете интимни послания, използвайки различните съвременни средства за комуникация, е добре да имате едно наум. Проучване на американския институт за изследване на секса, пола и репродуктивността “Кинси” показва, че вероятността вашето съобщение да изтече в мрежата или да бъде получено не от този, за когото е предназначено, е над 20%. И ако не си давате сметка за това, може да платите висока цена. На Джеф Безос, най-богатия човек в света, например се очертава да му излезе около 80 млрд. долара. На толкова приблизително се равнява половината от състоянието му, на което неговата съпруга Макензи ще разчита при развод според законодателството на щата Вашингтон, където те живеят. Двамата обявиха в началото на януари, че се разделят след 25-годишен брак и четири деца. Изявлението им буквално изпревари с часове разкритие на американски таблоид как собственикът на “Амазон” е въртял 8-месечна любовна връзка зад гърба на жена си. Освен папарашки снимки изданието публикува и есемеси със сексуално съдържание на Безос до бившата телевизионна водеща Лоран Санчес. И ако разкритията, че ѝ е подарявал екзотични пътешествия с частния си самолет за 65 млн. долара, някак бяха приети в реда на нещата за толкова богат човек, то интимните му послания си спечелиха шумно обсъждане и сарказъм. Особено популярно в социалните мрежи и медиите стана едно от тях, което гласи: “Обичам те, живо момиче”. Вестник “Ню Йорк пост” иронично написа, че като собственик на “Вашингтон пост” Безос има на разположение много журналисти, за да измисли нещо по-добро като обяснение в любов. Потребител в туитър пък отбеляза, че явно той е помолил някой от гласовите оператори на “Амазон” да изпрати нещо пикантно на приятелката му и затова резултатът е този, а друг пък го “защити” с твърдението, че жените обичат да получават сексуални съобщения, които ги карат да се чудят дали възлюбеният им не е некрофил. Без да адвокатстваме на Джеф Безос, трябва да признаем, че почти всяко послание със сексуално съдържание може да изглежда нелепо, когато бъде извадено от контекста на конкретни отношения и публикувано на вестникарска страница. Същият риск съществува и ако просто бъде прочетено случайно от човек, за когото не е предназначено или пък, не дай боже, от официален партньор или съпруг/съпруга. Тогава нещата вече наистина могат да станат страшни. Аз лично познавам две двойки, които се разделиха, след като единият от партньорите имаше неблагоразумието да провери телефона на другия. Не съм ги разпитвала подробно защо са го направили, тъй като по принцип не одобрявам подобни методи за изясняване на нещата. Защото дори да се окаже, че си прав в подозренията за изневяра, вече си скъсал и последната нишка да възстановиш изгубеното доверие и взаимно зачитане. Ето и при последното шокиращо убийство на млада жена от нейния приятел изплуваха разправии за есемеси и ревност. Прокуратурата твърди, че 25-годишната Калина Симова е удушена от 23-годишния Васил Василев след спречкване за получени от нея съобщения от приятелка, чието съдържание отказала да му разкрие. Адвокатът му се опита да го защити с твърдението, че е знаел всички пароли за телефоните и компютрите на своята годеница. Дали точно така са се развили нещата, предстои да се разбере по време на съдебния процес срещу Василев. Но дори и този детайл да не бъде особено ключов за определяне на присъда, сам по себе си той е достатъчно показателен, защото е поредното доказателство колко опасни могат да са последиците от незачитане на личното пространство между партньорите. “Проблемът е, че много хора смятат, че когато човек ревнува, значи обича. Между любовта и ревността обаче няма нищо общо – когато обичаме някого, искаме да му се случват само хубави неща”, казва криминалният психолог Росен Йорданов пред Би Ти Ви. По думите му мъжът, който убива от ревност, всъщност има комплекс за малоценност – страх, че няма да може да задържи обекта на своето желание при конкуренция с други. Обикновено под въздействие на тези емоции той действа импулсивно. Жените, които убиват, обикновено го правят планирано, често са замесени деца или любовник. Ревността е нормално човешко чувство, но поради различни социални особености не всички хора се научават как да се справят с нея, допълва Йорданов. Това всъщност се отнася и до интимните съобщения. Те не бива да бъдат загърбвани, само защото има риск да станат достояние и на хора, за които не се предназначени. „Това е приятен, флиртуващ начин да поддържате връзка с партньора си. Това настройва мозъка да мисли за секс и през деня и добавя малко приключение, което от своя страна помага да се пресъздаде усещането за любов, което обикновено се случва в началния етап на романтичните отношения”, обяснява британският експерт по обществено здраве Кейт Скализи пред Би Би Си. Тя определя съобщенията със сексуално съдържание като прекрасна прелюдия и загрявка. Освен това те са и доста голямо предизвикателство към хората да изразят емоциите си чрез писмен текст, което за новите поколения, любители на емотиконите, се оказва доста трудно. Вече дори съществуват интернет платформи и фестивали за еротични съобщения, чиято цел е да предизвикат хората да споделят и да оценяват усилията на любовчиите да се изразяват. Такъв е например сайтът Texts from Last Night, в който анонимно се споделят такива послания. Той е създаден от двама приятели в САЩ през 2009 г., като целта им е да направят портал по-скоро за забавление. Той обаче става доста популярен и през 2014 г. те пускат и свои марки дрехи и различни артикули за по-добро нощно приключение. В Бруклин пък се провежда фестивал за най-лоши секссъобщения, а британско литературно списание присъжда антинагради за най-нелепо описани сексуални сцени в книга, като в списъка на финалистите за миналата година е бил дори Харуки Мураками, един от най-големите съвремени романисти. Успоредно с това проучване на сайта за запознанства Match, който покрива 25 държави, е показало, че жените не обичат да получават сексуални снимки на мъже. За тях това е по-скоро отрицателен сигнал, тъй като предпочитат романтични обяснения в любов и сексуално привличане. Така че технологичният свят, в който живеем, ни поставя още едно предизвикателно – как през него да отправяме умно, забавно, а и безопасно сексуалните си послания.", "date": "2019.02.09", "title": "Сексуалните съобщения като опасност"}
{"url": "https://www.24chasa.bg/novini/article/7289359", "text": "Лекарят на 72-годишния Доналд Тръмп съобщи, че американският президент е \"в много добро здраве\", предаде Ройтерс, като се позова на негово изявление. \"Щастлив съм да обявя, че президентът на САЩ е в много добро здраве и очаквам това да бъде така през цялото му президентско управление, а и след него\", каза лекарят на Белия дом Шон Конли, цитиран от Франс прес и БТА. Годишния медицински преглед на Тръмп във военна болница \"Уолтър Рийд\", продължил около четири часа. В изявлението не се посочват подробности за теглото, равнищата на холестерола или кръвното налягане на президента след извършените от Конли и още 11 специалисти поредица изследвания. Конли каза, че Тръмп не е преминал процедури, за които са нужни успокоителни или анестезия, което значи, че не му е била правена колоноскопия. Преди малко повече от година тогавашният лекар на Тръмп Рони Джаксън обяви, че президентът е в \"отлично здраве\" и е показал много добри резултати на когнитивния тест, но му препоръча да се опита да свали няколко килограма, като се храни по-здравословно и се опита да прави физически упражнения. Няма видими признаци Тръмп - известен любител на бързото хранене - да е отслабнал съществено оттогава. Помощниците му казват, че сега той яде повече риба от преди, но продължава да си похапва и добре изпечени стекове с кечуп и пържени картофи, приготвени от главните готвачи в Белия дом и в неговият \"Тръмп интернешънъл хотел\" във Вашингтон.", "date": "2019.02.09", "title": "Лекарят на Доналд Тръмп: Той е в много добро здраве"}
{"url": "https://www.24chasa.bg/novini/article/7289361", "text": "26-годишната машинистка на единия от влаковете, ударили се край Барселона, е жертвата на катастрофата, съобщиха в \"Туитър\" службите за спешна помощ. Четирима са тежко ранени след челен удар на два регионални пътнически влака в Североизточна Испания, на около 50 км от Барселона, предаде снощи агенция Асошиейтед прес, цитирана от БТА.  Около 100 души имат по-леки наранявания, а 65 други пътували не са пострадали. Катастрофата е станала към 18:30 часа между каталунските градове Сант Висенс де Кастелет и Манреса. Единият от влаковете пътувал за Барселона, а другият - за Манреса, когато се оказали на една и съща линия. Разследване ще установява дали катастрофата е станала поради проблем в системата за сигнализация, или в тази за контрол на местоположението и движението на влаковете.", "date": "2019.02.09", "title": "26-годишна машинистка е загиналата при сблъсъка на влаковете до Барселона (Видео)"}
{"url": "https://www.24chasa.bg/novini/article/7289366", "text": "Президентът на САЩ Доналд Тръмп съобщи, че  по-късно този месец ще се състои във виетнамската столица Ханой, предаде Ройтерс, цитирана от БТА. \"Представителите ми тъкмо се върнаха от Северна Корея след много ползотворна среща и уточняване на датата и времето на втората среща на върха с Ким Чен Ун. Тя ще е в Ханой, Виетнам, на 27 и 28 февруари\", обяви Тръмп в Туитър. \"С нетърпение очаквам да се срещна с Председателя Ким и да дадем тласък на каузата на мира!\", допълни той.", "date": "2019.02.09", "title": "Тръмп се среща с Ким Чен Ун в Ханой на 27 и 28 февруари: Ще дадем тласък на мира"}
{"url": "https://www.24chasa.bg/novini/article/7289368", "text": "Държавният секретар на САЩ Майк Помпейо запозна Конгреса с най-новите данни от разследването на убийството на саудитския журналист Джамал Kашоги, съобщи говорител на Държавния департамент, цитиран от Ройтерс и БТА. Говорителят не предостави подробности от казаното от Помпейо пред законодателите. Конгресът даде на правителството на Тръмп краен срок до 8 февруари да представи доклад, в което се посочва чия е отговорността за смъртта на Kашоги и дали Вашингтон ще наложи санкции на отговорния или отговорните за убийството. Сътрудници на членовете на Конгреса казаха, че до снощи не са получили такъв доклад от Белия дом", "date": "2019.02.09", "title": "Помпейо представи пред Конгреса най-новите данни за убийството на Кашоги"}
{"url": "https://www.24chasa.bg/novini/article/7289370", "text": "Няколко хиляди венецуелци скандираха \"Свобода!\" и лозунги в подкрепа на опозиционера Хуан Гуайдо, обявил се за временен президент на Венецуела, по време на бейзболен мач между венецуелски и мексикански отбор в Панама, предаде Франс прес, цитирана от БТА. Поддръжници на тима \"Карденалес де Лара\" скандираха, а друга група беше разпънала в единия край на стадиона огромно венецуелско знаме, на което пишеше \"Свобода\". По данни на ООН най-малко 2,3 милиона венецуелци са напуснали страната си от 2015 г. насам, бягайки от тежката икономическа и политическа криза, която тя преживява. Гуайдо, председател на парламента, признат за временен президент на Венецуела от около 40 държави, заяви вчера, че е готов на всичко за свалянето на президента Николас Мадуро от власт, включително да разреши американска военна интервенция, отбелязва АФП. Междувременно Венецуела изпрати 100 тона хуманитарна помощ в Куба, докато приблизително същото количество американски помощи за Венецуела остават блокирани на колумбийската граница, предадoха ДПА и БТА. Кораб на венецуелския военноморски флот пристигна в пристанището на Хавана с помощ за жителите, пострадали от силното торнадо, съобщи в Туитър венецуелското посолство в Куба, прилагайки снимка, посочва Франс прес. В края на миналия месец кубинската столица беше връхлетяна от торнадо, което взе шест жертви и повреди хиляди къщи. Венецуелският кораб докара строителни машини и материали за възстановяване на пострадалите жилища. \"В трудни времена проявите на солидарност са двойно по-ценни\", заяви в Туитър кубинският министър на външната търговия Родриго Малмиерка. Капитанът на кораба каза пред кубинска медия, че помощта идва в момент, когато Венецуела е подложена на политическа и икономическа атака от САЩ. Кубинският заместник-министър на външната търговия Антонио Карикарте благодари на Каракас за жеста и каза, че страната му подкрепя \"венецуелското правителство и народ срещу вътрешната и външна акция за налагане на смяна на режима. Междувременно около 100 тона храни, лекарства, хигиенни продукти и друга помощ са блокирани в приемен център в колумбийския пограничен град Кукута и не е ясно как тя ще бъде доставена през охраняваната от венецуелски войници граница. Помощта беше изпратена по молба на обявилия се за временен президент на Венецуела председател на парламента Хуан Гуайдо, който казва, че тя ще бъде раздадена на близо 300 хилядите венецуелци, които изпитват остър недостиг от храни и лекарства. Президентът Николас Мадуро, който вчера заяви, че \"псевдохуманитарната помощ\" е заговор за извършване на американска военна интервенция в страната му, обаче не възнамерява да допусне тази помощ през границата.", "date": "2019.02.09", "title": "Хиляди венецуелци скандираха в подкрепа на Гуайдо по време на мач"}
{"url": "https://www.24chasa.bg/novini/article/7289373", "text": "Проектът за газопровода \"Северен проект 2\" е средство Русия да засили влиянието си в Европа чрез по-голям контрол върху доставките на енергия, заявява в редакционна статия днес германският консервативен в. \"Ди Велт\", цитиран от ДПА и БТА. \"А сега Берлин използва лост да прокара проект, който разделя Европа - \"Северен поток 2\". Германия и Русия ще излязат победители от този проект, докато губещи ще са Полша, Украйна и всички онези страни в Европа, които изказаха опасения за сигурността и поискаха да се обуздае, вместо да се насърчава руското желание за агресия. \"Северен поток 2\" ще превърне Германия в основния дистрибутор на руски природен газ в Европа. Това е смислено от икономическа гледна точка, но политическият негативен ефект ще е значителен: Москва ще увеличи мощта си, докато недоверието на централно- и източноевропейците към Германия ще нарасне\", посочва вестникът. Друг германски всекидневник, \"Райн Некар Цайтунг\", се пита доколко благоразумно от страна на Берлин е преследването на спорния проект за газопровода \"Северен поток 2\" в момент, когато Русия показва мускули. Много е хубаво, че германско-френските отношения бяха изгладени /с компромиса за регулирането на газопровода \"Северен поток 2\"/. Защо обаче този газов проект се лансира точно сега, от което ще спечели най-вече Русия, страна, която току-що заяви, че иска да увеличи ядрения си арсенал и разполага с ракети, които могат да достигнат безпроблемно Германия, центъра на ЕС, пише редакционният екип.", "date": "2019.02.09", "title": "\"Ди Велт\": \"Северен поток 2\" засилва влиянието на Русия в Европа"}
{"url": "https://www.24chasa.bg/novini/article/7289383", "text": "ТЕЛК изпрати момче с прогресиращо и нелечимо генетично заболяване на работа. Според комисията, след навършване на пълнолетие, 19-годишният младеж изведнъж станал работоспособен, въпреки че през целия си живот е бил с инвалидност и чужда помощ, разказа  Затруднения в дишането, забавен растеж и тежки инфекции са само част от симптомите на нелечимо генетично заболяване, което прогресивно уврежда всички органи. От муковисцидоза у нас страдат 211 души. Откакто знае за болестта си, ще го наречем Петър, се страмува от нея. За да не бъде и дискриминиран, освен болен, не показваме и лицето на майка му. “Отидохме при една професорка и директно ми казаха: \"Това е диагнозата!\" Имаше студенти около нея, при което се обърна една жена и ми каза: \"Ама вие се радвайте при тази диагноза, че детето ви е още живо на 2 години\", спомня си майката. Тогава семейството на Петър повежда битка. Срещу болестта. Заболяването често изисква тежка терапия до 5 часа дневно. Венозни антибиотици, дихателна рехабилитация, дренажи, инхалации. Петър е освидетелстван от ТЕЛК. През годините с между 80 и 95%. До миналия месец. Когато комисията решава, че момчето е вече напълно работоспособно. „Пулмоложката прегледа изследванията, погледна в наредбата, че за тази диагноза се дават 100% нетрудоспособност и тя каза: \"Аз не мога да му дам на него 100%, защото той не е боледувал от пневмонии последно време, не е постъпвал в болница.\" Казвам: \"Вие сериозно ли ми говорите, че ще ми дадете 0 като имам доказано генетично заболяване, което с възрастта прогресира”, разказва майката.", "date": "2019.02.09", "title": "ТЕЛК изпрати на работа момче с прогресиращо и нелечимо генетично заболяване"}
{"url": "https://www.24chasa.bg/novini/article/7289393", "text": "Испанското правителство прие постановление за наемане на 1735 нови държавни служители за справяне с последиците от Брекзит, особено в области като граничния и митническия контрол, предаде Ройтерс, цитирана от БТА. Социалистическото правителство иска повечето от тези служители да бъдат наети преди 29 март, независимо дали Великобритания постигне споразумение с Европейския съюз за напускането си. \"Администрацията понастоящем разполага с нужните средства да работи в рамката на отношенията след напускането на Великобритания, но ще трябва да увеличи капацитета си от чиновници в някои сектори\", посочи в изявление правителството. Властите смятат да назначат повече служители на летищата и пристанищата, и да засили фитосанитарния контрол върху вноса и износа, а също да осигурят съдействие на около 300 000 британци, живеещи в Испания, в това число много пенсионери. Към тях трябва да се добавят и 33 000-те жители на Гибралтар, британска територия в най-южната част на Испания. Гибралтарците, чиято икономика зависи от отворената граница с Испания, гласуваха масово на референдума за членството на Великобритания през 2016 г. за оставане в ЕС, но са принудени да излязат от блока.  предаде Ройтерс, цитирана от БТА. В същото време Варадкар призна, че не е ясно дали споразумението е възможно преди 29 март - датата, на която е предвидено Великобритания да излезе от Европейския съюз. Ирландският премиер говори пред обществената телевизия, след като се срещна с лидери на Демократичната юнионистка партия (ДЮП) от британската провинция Северна Ирландия. Малката формация едновременно е ключов съюзник на британската министър-председателка Тереза Мей и яростен критик на договореното от нея споразумение с ЕС. Повече неща ни обединяват с ДЮП, отколкото ни разделят, каза Варадкар. \"Често, когато споделяте всички основни цели, е възможно да достигнете до решение\", отбеляза той. След срещата водачката на ДЮП Арлийн Фостър каза, че има добро взаимодействие с Варадкар и че партията й иска да бъде възможно най-полезна за постигането на сделка, която да е работеща както за Обединеното кралство, така и за ЕС. По-късно ирландският премиер се срещна с Мей на работна вечеря в Дъблин. Преди нея той каза, че ще \"обсъди перспективите\" за Брекзит с нея, но същевременно даде да се разбере, че няма да преговаря с Мей по споразумението за излизането на Великобритания от ЕС, посочва ДПА. Преговорите трябва да се водят само между Лондон и Брюксел, подчерта ирландският премиер.", "date": "2019.02.09", "title": "Испания наема над 1700 нови чиновници за справяне с последиците от Брекзита"}
{"url": "https://www.24chasa.bg/novini/article/7289396", "text": "Близо 85 процента от германците оценяват отношенията между САЩ и Германия като негативни, предаде Ройтерс, цитирана от БТА. Агенцията се позовава на публикувано вчера социологическо проучване на организацията \"Атлантик-Брюке\" и на изследователския институт \"Сайви\". Малко над 40 процента от анкетираните близо 5000 германци са на мнение, че Китай е по-добър партньор за Германия от САЩ. Отношенията между САЩ и Германия се обтегнаха след идването на власт през 2016 г. на президента Доналд Тръмп, който неведнъж разкритикува Германия за търговските и практики, недостатъчните средства, които харчи за отбрана, и участието и в руския проект \"Северен поток 2\". Германия положи усилия за запазването на приятелски отношения със САЩ, но високопоставени германски служители говорят открито за ерозията на доверието към Вашингтон след изтеглянето на Съединените щати от Парижкото споразумение за климата и постигнатото през 2015 г. иранско ядрено споразумение. Михаел Верц, старши научен сътрудник в базирания в САЩ Център за американски прогрес и член на управителния съвет на \"Атлантик-Брюке\", призова германците да не допускат свързаните с Тръмп притеснения да дават повод за антиамерикански настроения. Според Буркхард Швенкер, заместник-председател на \"Атлантик-Брюке\" резултатите от проучването са сигнал, че диалогът между САЩ и Германия трябва да бъде засилен. Над 57 процента от анкетираните мислят, че Берлин трябва да се дистанцира от Вашингтон, близо една трета са на мнение, че популизмът на крайната десница и протекционизмът са най-опасните световни кризи. За сравнение, само 1,9 процента от участниците в проучването изпитват притеснения от Русия, а 2,2 процента се страхуват от засилващото се влияние на Китай.", "date": "2019.02.09", "title": "За 85% от германците отношенията със САЩ са негативни, 40% предпочитат Китай за партньор"}
{"url": "https://www.24chasa.bg/novini/article/7289399", "text": "Доктор Агнеса Янева и медицинска сестра Ирина Руссо от Спешна помощ в Сандански първи се отзовават на място на катастрофата на автомагистрала Струма в началото на седмицата, раказва  Верижният сблъсък на повече от 20 автомобила стана на новия участък от магистралата в близост до Сандански. Един човек загина, а 10 бяха ранени. Д-р Агнеса Янева обясни, че всеки ден има обявени случаи за катастрофи, за пострадали хора и инвалидизирани, по думите й Кресненското дефиле е рисков район. За тежката катастрофа лекарката казва, че в съзнанието й остава картината на много ранени хора, с мъка в душата за себе си и своите близки. По думите й най-доброто в този случай е това, че няма пострадали деца. Притесняваме се, че в такава катастрофа ще има много жертви, но гледаме да реагираме веднага по най-бързия начин”, посочи още д-р Агнеса Янева. Смачкани коли, затиснати хора – това е гледката, която е запомнила и медицинската сестра Ирина Руссо. „В първия момент реагираме до най-близко пострадалия, в случая това беше една жена, няколко мъже изтеглиха кола, за да я извадят. Другите бяха по-далече и достъпа до тях беше по-труден”, спомня си Ирина. Бих посъветвала хората да шофират внимателно и винаги да се съобразяват с пътната обстановка, защото в случая мъглата беше много гъста и явно скоростта е била висока”, отбеляза още Ирина Руссо.", "date": "2019.02.09", "title": "Спешният екип за тежката катастрофа на \"Струма\": Добре, че няма пострадали деца"}
{"url": "https://www.24chasa.bg/novini/article/7289423", "text": "\"Страхът идва след инцидента\". Това заявиха пред   пожарникарите на 2018 г.  и младши инспектор Симеон Симеонов. В момента на получаване на сигнала за пожар, наводнение или катастрофа, адреналинът има превес, казаха те. Те са отговорили на 2000 сигнала за миналата година, като за първи път са участвали и при спасяване на хора при катастрофи. \"79 са катастрофите, в които спасявахме хора, мисля, че сме спасили повече човешки животи, отколкото сме загубили”, отбеляза комисар Иван Панайотов. Младши инспектор Симеон Симеонов сподели, че преди всяка смяна се прекръства, за да мине тя благополучно. Комисар Панайотов пък открои, че всеки ден при излизане за работа си казва „Какво добро да направим” и сподели, че от малък е искал да стане пожарникар, защото в семейството му баща му е бил такъв, както и чичо му.", "date": "2019.02.09", "title": "Пожарникарите на 2018 година: Страхът идва след инцидента, адреналинът е повече"}
{"url": "https://www.24chasa.bg/novini/article/7289426", "text": "Във Великобритания се появи нова политическа формация, наречена Партия на Брекзита (Brexit Party), съобщи Британската избирателна комисия, цитирана от Франс прес и БТА. Партията се ползва с подкрепата на Найджъл Фараж, ревностен привърженик на раздяла без отстъпки с Европейския съюз и ключова фигура от кампанията за референдума за Брекзит през 2016 г. Регистрацията на партията ще й даде възможност да участва на избори в Обединеното кралство, и най-вече в тези за Европейски парламент през май, които може да се състоят и отвъд Ламанша, ако Брекзитът бъде отложен за след 29 март. \"Партията беше основана с пълната ми подкрепа и с намерение да участва на европейските избори на 23 май, ако дотогава Брекзитът не е станал факт\", обясни Фараж пред в. \"Дейли телеграф\", уточнявайки, че в този случай той би участвал в изборите. Фараж обясни, че партията е получила \"стотици кандидатури\" от потенциални членове, както и сериозни обещания за финансиране. \"Машината се движи\", добави той. Говорител на избирателната комисия каза за АФП, че партията е регистрирана на 5 февруари и се оглавява от Катрин Блейклок, бивш ръководен кадър в еврофобската и антиимигрантска Партия за независимост на Обединеното кралство (ЮКИП). Пред \"Телеграф\" тя каза, че очаква \"хиляди\" членове на Консервативната партия \"да дезертират\" от нея, за да се присъединят към нейната формация. През декември миналата година Фараж напусна основаната и оглавявана от него близо 10 години ЮКИП, тъй като не била способна да изведе Великобритания до Брекзит.", "date": "2019.02.09", "title": "Във Великобритания учредиха Партия на Брекзита, има подкрепата на Фараж"}
{"url": "https://www.24chasa.bg/novini/article/7289482", "text": "Самопровъзгласилият се за временен президент на Венецуела Хуан Гуайдо каза, че е готов да разреши, ако е необходимо, американска военна интервенция, за да принуди държавния глава Николас Мадуро да се оттегли от властта и да сложи край на хуманитарната криза в страната, предаде Франс прес. Това изявление Гуайдо направи в интервю за френската агенция, предаде БТА. \"Ще направим всичко, което е необходимо, всичко, което ние трябва да направим, за да спасим човешки животи, за да престанат децата да измират\", каза Гуайдо, признат за временен президент на Венецуела от около 40 страни, начело със САЩ. \"Ще направим всичко, което е възможно. Това е един очевидно полемичен въпрос, но използвайки нашия суверенитет, упражнявайки нашите прерогативи, ние ще направим необходимото\", каза Гуайдо в отговор на въпрос дали ще използва законовите компетенции, които има в качеството си на председател на парламента и временен президент, за да разреши евентуална чужда интервенция. \"Тук във Венецуела всеки ден, който минава, се брои в човешки животи\", допълни той. Сериозната икономическа криза, обхванала страната, доведе до недостиг на храна и на медикаменти. Над 2 милиона души напуснаха Венецуела от 2015 г., според данни на ООН. В интервю за в. \"Уолстрийт джърнъл\" Гуайдо заяви, че Русия или Китай рано или късно ще се откажат от поддържането на президента Мадуро, предаде ТАСС. \"Лично аз не вярвам, че Русия и Китай са на страната на Мадуро. Те просто защитават своите инвестиции във Венецуела. Но постепенно те ще започнат да разбират, че Мадуро не може да им предложи стабилност, нито гаранции\", каза Гуайдо. Той не изключи възможността, че за смяна на съществуващия режим, ще се наложи чужда интервенция. \"Важно е да се помни, че диктаторът доброволно не може да предаде властта, след като е присвоил за себе си конституцията и е управлявал страната с помощта на заплахи и обещания. Понякога е нужно да се окаже адекватен натиск, за да си отиде той\", каза Гуайдо. \"Военна операция би могла да бъде най-ефективната форма на натиск, но не на това се надяваме\", допълни той.", "date": "2019.02.09", "title": "Гуайдо готов да разреши външна военна интервенция, за да спрат да умират деца"}
{"url": "https://www.24chasa.bg/novini/article/7289486", "text": "Събаряне на незаконните ромски гета, по-строг контрол на социалните помощи, безплатни аборти, полагане на обществено полезен труд – В ромската махала на Сливен името на вицепремиера Каракачанов действа като магнит и за секунди събира десетки опоненти на така наречената концепция за интеграция. „Той ще спре младите момичета да не се женят,да нямат деца? Кой е той, какъв е той ... Кажете му да си гледа работата, с военните да се занимава, с циганите да не се занимава\", недоволстват в сливенския квартал „Надежда”, предаде  \"Нашата традиция е да раждаме малки, има ли проблем, някои да ги гледа, той да идва да ги гледа?”, питат още те. Единици подкрепят идеята за спиране на социалните помощи, но при определени условия. \"Ако има работа няма да се нареждат да си подават молбите за помощи за някакви си кирливи 40 лева. Нека да отварят предприятията и да видят дали ромите няма да влизат да работят, не да казва, че ромите са мързеливи и крадливи\", отбелязват още ромите. Други имат собствена теория за интеграция. \"Абсурд да сме равни с вас,българите, защото българинът е свикнал на студ, глад, мизерия и на работа\". Най-умерените предлагат концепцията да бъде пренаписана за всички български граждани. \"За много неща не е прав Каракачанов. Например за расизма – няма цигани, няма българи, по лична карта всички сме в Република България\". В ромската махала на Сливен живеят над 20 000 души", "date": "2019.02.09", "title": "Ромите в Сливен гневни заради Каракачанов: Ние раждаме малки, не ни гледа той децата"}
{"url": "https://www.24chasa.bg/novini/article/7289488", "text": "В началото на февруари местен зъболекар настанил на свои разноски в местен хотел в Дупница бездомен човек, за когото в този момент нямало място в Центъра за временно настаняване в Благоевград. До преди седмица Илиян Стоилов е живеел в стара изоставена постройка. Собственикът й обаче го помолил да напусне мястото и оттогава Илиян е без дом. Бездомният разказа, че е живял в сградата 4 години, предаде  С Илиян се свързах преди около месец, когато видях, че се опитва да си набави дърва, за да може да оцелее. Оттогава водим битка с иституциите. След като разбрах, че е принуден да напусне пристройката, му платих 4 нощувки в хотел. От социални грижи обещаха, че ще го настанят в Центъра за временно настаняване в Благоевград. Оттам обаче ни казаха, че това е работа на нашия кмет и на нашата община”, сподели д-р Крум Дечев. Зъболекарят е успял да намери и работа на бездомния човек в една ферма. „Оказа се, че работата е много тежка. Работното време започваше в 5 сутринта до 22 ч. вечерта. Търся по-лека. Надявам се да ми дадат от общината квартира или стая. Сега нощувам по пейките”, допълни Илиян Стоилов.", "date": "2019.02.09", "title": "Зъболекар настани на свои разноски бездомник в хотел, намери му работа"}
{"url": "https://www.24chasa.bg/novini/article/7289497", "text": "Концепцията на Красимир Каракачанов е точно обратното на фашизъм. Това коментира пред bTV министърът на околната среда и водите Нено Димов във връзка с  „В продължение на десетилетия има определен тип интеграция, която се налага от либерален подход, който се проваля както в България, така и в Европа“, обясни министър Нено Димов. По думите му интеграцията не означава да оформяш гета и те да лежат на гърба на работещите. „Тази концепция е точно обратното на фашизъм, от гледна точка на това, че такъв тип концепция прави хората полезни за обществото. Когато имате образование, възможност за кариерно развитие, жилище, в което да живеете нормално, то да е законно, съответно да можете да си покриете сметки, вие сте интегрирани“, заяви още министърът. Според него този проблем може да се реши през образование, труд и вкарване в нормалните рамки.", "date": "2019.02.09", "title": "Нено Димов: Концепцията на Каракачанов за ромите е точно обратното на фашизъм"}
{"url": "https://www.24chasa.bg/novini/article/7288924", "text": "Рейтингът на висшите училища в България е най-смисленото и благородно състезание в сферата на духа и интелекта. След като излязоха резултатите от новото издание на рейтинга - за 2018 г., университетите, които са първи по професионални направления, ще получат отличия на официална церемония във вторник в НДК. Тя ще събере академичния елит, министри, кметове и представители на бизнеса. Ректорите на най-добрите университети ще получат специални табели. “24 часа” прави това събитие за трета поредна година. Кауза на вестника, както и на Министерството на образованието и науката и на консорциума, който изготвя рейтингите, е, че трябва да има широка публичност за резултатите от рейтинговата класация. “24 часа” сложи началото на рейтинговата система на университетите още през 2004 г. Макар и неофициална, тя бързо се превърна в авторитетен показател за развитието на висшето образование в България. ", "date": "2019.02.09", "title": "Награди за най-добрите университети"}
{"url": "https://www.24chasa.bg/novini/article/7289510", "text": "Отделът за вътрешна сигурност на Европейската служба за външна дейност предупреди, че има стотици руски и китайски разузнавателни агенти в Брюксел, пише германският в. \"Велт\", цитиран от ДПА и ТАСС. Според информацията Службата за външно действие смята, че има около 200 руски и 250 китайски агенти, посочва БТА. На дипломатите е препоръчано да избягват определени места, в това число и популярен ресторант и кафене близо до сградата на Европейската комисия и централата на Европейската служба за външно действие. Според информацията руски и китайски разузнавателни агенти основно работят в посолствата и търговските представителства на техните страни, отбелязва ДПА. Службата за външно действие предупреждава, че освен агентите на Китай и на Русия най-активно с агентурна дейност в Брюксел се занимават и САЩ, и Мароко. Бройката на американските и мароканските агенти обаче не се съобщава, допълва ТАСС.", "date": "2019.02.09", "title": "\"Велт\": Стотици руски и китайски шпиони действат в Брюксел"}
{"url": "https://www.24chasa.bg/novini/article/7289514", "text": "Зимна буря връхлетя американския щат Вашингтон и наложи отмяната на 200 полета от летището в Сиатъл, предаде Асошиейтед прес, цитирана от БТА. На места снежната покривка вече е 20 сантиметра. Социални работници прибират от улиците бездомници и ги приютяват в убежища заради студа. Снежна буря има и  , заради която бяха отменени около 100 полета от токийските летища Нарита и Ханеда, предаде ТАСС. На остров Хокайдо беше регистрирана рекордната за тази зима температура от минус 31,8 градуса по Целзий. , предаде ДПА. Над 3000 души са евакуирани заради огнената стихия близо до Нелсън на Южния остров. Огънят е обхванал вече площ от 2100 хектара с 27-километров периметър. Метеоролози прогнозират силни ветрове за утре, което може да усложни обстановката. Смята се, че пожарът е бил причинен случайно от фермер, обработвал земята си. Хиляди домове в Сидни останаха без електричество след мощните бури, връхлетели втория по големина град в Австралия, съобщи БГНЕС. Проливните дъждове и гръмотевичните бури причиниха истински транспортен хаос, наводниха улици и дори отложиха няколко спортни събития. Според синоптиците в петък срещу събота през нощта над града са се излели около 60 литра дъжд на квадратен метър. В западната част на Сидни само за 30 минути са паднали около 42 литра на квадратен метър, като дъждовете наводниха приземните етажи на десетки къщи. Бурните ветрове повалиха дървета и скъсаха далекопроводни жици, а не места водата заля автомобили, паркирани по улиците. Екипи на работиха цяла нощ за възстановяването на тока, като в пика на бурята на тъмно са били около 40 000 домакинства. В събота сутрин все още около 5000 домакинства са без електричество. Екипи на пожарната са се отзовали на около 1000 сигнала за помощ, включително 9 за спасяване на хора от залети от придошлите води автомобили. Заради бурята десетки полети бяха отменени или забавени на Международното летище в Сидни. Имаше и проблеми със железопътния транспорт.", "date": "2019.02.09", "title": "Снежни бури отмениха полети във Вашингтон и в Япония, пожар в Нова Зеландия, наводнения в Австралия"}
{"url": "https://www.24chasa.bg/novini/article/7289525", "text": "Жената, заподозряна, че е предизвикала пожара в кооперация в Париж, в който загинаха 10 души, беше официално обвинена вчера вечерта, пише в. \"Фигаро\", цитиран от БТА. Жената, която е живеела в кооперацията и е на около 40 години, е обвинена в \"унищожаване на собственост чрез предизвикване на пожар, изложил на опасност живота на хора и в унищожаване чрез предизвикване на пожар, довел до смъртта на хора\". На жената е постановена мярка \"задържане под стража\". Есия Б, която е имала 13 престоя в парижка психиатрия в периода 2009 г. - 2019 г., бе арестувана в нетрезво състояние след началото на пожара в кооперацията в западната част на Париж. Пожарникарите гасиха огнената стихия в продължение на шест часа. Това беше най-смъртоносният пожар в Париж от 14 години насам. Според в. \"Фигаро\" ранените в него са 96. Жената отрича да е извършвала престъплението. На нея й беше наложена мярка \"задържане под стража\" още след пожара, но във вторник тя беше прекратена временно, за да бъде подложена заподозряната на психиатрична експертиза.", "date": "2019.02.09", "title": "Повдигнаха обвинения на жената, предизвикала пожара в Париж"}
{"url": "https://www.24chasa.bg/novini/article/7289528", "text": "Европейците не трябва да се отказват от съвместната ядрена отговорност в НАТО, заяви генералният секретар на алианса Йенс Столтенберг в интервю за медийната група \"Функе\", цитирано от ТАСС и БТА. \"Споделянето на ядрената отговорност е важно за НАТО. И аз призовавам колкото се може повече партньори от алианса, включително Германия, да участват в тази отговорност\", каза Столтенберг. Според него \"целта на НАТО е свят без ядрени оръжия\", въпреки че не може да има едностранен отказ от тях. По неофициални данни в Германия се съхраняват около 20 единици американски ядрени оръжия. Срещу това се обявяват социалдемократите, Левите, Зелените и други. Американски ядрени оръжия има също в Холандия, Белгия, Италия и Турция. Всички тези страни са получили възможност да участват в планиране на използване на ядрени оръжия и провеждане на съвместни учения. Тази програма е известна като споделяне на ядрената отговорност, за което говори Столтенберг.", "date": "2019.02.09", "title": "Генералният секретар на НАТО: Споделянето на ядрената отговорност е важно"}
{"url": "https://www.24chasa.bg/novini/article/7289562", "text": "Нито едно от предложенията в концепцията за промени в политиката за интеграция на ромския етнос, представена от министър Каракачанов, не е в противоречие с Конституцията. Това коментира пред   заместник-председателят на ВМРО и евродепутат Ангел Джамбазки. „Предложенията, които правим, са точно в духа на Конституцията. Всички граждани имат, както равни права, така и равни задължения. Не може някой да черпи привилегии от факта, че се е родил циганин по етнически произход. Една част от тези хора са социализирани в обществото и водят съвсем нормален живот, ние не говорим за тях. Говорим за обитателите на гетата и махалите, които системно и последователно отказват да се впишат в българското общество”, поясни евродепутатът. Джамбазки отговори на критиките, че мерките са расистки: „Циганите са от наша раса. Не можем да говорим за расизъм при положение, че става дума за наши съграждани и когато започваме да спорим за това дали е расизъм или не е се правим, че не забелязваме, че част от тези хора, които живеят в гетата, се опитват да паразитират върху нашата социална система на основа своя произход”, поясни той. Евродепутатът обясни и какво представлява мярката за ограничаване на раждаемостта, предложени в концепцията. „Когато говорим за ограничаване на раждаемостта, ние говорим за следното нещо – след второто или третото дете спираме да плащаме социални помощи. Всеки, който има отговорността да създава 8-9-10 деца, да бъде така добър да си ги гледа. Но когато остави едно навън, голо през зимата, това дете трябва да му бъде отнето и той трябва да носи наказателна отговорност. Това е мярката за ограничаване на безотговорна раждаемост. Съгласни ли сте, че не трябва да има 10 деца в кофите”, обясни Ангел Джамбазки. Социологът доц. Алексей Пампоров от Института за изследване на обществата и знанието към БАН обясни, че предпоставката за създаването на концепцията на Красимир Каракачанов е лъжа. „Когато казваме, че има изразходвани средства, които не се знаят изобщо- това не е вярно. Имаше одит на Европейската сметна палата, който показа колко точно пари са похарчени и колко са планирани до 2020 г. да бъдат похарчени. Тази концепция се прави сякаш, че стартира от ниво 0, а това не е така. България има стратегия, има план за действие с разписани мерки”, добави той. „Приветствам всякакво усилие да се справяме с тези зони, които държавата допусна. Подчертава, че държавата ги допусна, защото отдавна можеха да бъдат взети марки”, каза доц. Пампоров. Жителите от ромския квартал „Кошарник” в Монтана обясниха, че се обиждат от използването на думата „гето”. Жител на квартала заяви, че всяка година се празнуват близо 60 бала на завършващи образованието си деца. Живеещите в „Кошарник” са съгласни да се спрат помощите, но искат да имат” нормална работа с нормално заплащане”.", "date": "2019.02.09", "title": "Джамбазки: Мерките ни не са расистки. Циганите са от нашата раса"}
{"url": "https://www.24chasa.bg/novini/article/7289592", "text": "Оценка на потенциала на 6 наши банки да издържат на външни и вътрешни шокове ще включват сценариите за стрестестовете, които ще се извършат под контрола на ЕЦБ. Това става ясно от насоки, утвърдени от БНБ в петък вечерта. Стрестестовете ще включват оценка по подбрани критерии на способността на всяка от тях да покаже платежоспособност, ликвидност и стабилност. Това означава, че съответния трезор е в състояние да издържи на повече или по-малко рязко влошаване на икономическата среда, или на едновременно изтегляне на финансов ресурс от нея. Подробности за конкретните сценарии не се съобщават. От трезорите ще се изисква и разработване на собствена програма за справяне с лихвени рискове, т.е. с такива, които произтичат от рязка промяна на лихвените нива, става ясно още от решението на УС на централната банка. Фокусът при оценката на програмата ще бъде върху кредитния риск при промяна в лихвените нива. На оценка ще подлежи и системата за вътрешно управление на банките. Евродирективи и наши закони предвиждат въвеждането на редица правила и системи за управление на трезорите, които да минимизират рисковете от вътрешни напрежения в тях.", "date": "2019.02.09", "title": "ЕЦБ тества шест наши банки издържат ли на шокове"}
{"url": "https://www.24chasa.bg/novini/article/7289600", "text": "Броят на жертвите при рухването на жилищен блок в Истанбул се увеличи до 16 души. Това съобщи днес турският министър на вътрешните работи Сюлейман Сойлу, предадоха ДПА и БТА. Още два трупа бяха извадени от руините, един от които е на момиченце на 1 година, заяви Сойлу, цитиран от Анадолската агенция. Многоетажният блок се срути в сряда в Картал, гъстонаселен район в азиатската част на Истанбул. Разследва се причината за рухването на блока.", "date": "2019.02.09", "title": "16 станаха жертвите на рухналата сграда в Истанбул"}
{"url": "https://www.24chasa.bg/novini/article/7289604", "text": "Операцията по отстраняването на първия сегмент от онова, което е останало от рухналия през август мост Моранди в Генуа продължи през цялата нощ, предаде Франс прес. Работниците, участващи в разрушаването на отломките от моста, успяха да отрежат сегмента с дължина 36 метра, широчина 18 метра и тегло от близо 1000 тона. Сега предстои неговото спускане на 48 метра по-долу, като това ще стане със скорост от 5 метра на час. Свален долу, сегментът ще бъде използван като противотежест в операциите по демонтирането на останалите участъци от моста. После пилоните ще бъдат разрушени с динамит. Предвижда се разрушаването на моста да продължи шест месеца. В работите участват около 60 души. Правителството обеща новият мост от стомана и бетон, проектиран от световноизвестния и роден в Генуа архитект Ренцо Пиано, да бъде отворен за движение през април 2020 г. Ето защо ще се работи денонощно за разрушаването на останките от моста Моранди, за да може да бъдат спазени сроковете и да започне изграждането на новия мост. В трагедията на 14 август загинаха 43 души, сред които и 4 деца.", "date": "2019.02.09", "title": "Започна акция за допълнително разрушаване на моста в Генуа, рухнал през август"}
{"url": "https://www.24chasa.bg/novini/article/7289607", "text": "15 са вече жертвите на грипа в Сърбия, съобщи ТАСС, позовавайки се на данни на Националния институт за обществено здравеопазване \"Доктор Милан Йованович Батут\". Със симптоми на грип са регистрирани 84 969 души. В окръзите Пирот и Златибор е достигнат пикът на епидемията. Епидемия в цялата страна все още не е обявена. Най-много потвърдени случаи са регистрирани в Белград и Ниш. Става дума за вирусните щамове АН1N1 и AH3N2, посочва БТА. На Западните балкани най-много починали от грип са регистрирани в Хърватия - 45 души от началото на зимния сезон. В страната от грип боледуват около 30 000 души. В Република Сръбска, която влиза в състава на Босна и Херцеговина, от грип досега са починали 16 души. Според сръбските медии първа жертва на свински грип /АН1N1/ е регистрирана в Албания. Жертвите на грипа в Румъния достигнаха 72 души.", "date": "2019.02.09", "title": "15 са вече жертвите на грипа в Сърбия"}
{"url": "https://www.24chasa.bg/novini/article/7289730", "text": "Между 2025 и 2050 г. Китай може да се окаже изправен пред по-бърз от очаквания ръст на възрастното население над 80 години, алармира доклад на Пекинския медицински колеж „Сиехъ\" и Китайската асоциация за достойни старини, предаде  В края на 2017 г. броят на китайците над 80 години е бил 26 милиона или 1,8% от цялото население на страната. Това съотношение обаче може да нарасне до 2% през 2025 г. и до 8% през 2050-та, смятат експертите. През 2026 г. Китай ще влезе в категорията на „застарелите общества\" с 14% от хората на възраст над 65 години. Тази тенденция ще създаде сериозни предизвикателства пред икономическото развитие на обществото, както и за системите на здравни грижи, пенсионната и други, свързани с услуги за възрастните граждани. В доклада се прогнозира, че разходите като дял от БВН на страната, свързани с възрастното население ще нараснат от 7,33% през 2015 г. до 26,24% през 2050-та.", "date": "2019.02.09", "title": "Китай очаква бърз ръст на възрастното население между 2025 и 2050 г."}
{"url": "https://www.24chasa.bg/novini/article/7289812", "text": "Македонските граждани на 21 април ще избират шестия президент на страната, като на същия ден ще има и предсрочни избори за кметове на Охрид, Ново Село и Дебър, съобщава вестник \"Нова Македония\", цитиран от БТА. Решенията за насрочване на изборите вчера бяха подписани от председателя на парламента Талат Джафери. Пътят към НАТО и ЕС вече е положен. Тридесетият стол в НАТО е вече наш. Сега остава отговорна и посветена работа за изпълнение на необходимите критерии за получаване на дата за начало на преговори с ЕС, заяви Джафери. Той посочи, че честните и демократични избори са едно от условията, по които страната ще се оценява. Затова призовавам всички участници в предстоящата президентска изборна кампания, политическите партии и вас, гражданите, да положим максимални усилия Македония да има още едни избори, които ще съответстват на една европейска демократична държава заради осъществяването на стратегическите евроатлантически аспирации на страната и заради доброто на гражданите, заяви Джафери, цитиран от вестник \"Нова Македония\". Джафери е уверен, че всички участници в изборния процес ще дадат своя принос изборите да преминат в мирна и демократична атмосфера. Вторият кръг на президентските избори ще се състои на 5 май. Мандатът на актуалния президент Георге Иванов приключва на 12 май.", "date": "2019.02.09", "title": "В Македония започва президентската\nнадпревара"}
{"url": "https://www.24chasa.bg/novini/article/7289820", "text": "Жителите на Войводиново отново настръхнаха, след като се разбра, че ромите от махалата са се върнали. Те се бяха разбягали след побоя над командоса и протестите, но днес сутринта някои от тях пристигнали, придружени от адвокат и представители на Българския хелзинкски комитет. Правозащитниците обяснили на ромите, че докато съдът не се произнесе за законността на къщите им, могат да останат в тях. За последните 17 масивни постройки във Войводиново са издадени заповеди за събаряне, но в момента собствениците им ги обжалват в административния съд в Пловдив. Новината, че ромите пак са пристигнали доведе до напрежение в селото. Десетки тръгнаха към махалата, но бяха спрени от полицията. \"Няма да позволим циганите да останат\", категорични са войводиновци.", "date": "2019.02.09", "title": "Войводиново пак се надигна, ромите се връщат в махалата"}
{"url": "https://www.24chasa.bg/novini/article/7289816", "text": "Провинциалното жилище на председателя на френския парламент Ришар Феран е било мишена на опит за палеж, предаде Франс прес. Феран е подал жалба, посочва БТА. В имота в Мотреф, в Бретан, жандармеристи открили одеяло, останки от гума и факла, напоена с гориво. Първо съсед забелязал, че е имало опит за палеж и подал сигнал до органите на реда. Тъй като Феран не живее в имота постоянно, не се знае когато е извършено престъплението, в резултат на което е била овъглена касата на балконска врата и се е счупил един прозорец. Френски политици изразиха днес възмущението си от опита за палеж в имота на Феран. Държавният глава Еманюел Макрон каза, че \"нищо не оправдава насилието или сплашването на народен избраник\". Няколко жилища и офиси на народни избраници, повечето от които от движението на Макрон, бяха обект на вандалски прояви от началото на движението на жълтите жилетки в средата на ноември. Срещу някои депутати дори бяха оправени смъртни заплахи.", "date": "2019.02.09", "title": "Искали да подпалят жилището на председателя на френския парламент"}
{"url": "https://www.24chasa.bg/novini/article/7289828", "text": "Френският илюстратор и писател Томи Унгерер почина на 87-годишна възраст в Ирландия, където живее дъщеря му, съобщи АФП, цитирана от БТА. \"Това беше универсален гений, човек с дарба за всичко. Той обичаше литературата. Казваше: \"Пиша за това, което рисувам, и рисувам това, за което пиша\" - сподели бившият му съветник Робърт Уолтър, негов дългогодишен приятел. Томи Унгерер живее в САЩ и Канада, преди да се установи в Ирландия през 70-те години на миналия век. Той става известен в цял свят с илюстрациите си на детски книги, с еротичните си рисунки, карикатурите си и политическите афиши. Работи на френски, английски и немски език. Томи Унгерер е дарил повече от 11 000 свои оригинални рисунки, скулптури и книги на музея, който му е посветен в родния му град Страсбург", "date": "2019.02.09", "title": "Почина \"универсалният гений\" Томи Унгерер"}
{"url": "https://www.24chasa.bg/novini/article/7289738", "text": "В края на миналия месец повече чуждестранни инвеститори са притежавали ценни книжа, деноминирани в китайски юани, което е резултат от мерките на правителството за по-нататъшно отваряне на този сектор за външни играчи, предаде  По данни на Китайската централна депозитарна и клирингова компания (CCDC) ръстът на притежаваните от чужденци ценни книжа е 40,55% на годишна база, а тяхната стойност е 1,51 трилиона юана (около 225 милиарда долара). Причини за силния ръст е от една страна въведената през юли 2017 г. от Пекин програма Bond Connect, която позволява на чужди институционални играчи да навлязат на китайския междубанков пазар на ценни книжа. До края на миналата година над 500 институционални инвеститора от цял свят са се включили в програмата Bond Connect. През ноември миналата година Пекин обяви мерки за по-нататъшно отваряне на пазара на ценни книжа за чужди компании, като те ще бъдат освободени от плащането на корпоративен подоходен данък и ДДС върху печалбите си по лихвите от ценните книжа за период от три години.", "date": "2019.02.09", "title": "Чужди инвеститори притежавали китайски ценни книжа на стойност 225 млрд. долара"}
{"url": "https://www.24chasa.bg/novini/article/7290187", "text": "Гръцкият премиер Алексис Ципрас заяви, че парламентарните избори в Гърция ще бъдат проведени в края на четиригодишния мандат на правителството, през октомври, а не по-рано, съобщи агенция АНА-МПА, цитирана от БТА.  В Гърция изборите ще бъдат проведени в края на четиригодишния мандат и е по-добре да свикнете с това, заяви Ципрас на лидера на най-голямата опозиционна партия Нова демокрация Кириакос Мицотакис и оцени, че опозицията ще претърпи страшно разочарование на европейските избори през май. Ципрас добави също, че резултатите от изборите за Европейски парламент ще покажат на гръцкия народ, че резултатите от анкетите, които провежда Нова демокрация, са били фалшиви. Всички ваши приказки се оказаха погрешни, каза Ципарс. Преди няколко дни Мицотакис заяви, че е уверен, че парламентарните избори в Гърция ще се проведат по-рано, през май, заедно с изборите за Европейски парламент и на тях управляващата партия на Ципрас СИРИЗА ще изгуби властта.", "date": "2019.02.09", "title": "Ципрас: Парламентарните избори в Гърция ще бъдат през октомври, не по-рано"}
{"url": "https://www.24chasa.bg/novini/article/7290195", "text": "Русия смята, че темата за преименуването на Македония трябва да бъде обсъдена в Съвета за сигурност на ООН, заяви в интервю за ТАСС посланикът на Руската федерация в Скопие Сергей Баздникин. Той каза, че споразумението за промяната на името на Македония е усилило разкола в републиката, което ще има дългосрочни негативни последствия за Балканите. Дипломатът посочи, че почти две трети от населението са бойкотирали състоялия се на 30 септември 2018 г. референдум за Преспанското споразумение. Посланикът подчерта, че Русия, колкото и да се опитват да я обвиняват за това, в никакъв случай не е заинтересована от дестабилизация на ситуацията в Македония и на Балканите, предаде БТА.  Необходимо е да си даваме сметка, че Преспанското споразумение е сключено със сериозно нарушаване на нормите на вътрешното и международното право, с други думи излиза извън границите на правното поле. То едва ли ще може да бъде инструмент за постигане на справедливо, устойчиво и дългосрочно решаване на проблема за държавното наименование на Македония, заяви посланикът. Обратното, както неведнъж подчертава президентът на Македония Георге Иванов, вместо решаване на един стар проблем, Преспанското споразумение може да създаде много нови, каза руският посланик. Той подчерта, че присъединяването на Македония към НАТО заедно с агресивната реторика на редица представители на алианса, не предвещават нищо хубаво. Позицията на Русия по отношение на разширяването на НАТО, в това число на Балканите, е добре известна. Независимо от всички изявления, че този процес не е насочен против нашата страна, реалните действия говорят точно за обратното. Към нашите граници все по-близо настъпва военната инфраструктура на алианса, който разглежда Русия като свой основен противник, подчерта Баздникин.", "date": "2019.02.09", "title": "Русия иска да бъде обсъдена името на Македония в Съвета за сигурност на ООН"}
