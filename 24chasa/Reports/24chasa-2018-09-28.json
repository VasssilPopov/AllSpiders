{"url": "https://www.24chasa.bg/novini/article/7077702", "text": "\"Не може президентът да ползва всеки ден фразите \"ще ометем ГЕРБ\" и в един момент да излезе да каже, че иска единение. Дайте ни едно негово изказване, в което не ни атакува. Този, който каза, че ще изчистят ГЕРБ, иска единение. Дайте пример вие за единение, господин Радев\". Така коментира днешното изявление на президента Румен Радев министър-председателят Бойко Борисов пред журналисти в Ню Йорк. \"Следващата година е ред на президента Радев в ООН. Да не каже обаче, че сега го пращам някъде. Ако иска, следващата година да дойде. И с две ръце съм за единение, ако действително го иска, а съм готов за срещи и разговори. Ще му козирувам като трети във властта, ако иска единение\", заключи той. По повод случая с „бития” репортер на Нова телевизия, Борисов заяви: \"Аз не съм реагирал спонтанно, защото разликата в 7 часа ми отне време, докато ми докладват за какво става въпрос. И казах тогава на вашия колега, че и принципът тук е абсолютно правилен – МВР е действало правилно, прокуратурата е действала правилно, повдигнати са обвинения. Това, че във всяко стадо си има и черна овца може да се случи и се е случило, не трябва да променя принципите. Ние трябва да сме непримирими към посегателство към журналист, който и да е той, където и да е той. Това ние сме направили, това аз съм изразил. Когато са станали ясни факти и обстоятелства, съдът се е произнесъл. Така че уж нямаше да го правя и аз, малко стана като президента Радев – да сме за единение, няма да го коментирам докато не го прочета и си го коментирам 5 минути. И това е малко в рамките на шегата\".", "date": "2018.09.28", "title": "Борисов за призива на Радев: Този, който казва, че ще изчистят ГЕРБ, иска единение (Видео)"}
{"url": "https://www.24chasa.bg/novini/article/7077534", "text": "При над 15-минутно прекъсване на онлайн връзката на фискален апарат с данъчните системата ще се самоблокира автоматично, а преди това данните ще бъдат записани в резервна памет. Това гласят публикуваните в “Държавен вестник” промени в наредбата за касовите апарати. Текстовете предвиждат промени при продажбите на горива в обекти, които са изцяло на самообслужване. При тях дневният финансов отчет ще се генерира автоматично и ще се записва във фискалната памет и на контролна лента на електронен носител за всеки ден. В обектите на самообслужване устройството за плащане задължително ще трябва да е част от централната регистрационна система. Промените предвиждат за всяка продажба да се издава касов бон. Няма да се допуска обединяване на повече от две продажби или зареждания на автомобил, които са направени от един клиент в един фискален бон. С поправките в наредбата се създава регистър на собствениците на електронни магазини. Целта е НАП да разполага с информация кое лице извършва търговска дейност чрез електронния магазин, както и да поддържа публичен списък, в който ще може да се извършва справка за собственика на е-магазина. С промените се слага край на хартиените бележки от кочан, с които да се сторнират операции. Променя се и редът за извършването им. Рекламация, връщане на стока, при допусната операторска грешка или намаление на данъчната основа след приключена сметка ще се документират в момента на връщането на сумата на клиента. Задължителното изискване за това е да има достатъчна касова наличност. В рамките на 5 минути информация за всяка продажба ще трябва да бъде налична при данъчните, предвиждат още промените. Друга основна промяна е отпечатването на баркод на всеки касов бон. В баркода ще се съдържа цялата информация. Чрез него клиентите ще могат да проверяват на място дали търговецът се отчита на всеки 5 минути пред данъчните. Разписани са и нови изисквания към системите за управление на продажбите в големите вериги. Вече ще се лицензират и софтуерите за управление на всички фискални устройства в тях, тъй като било установено, че зачестявали случаите на използване на различни способи за манипулиране на информацията.", "date": "2018.09.28", "title": "До 5 минути от плащането  данъчните ще имат цялата  информация за покупката"}
{"url": "https://www.24chasa.bg/novini/article/7077466", "text": "Без кворум за втори ден щеше да остане парламентът вчера, ако от ДПС не се бяха регистрирали в залата. За да привлекат опозицията обаче, управляващите трябваше да оттеглят промените в закона за местното самоуправление от дневния ред. Те предвиждат създаването на общинска полиция, а лидерът на ДПС Мустафа Карадайъ определи проекта като “вреден за хората и обществото”. Пленарното заседание в четвъртък се провали заради липса на кворум. В петък първоначално отново не се събраха нужните 121 депутати, а само 116. Управляващите от ГЕРБ и “Обединени патриоти” имат 122 души, но в петък отново липсваха техни депутати. Опозиционните партии ДПС и БСП присъстваха в залата, но не регистрираха депутатските си карти. След 15-минутна почивка обаче депутатите се разбраха и ДПС се регистрира в залата. Веднага след началото на заседанието шефът на депутатите от ГЕРБ Цветан Цветанов направи процедурно предложение законът за местното самоуправление, внесен от управляващите, да бъде изтеглен от дневния ред, за да бъдат прецизирани текстовете. Спорният законопроект всъщност ще даде възможност на общините да създават контролни звена, които да могат да изискват документи за самоличност и да задържат провинили се лица до пристигане на полицията. Това означава, че общините вече ще могат да наемат частни охранителни фирми, които да охраняват градовете или селата. “Ще има среща на ДПС с представителите на Националното движение на общините и МВР, за да изчистим притеснения по закона за местното самоуправление”, обеща пред журналисти Цветанов. “Управляващото мнозинство не може да осигури кворум в зала. Конструктивните действия на опозицията определят дневния ред. Това е знак за вътрешна криза”, критикува обаче управляващите Карадайъ. Общо 24-ма депутати от управляващото мнозинство на ГЕРБ и “Обединени патриоти” са отсъствали от пленарното заседание в четвъртък, което се провали заради липса на кворум. Това става ясно от справка на парламента от трите провалени опита за регистрация. Още в четвъртък шефката на парламента Цвета Караянчева обяви, че депутатите, които не са били на работа без уважителна причина, както и тези, които не са се регистрирали, въпреки че са били в залата, ще бъдат санкционирани с 2/3 от дневната си надница. От ГЕРБ пък се заканиха да ограничат командировките на депутатите именно защото част от тях отсъствали порадитова. Пълен бойкот на трите опита да се сформира кворум обявиха опозиционните партии БСП и ДПС. Въпреки че народните им представители присъстваха в залата, те не поставиха депутатските си карти в четящите устройства и така системата не отчете, че присъстват. От ГЕРБ са отсъствали шефът на комисията по култура Вежди Рашидов и бившият регионален министър Николай Нанков. Освен тях на трите гласувания не са се регистрирали Александър Мацурев, Александър Иванов, Десислава Атанасова, Десислава Танева, Димитър Петров, Иван Вълков, Ивелина Василева, Кирил Калфин, Клавдия Ганчева, Константин Попов, Красимир Велчев, Павел Христов и Снежана Дукова. Оказва се, че шефът на парламентарната група на патриотите Волен Сидеров също не е бил на работа. Освен него не са присъствали Борис Ячев, Валентин Касабов, Десислав Чуколов, Йордан Апостолов, Маргарита Николова, Миглена Александрова, Николай Александров и Росен Иванов. Зам.-шефът на парламента Веселин Марешки също си е дал почивка. От неговите депутати пък са отсъствали Боряна Георгиева, Гергана Стефанова, Елена Аксиева, Кръстина Таскова и Пламен Христов.", "date": "2018.09.28", "title": "ДПС спаси кворума, за да спре общинската полиция (Обзор)"}
{"url": "https://www.24chasa.bg/novini/article/7077470", "text": "“Имам чувството, че по трибуната има по едно канче отрова, и то от сериозно влечуго.” С тези думи депутатът от ГЕРБ Спас Гърневски взе думата на парламентарната трибуна след декларация от лидера на БСП Корнелия Нинова днес. Първа в традиционните петъчни декларации се включи Нинова, която обяви, че новата здравна реформа е здравен геноцид, прогнозира “ценови шок” заради поскъпването на природния газ и отново отвори темата за кандидата за купувач на ЧЕЗ Гинка Върбакова, както и за концесията на летище София. “Този модел на разграбване на държавата трябва да се смени. Вече не е въпросът една партия да стане, а друга да седне във властта”, заяви Нинова. “Отивате при народа и ще правите промяна на системата. Че вие сте сценаристи и режисьори на системата. Вас трябва да смените”, отвърна ѝ обаче Гърневски. ", "date": "2018.09.28", "title": "Гърневски за Нинова: Влечуго, което пуска отрова (Обзор)"}
{"url": "https://www.24chasa.bg/novini/article/7077699", "text": "Препотвърждаваме стратегическото партньорство между България и САЩ. Двете страни споделят общи ценности и интереси и имат ангажимент към опазването на мира и международния ред. Сътрудничеството със САЩ заема важно място във външната политика на страната ни както в двустранен, така и в многостранен план. Това заяви българският министър-председател Бойко Борисов по време на среща с държавния секретар на САЩ Марк Помпейо в Ню Йорк, цитиран от правителствената пресслужба. Премиерът Борисов подчерта, че САЩ и България имат установени отлични отношения в областта на сигурността и отбраната както в двустранен план, така и в рамките на НАТО. „България оценява постоянната подкрепа, която правителството на САЩ оказва за модернизирането на българските въоръжени сили и постигането на по-голяма оперативна съвместимост. Убеден съм, че засилените съвместни учения и тренировки, които се провеждат на територията на съвместните българо-американски съоръжения, допринасят изключително много за повишаване на оперативната съвместимост на българските въоръжени сили с тази на въоръжените сили на останалите страни-членки на НАТО“, каза още Бойко Борисов. В тази връзка българският премиер оцени високо решителните действия, предприети от страна на САЩ чрез Инициативата за гарантиране на сигурността на европейските съюзници (ERI) и операцията „Атлантическа решителност“. По време на разговора българският министър-председател посочи, че потвърждавайки поетите ангажименти в рамките на НАТО, в началото на година правителството одобри национален план за постепенно повишаване на разходите за отбрана до 2 % от БВП до 2024 г. „Подготвени са актуализирани проекти за инвестиционен разход за нови бойни бронирани машини за Сухопътни войски, нов тип боен самолет за Военновъздушните сили и два многофункционални модулни патрулни кораба за Военноморските сили“, допълни още премиерът Борисов. Министър-председателят Бойко Борисов и американският държавен секретар Марк Помпейо бяха единодушни, че взаимодействието между българските и американските правоохранителни органи е последователно и практически ориентирано. В разговора беше отбелязано, че службите на двете страни си сътрудничат ефективно в борбата срещу организираната престъпност, тероризма, трафика на хора и наркотици, киберсигурността, корупцията и др. По време на срещата беше изтъкнато и задълбоченото двустранно търговско-икономическо сътрудничество. Министър-председателят Бойко Борисов отбеляза, че привличането на американски инвестиции е сред основните приоритети в усилията на българското правителство, като акцентира върху секторите информационни технологии, машиностроене, електротехника и електроника. В разговора българският премиер заяви, че поддържането на финансова дисциплина, благоприятен данъчен климат, квалифицираната работна ръка и прилагането на нужните законодателни мерки правят страната ни все по-желано място за бизнес и инвестиции. В рамките на срещата българският министър-председател запозна американския държавен секретар с хода на изграждането на междусистемните газови връзки с Гърция, Сърбия и Турция, както и с модернизацията и разширението на съществуващата газопреносна мрежа у нас. Борисов подчерта и увеличаването на капацитета на газовото хранилище в Чирен, както и процесите по търсенето и проучването на природен газ в българската акватория на Черно море. „България и САЩ имат възможности да разширят допълнително активното си партньорство в областта на енергетиката както на институционално, така и на фирмено ниво. Страната ни би оценила високо подкрепата на САЩ за реализацията на газовия разпределителен център на територията на България, който би разширил енергийната диверсификация на България и би помогнал за изграждането на конкурентен и либерализиран газов пазар в Европа”, посочи премиерът Борисов.", "date": "2018.09.28", "title": "Борисов пред Помпейо: Препотвърждаваме стратегическото партньорство със САЩ"}
{"url": "https://www.24chasa.bg/novini/article/7077566", "text": "Три проблема на семейство Арабаджиеви с данъчните доведоха до запечатване за 7 дни на емблематичния им хотел “Маринела”, научи “24 часа” от отлично информирани източници. Както първи съобщихме миналата вечер, Националната агенция за приходите запечата хотела им. Засега за 7 дни, но мярката може да бъде удължена, ако има сериозни основания за това. Фискалните апарати на хотела не подавали информация към централния сървър на приходната агенция, било първото нарушение, което забелязали данъчните. Проверка на място на 4 септември установила, че системата за управление на фискалните устройства не е лицензирана, каквито са изискванията към всеки търговец. Веднага след съобщението от ръководството на хотел “Маринела” заявиха, че административната санкция им била наложена заради друга фирма и че може да бъде обжалвана. От мениджмънта на хотела твърдят, че “всички хотели, ползващи услугите на фирмата “Хоспитайлити енд Ритейл Системс” ЕООД не са разполагали с въпросното свидетелство за регистрация на ИАСУТД към момента на проверката, защото въпросната компания не е била регистрирана и сертифицирана. Оттам добавиха също, че още на 17 септември 2018 г. управата на хотела внесла всички необходими документи по изисканите протоколи и към настоящия момент хотелът функционира и продължава своята дейност”. Точно в това обаче е второто прегрешение на Арабаджиеви към данъчните, което е много по-сериозно от първото, категорични са данъчни юристи. Проблемът е, че свидетелството за регистрация е издадено на предишния собственик на хотела. Това означава, че то не може да бъде използвано от друг собственик, какъвто е Ветко Арабаджиев. И че до получаването на документите фискалните апарати са работили без законови основания. “Това е все едно някой да ви вземе личната кола и да реши, че тъй като той няма книжка, може да кара вашата кола с вашата книжка”, дадоха пример експертите. Третото прегрешение, довело до запечатването на хотела, била намерената значителна сума в брой в касата на рецепцията и лоби бара, която не била отразена в касовите апарати, споделиха още запознати. Запечатани от данъчните са само рецепцията и лоби барът. Причините за това са напълно обясними - в хотела има настанени гости, предстои провеждането на планирани отдавна мероприятия. Затова затварянето е направено по начин, който да не наруши спокойствието на хората. Нови резервации обаче не се приемат и няма да бъдат приемани, докато не приключи пълната проверка на хотела. Заведенията, които се стопанисват от други фирми, работят и няма да бъдат затваряни, тъй като в тях не са открити данъчни нарушения, разбра още “24 часа”.", "date": "2018.09.28", "title": "Фискално устройство без  лиценз и шестцифрени суми  в брой затворили “Маринела”"}
{"url": "https://www.24chasa.bg/novini/article/7077496", "text": "Македонският президент призова от трибуната на ООН македонците да бойкотират референдума за името на страната в неделя, съобщи Ройтерс. Пред Общото събрание в Ню Йорк Георге Иванов нарече допитването “историческо самоубийство”. “И аз като гражданин вече взех своето решение: на 30 септември няма да отида да гласувам. Вярвам, че и вие, моите съграждани, също ще вземете това мъдро решение”, каза Иванов. В словото си той нарече референдума “примка за обесване”, а споразумението - “грубо нарушение на суверенитета”. В неделя македонците ще гласуват дали името на страната да се промени на Северна Македония. Ако това стане, се очаква тя да бъде приета в ЕС и НАТО. Русия е провеждала тайна пропагандна кампания за торпилиране на референдума в Македония, предупреждават дипломати и анализатори, цитирани от в. “Дейли телеграф”. Руснаците наводнявали социалните мрежи в Македония с фалшиви профили, които призовават за бойкот на референдума. Целта била да намалят избирателната активност на допитването под 50%, което означава липса на легитимност. Москва категорично се противопоставя на разширяването на НАТО на Балканите, тъй като разглежда региона като част от сферата си на влияние. ", "date": "2018.09.28", "title": "Македонският  президент от ООН: Бойкотирайте  референдума! (Обзор)"}
{"url": "https://www.24chasa.bg/novini/article/7077617", "text": "Две от големите фирми за обществен автобусен превоз у нас - “Юнион Ивкони” и “Груп плюс”, да станат 100% собственост на ново дружество - “Транспект”, разреши КЗК. Това става ясно от регистъра на антимонополната комисия. Сделката е на няколко етапа, при които се прехвърлят дялове. Финалният е придобиването на двете транспортни фирми от “Транспект”, като те ще продължат да съществуват като юридически лица. Целта на сделката “представлява възможност за стратегическа инвестиция”, пише в документа на КЗК. Очаква се тя да позволи на “Транспект” да се конкурира ефективно на пазара. Това ще бъде постигнато чрез анулиране на минимум 7 часови лота, които се изпълняват паралелно от двамата превозвачи, а пътнико-потокът е недостатъчен дори за един пълен курс. Икономията в пробег в този случай би била 2,1 млн. км, а финансовото изражение на тази икономия е 1,66 млн. лв., като анулирането на този пробег няма доведе до свиване на приходите. От свиване на наеми на търговски офиси ще се икономисат 100 000 лв. Има възможност да се прави икономия от възнаграждения и осигуровки на служители в администрацията и в търговските офиси, които ще бъдат закрити. Тя се изчислява на 690 000 лв. на година.", "date": "2018.09.28", "title": "Голяма сделка в превозите - “Юнион Ивкони” и “Груп плюс” с нов собственик"}
{"url": "https://www.24chasa.bg/novini/article/7077542", "text": "Печалбата на банковата система към 31 август отбеляза нов рекорд - 1,088 млрд. лв., докато година по-рано беше 913 млн. лв. А през 2016 г., когато бе отчетен най-добрият резултат, за осемте месеца бе 1,040 млрд. лв. Това показват данните на БНБ за състоянието на банковата система. Собственият капитал на банките в края на миналия месец възлиза на 12,4 млрд. лв., като нараства със 139 млн. лв. Активите на банковата система са се увеличили на месечна база с 0,7%, или със 717 млн. лв., и достигат 103 млрд. лв. Разходите за обезценка на активи от началото на годината са 301 млн. лв. спрямо 329 млн. лв. година по-рано. Депозитите възлизат на 88,7 млрд. лв., като са се увеличили през месеца със 701 млн. лв., или 0,8%. Повишение се отчита при депозитите на домакинства, а намаление - при тези на нефинансови предприятия. Кредитите, отпуснати за бизнеса, нарастват с 0,2% на месечна база. Ръстът на заемите за домакинства за същия период е 0,9%, или 184 млн. лв.", "date": "2018.09.28", "title": "Печалбата на банките с нов рекорд - стигна 1,088 млрд. лв. за 8 месеца"}
{"url": "https://www.24chasa.bg/novini/article/7077456", "text": "“Македония тази седмица ще трябва да вземе важно решение по споразумението с Гърция. Това е исторически момент и затова трябва да ги подкрепим да вземат това решение за бъдещето на страната си.” Това заяви българският премиер Бойко Борисов в петък в речта си пред 73-ото общо събрание на ООН. “Споразуменията, постигнати между София и Скопие и Атина и Скопие, са изключително важни. Те са стъпки за стабилност и сигурност в Югоизточна Европа”, заяви Борисов. По-голямата част от речта си премиерът посвети на усилията на българското председателство на Съвета на ЕС за подновяване на процеса на интеграция на страните от Западните Балкани. “Създаването на нова балканска инфраструктура вече привлича интереса на инвеститорите”, обяви той. Борисов спомена и важните преговори между Сърбия и Косово за намиране на взаимно решение, както и предстоящите избори през октомври в Босна и Херцеговина, които могат да застрашат единството на страната. ООН трябва да засили усилията си за намиране на мирно решение на конфликта в Източна Украйна, като това решение не трябва да нарушава териториалната цялост на страната, заяви още той. В Близкия изток пък трябва да се положат още усилия за намаляване на напрежението в Сирия и постигането на мирно съжителство между Израел и Палестина. Борисов говори и за ситуацията в Либия. Намирането на решения в тези конфликтни точки той обвърза с овладяването на миграционната вълна. “Миграцията е сериозно предизвикателство пред сигурността на всички ни - страни на произход, транзитни и дестинации. Усилията на общността трябва да са фокусирани върху причините за миграцията, не само за спирането ѝ”, заяви той. България ще се бори за място в Съвета по човешките права на ООН през тази година, обяви българският премиер от трибуната в Ню Йорк. Той припомни спасяването на евреите от нашия народ като аргумент в полза на българската кандидатура. “Тази история има силно послание към днешния ден. Всеки, който се чувства заплашен, може да види, че човечността спасява живот. Не трябва да позволяваме завръщането на ксенофобията и преследването на база раса. Мирът се постига не с оръжия, а с хуманност”, завърши Борисов. “Миналия понеделник на срещата, организирана от президента Тръмп, всяка страна пое твърд ангажимент. Не е случайно, че България бе съорганизатор. Българските митници и прокуратура успяват да пресекат трафика на стотици килограми наркотици”, подчерта още Борисов в речта си.", "date": "2018.09.28", "title": "Борисов пред ООН: Да подкрепим Македония на референдума за името (Обзор)"}
{"url": "https://www.24chasa.bg/novini/article/7077674", "text": "\"И с тях, и без тях, ГЕРБ решава проблемите на хората. Поддържа икономически растеж от 4%, ще увеличи доходите в бюджетната сфера и ще изпълни управленската си програма за 4 г. мандат.\" Това заяви лидерът на ПГ на ГЕРБ Цветан Цветанов в \"Панорама\" по БНТ на въпрос за бойкота на БСП в парламента, където от дни по команда не регистрира депутатите си. \"Искат да ни пречат, но не успяват - ное си работим, а те сега обикалят страната, за да се запознават с електората\", срази червените заместникът на Бойко Борисов в ГЕРБ. Сърцето ми остава в МВР и винаги ще е в МВР, но аз и сега работя за сигурността, подчерта Цветанов, който е първият, избран да координира дейността на Европол с всички национални парлменти на държавите членки на ЕС, както и на агенцията с Европейския парламент. Досега тази длъжност не съществуваше.                                                                                                                                                                                                                       ", "date": "2018.09.28", "title": "Цветанов: И с БСП, и без БСП в парламента, ГЕРБ работи за хората"}
{"url": "https://www.24chasa.bg/novini/article/7077649", "text": "По време на своето първо председателство на Съвета на ЕС България се доказа като стабилен партньор за европейските държави, който има политическата воля да търси консенсус. Европейската перспектива пред страните от Западните Балкани е гаранция за мир, сигурност и стабилност в региона. Това заяви българският министър-председател Бойко Борисов по време на срещата си с генералния секретар на ООН Антонио Гутериш в Ню Йорк. Двамата разговаряха в рамките на 73-ата сесия на Общото събрание на ООН, съобщиха от правителствената пресслужба. Министър-председателят Борисов посочи, че съвместните усилия на държавите от Балканите да насърчат инвестициите и свързаността в региона са насочени към подобряването на стандарта на живот на хората. „Реализацията на проектите за инфраструктурна, транспортна и дигитална свързаност ще променят значително условията за живот в тази част на Европа и ще стимулират икономическия растеж на страните от региона“, обясни премиерът. Пред генералния секретар на ООН Антонио Гутериш, министър-председателят Бойко Борисов подчерта, че България ще продължава да подкрепя всяка една инициатива, свързана с постигането на траен мир в света. Българският премиер подчерта, че в политиката на ООН за защита и утвърждаване на правата на човека, България поставя особен акцент в областта на превенцията и противодействието на дискриминацията, расизма, ксенофобията, антисемитизма, престъпленията от омраза и всички други прояви на нетолерантност. Бойко Борисов сподели надеждата си и за скорошно разрешаване на конфликта в Близкия изток. Министър-председателят Борисов изрази мнение, че за България основни инструменти за укрепването на мира и сигурността в света остават глобалното сътрудничество и хуманността. Борисов се срещна и с председателя на 73-та сесия на Общото събрание на Организацията на обединените нации Мария Фернанда Еспиноса Гарсес. Тя поздрави българския премиер за речта му пред участниците в срещата на ООН. Основната тема на дебата тази година е „ООН за всички хора: глобално лидерство и споделени отговорности за мирни, равнопоставени и устойчиви общества“. Гарсес благодари на министър-председателя Борисов за основните послания в речта му за повече хуманност и отговорност в усилията на всички държави за гарантиране на мир и благоденствие в света.", "date": "2018.09.28", "title": "Борисов пред Гутериш: Европерспективата пред Западните Балкани е гаранция за мир"}
{"url": "https://www.24chasa.bg/novini/article/7077659", "text": "50 милиона акаунта са хакнати, съобщават от \"Фейсбук\". 90 млн. потребители е трябвало да се логнат наново, съобщи Пробивът идва от опцията „View As”(Виж като), която позволява на хората да видят как изглежда профилът им. Хакерите са се възползвали от токените за достъп и са успели да влязат в профилите на потребителите. Токените представляват дигитални ключове, които помагат на потребителя да не се логва при всяко влизане в социалната мрежа. От „Фейсбук” допълват, че пробивът е бил отстранен, а властите са били уведомени за инцидента. Опцията „View As” е временно изключена. Като предпазна мярка, токените за достъп на над 40 млн. потребители са нулирани. От социалната мрежа все още нямат информация за броя на акаунтите, с които е злоупотребено. Източникът на атаката все още е неизвестен.", "date": "2018.09.28", "title": "Фейсбук: 50 милиона акаунта са хакнати"}
{"url": "https://www.24chasa.bg/novini/article/7077671", "text": "Голяма част от центъра на Берлин бе блокирана днес заради посещението на президента на Турция Реджеп Тайип Ердоган, съобщава агенция Ройтерс, цитирана от БТА. Гостът е възприеман като герой от много германски турци и смятан за диктатор от много други. Протестиращи с турски знамена и плакати на опоненти на Ердоган се наредиха по някои от улиците в германската столица. След това около 1000 души се събраха на централния площад \"Потсдамерплац\", за да протестират срещу присъствието на Ердоган. \"Това е скандал в историята на тази страна - да постила червен килим за диктатор\", заяви Хакан Тас от партия Левите пред множеството. \"Ще дойде ден, когато масовият убиец от Босфора ще се озове зад решетките\", заяви германският политик. За утре също са планирани протести срещу посещението на Ердоган, който ще открие официално джамия в Кьолн.", "date": "2018.09.28", "title": "Протестиращи в Берлин срещу Ердоган: Постилате червен килим за диктатор"}
{"url": "https://www.24chasa.bg/novini/article/7077660", "text": "Трима митрополити - старозагорският Киприан, западно и средноевропейският Антоний и пловдивският Николай осветиха днес новопостроената черква \"Свети Николай Мирликийски\" в село Мъдрец, община Гълъбово. С тях служи и знеполският епископ Арсений, който е викарен епископ на пловдивската митрополия. Присъствата областните управители на Стара Загора и на Пловдив Гергана Микова и Здравко Димитров. Основен дарител за храма в родното си село е председателят на Управителния съвет на фондация \"Трейс за хората\" проф. Николай Михайлов. Освен него, още 70 души са направили дарения. Събрани са около 600 хиляди лева, за да я има новата църква. Сред ктиторите на храма е и Мина Николова, президент на Националната волейболна лига. Дарителката Елена Маринова сподели, че все още не е кръстена, но решила да приеме светото кръщение точно в този храм. Строителството на новата черква продължило над 3 години - първата копка е направена на 19 май 2015 година. Проектът за еднокорабната базилика с камбанария е дарение от арх. Константин Косев, който е ръководител на екипа, проектирал столичната метростанция номер 19. Камбаната е взета от старата църква на Мъдрец \"Свети Архангел Махаил\", строена 2 години преди Освобождението - през 1876 година. Звънилото е отлято през 1891 година, бе съобщено днес. Иконите са дело на старозагорката Зорница Иванова. За последните години в община Гълъбово са изградени 3 нови църква и 4 параклиса, каза кметът на общината Николай Тонев. Местните хора са щастливи с новата си черква, защото старата се руши, нуждае се от сериозен ремонт и не може да се използва.", "date": "2018.09.28", "title": "Трима владици осветиха селска черква"}
{"url": "https://www.24chasa.bg/novini/article/7077553", "text": "От тази неделя, 30 септември, от 18 часа тръгва най-новото тв предаване на БНТ TrendY. То се изготвя от младите репортери на “24 часа”, които в продължение на половин година списваха едноименното вестникарско приложение. След кратка лятна почивка любопитните репортажи и интервюта, които показват живота през погледа на родените след 1989 година се завръща, през октомври в “24 часа”. В първото издание на предаването зрителите ще разберат защо все повече жени по света зачеват непорочно, кои са най-търсените донори на семенна течност в България и кои са бунтарите, които изрисуваха фигурите на Паметника на Съветската армия като Батман, Супермен и Капитан Америка. Водещият на TrendY Искрен Тончев-Искрата ще се срещне с един от най-опитните татуисти в София, за да разбере какви са тенденциите при татусите. В рубриката за пътешествия дигиталните номади Асен и Лаура ще покажат непознати красиви места от България и чужбина. “Защо TrendY?” и “Защо избрахте да останете в България?” са двата въпроса, на които младите репортери на “24 часа” отговориха. Прочетете ги в графиката.", "date": "2018.09.28", "title": "TrendY от 30 септември по БНТ, а от октомври отново и в “24 часа” (Видео)"}
{"url": "https://www.24chasa.bg/novini/article/7077471", "text": "Германският канцлер Ангела Меркел и турският президент Реджеп Тайип Ердоган демонстрираха плахо сближаване между техните две страни въпреки \"дълбоките разногласия\", които остават и се отнасят по-специално до човешките права и свободата на печата в Турция, отбелязва АФП, цитирана от БТА.  Единственото конкретно съобщение след разговорите между Меркел и Ердоган засяга евентуалното организиране през октомври на безпрецедентна среща на върха за Сирия с акцент върху съдбата на последната бунтовническа крепост Идлиб. Срещата, в която ще участват Русия, Турция, Германия и Франция, ще бъде посветена на тема, по която Москва държи картите и по която Париж и Берлин досега изобщо нямаха влияние, посочва АФП. Турция и Германия, където Ердоган е на държавно посещение до събота, преживяха двугодишен период на напрежение в отношенията. След осуетения опит за преврат в Турция през 2016 г. Анкара обвинява Берлин за нерешителността в демонстрираната от него подкрепа. Германските власти пък критикуват репресивния уклон на Турция или шпионирането на турски опозиционери на германска територия. Съществуват все още \"дълбоки разногласия\", призна Меркел след срещата, като изтъкна по-специално въпросите за свободата на печата и спазването на правата на човека в Турция. Но в момент на затопляне в двустранните отношения Меркел наблегна също така върху общите интереси с Анкара, отбелязва АФП. Ние имаме много неща, които ни обединяват, подчерта Меркел, като изтъкна \"голямото значение\" на визитата на Ердоган. В Германия живеят 3 милиона души с турско гражданство или от турски произход, припомня АФП. Със 7 500 германски предприятия, базирани в Турция, Берлин има нужда от \"стабилна турска икономика\", обясни Меркел в момент, когато Турция е засегната от остра криза, свързана специално с обезценяване на националната валута. Ердоган изрази задоволство, че това посещение дава възможност да се тръгне от нови основи: \"ние стигнахме до консенсус за подновяване на механизмите за сътрудничество\". Той избегна въпросите на журналисти за изявленията му от 2017 г. за \"нацистки практики\" на германското правителство или за провала на турската кандидатура за домакин на европейското първенство по футбол през 2024 г. За домакин на първенството вчера бе определена Германия. Меркел подчерта, че Германия и Турция имат общи интереси да водят борба срещу тероризма и да избегнат всякакъв нов приток на мигранти от Сирия. Ердоган се срещна тази сутрин с германския си колега Франк-Валтер Щайнмайер. Турският президент бе посрещнат с военни почести преди да започнат разговорите с Щайнмайер в президентския дворец Белвю. Германският президент повдигна въпроса за \"политическите\" затворници в Турция, от които петима германски граждани все още са в турски затвори, отбелязва АФП. Демонстрации на турски и кюрдски опозиционни групи са предвидени в петък следобед в Берлин и в събота в Кьолн, където Ердоган ще открие джамия, посочва агенцията. Полицията е разположила голям брой полицейски служители за предотвратяване на безредици. На пресконференцията днес мъж с тениска с надпис \"Свобода за журналистите\" бе изведен от залата. Същевременно турският президент потвърди, че иска екстрадиция на журналиста Джан Дюндар, критикуващ управлението в Турция, който живее в изгнание в Германия. Ердоган обвини Дюндар, че е \"агент\", който е разкрил \"държавни тайни\". Дюндар бе осъден на пет години затвор в Турция, припомня АФП. Меркел отново отказа да разглежда привържениците на ислямския проповедник Фетхуллах Гюлен като членове на \"терористична организация\", както иска Турция. Анкара смята мрежата на Гюлен, наричана в Турция Фетхуллахистка терористична организация /ФЕТО/, за отговорна за опита за преврат през 2016 г. Гюлен отхвърля тези обвинения. Ние гледаме много сериозно на доказателствата, предоставени от Турция, но се нуждаем от повече материали, за да разглеждаме организацията на Гюлен по същия начин както Кюрдската работническа партия /ПКК/, каза Ангела Меркел. Ердоган критикува присъствието в Германия на \"стотици\" последователи на Гюлен. Меркел и други политически фигури няма да присъстват на официалната вечеря днес в чест на Ердоган в президентския дворец.", "date": "2018.09.28", "title": "АФП: Меркел и Ердоган демонстрираха \nплахо сближаване между двете страни"}
{"url": "https://www.24chasa.bg/novini/article/7077473", "text": "Досега са доказани неоспоримо 7 случая на западнонилска треска в България, съобщи в \"Още от деня\" по БНТ директорът на Националния център по заразни и паразитни болести проф. Тодор Кантарджиев. За още 18 души съществуват съмнения, че развиват болестта. Очаквайте подробности.                                                                                                                                                                                                                                                                                                                       ", "date": "2018.09.28", "title": "Вече 7 са случаите на западнонилска треска в България"}
{"url": "https://www.24chasa.bg/novini/article/7077494", "text": "„Никога не съм се опитвал да заблудя някого в цялата си кариера на репортер”. Това заяви репортерът на „Господари на ефира” Димитър Върбанов пред Нова телевизия. Изявлението му дойде часове, след като бяха разпространени кадри от охранителни камери на склад за храни във Велико Търново, от който Върбанов твърдеше, че е бил изхвърлен със сила. Записите обаче показват хронологията на случилото се. Първо как трима души от склада за храни, който Върбанов разследва, го избутват от помещението. На кадри от друга камера се вижда как репортерът пада на земята, но не се вижда дали е хвърлен или пада сам. Не се вижда и дали си е ударил главата, както първоначално разказа той пред камерата ни. Върбанов остава на земята известно време, подпрян на лакът, след което ляга по гръб, а операторът му го снима и намества ръката му. На въпрос защо операторът не му е помогнал, виждайки го в безпомощно състояние, Върбанов отговори така: „Той като цяло никога не се меси в това, което се случва. Аз самият не се опитвах да се вдигна, тъй като главата ме болеше страшно много”. Вече отстраненият от екипа на „Господарите” репортер допълни, че никога не е казвал, че му е нанасян побой.", "date": "2018.09.28", "title": "Уволненият от \"Господарите\" репортер: Никога не съм се опитвал да заблудя някого"}
{"url": "https://www.24chasa.bg/novini/article/7077485", "text": "Оказа се, че така нареченият “разследващ журналист” Димитър Върбанов всъщност е неособено талантлив актьор. И въобще не е бил бит, а е използвал случая, за да изиграе един тъп скеч, с който да се опита да направи имидж на себе си и на своите работодатели. Това написа водещият Слави Трифонов в личния си профил във фейсбук.  Да, в България всичко е възможно, само дето подобни действия са глупави, обидни и уронват авторитета на професията “журналист”. И сега, така наречените “Господари на ефира” трябва да дадат \"Златен скункс\" на своя служител Димитър Върбанов, допълни известният водещ. ", "date": "2018.09.28", "title": "Слави: \"Господарите\" да дадат златен скункс на Димитър Върбанов"}
{"url": "https://www.24chasa.bg/novini/article/7077493", "text": "Цунами помете къщи и семейства са в неизвестност след трус със сила 7,5, който удари индонезийския остров Сулавеси, предаде Ройтерс. Приливната вълна е била с височина над 2 метра. Най-силно засегнати са градовете Палу с 350 хиляди жители и по-малкият Донгала. Токът и комуникациите в района са прекъснати и е много трудно да се получи повече информация за пострадалите. Спасителните операции са допълнително затруднени от падането на нощта. Според Геофизичния институт на САЩ силното земетресение е било плитко - огнището е било на дълбочина само 10 км. Поради това е възможно да има значителен брой жертви и сериозни щети. Видео, направено със смартфон и пуснато в социалните мрежи, показва как вълната залива град Палу и хора, които бягат и пищят от ужас. Кадрите показват и кораб, изхвърлен като перце на брега. Индонезия е район на силна сеизмичност, тъй като се намира в т.нар. огнен пръстен в Тихия океан. Само преди няколко месеца на остров Ломбок земетресение отне живота на 500 души. По-рано в петък същият район край Сулавеси бе разтърсен от по-леко земетресение от 6,1, което разруши няколко къщи, уби един човек и рани 10 души. Сутохо Нугрохо от индонезийския Национален център по бедствията предупреди местните жители да използват оборудваните за целта убежища, както и да не се доближават до сградите, които са понесли щети. Той предупреди централните власти, че в близките часове със сигурност ще има съобщения за жертви и те няма да са малко. Медии съобщиха, че малко преди цунамито да се стовари върху Палу и Донгала, обявената преди това тревога за цунами е била отменена. През 2004 г. трус край индонезийския остров Суматра вдигна цунами, което уби 226 000 души в 13 държави. Тогава обаче силата на земетресението бе между 9 и 9,3.   ", "date": "2018.09.28", "title": "Цунами помете къщи и хора след трус от 7,5  на о-в Сулавеси (Видео)"}
{"url": "https://www.24chasa.bg/novini/article/7077526", "text": "Вицепремиерът и министър на външните работи Екатерина Захариева проведе редица двустранни срещи в Ню Йорк в рамките на 73-ата сесия на Общото събрание на ООН. Тя е там като част българската делегация, водена от премиера Бойко Борисов. Разговорите на Захариева бяха с нейни колеги, с които е трудно да се организират срещи в Европа в рамките на форматите, в които традиционно участват министрите от ЕС. “Нашите икономически отношения се развиват по-интензивно, включително и в търговията“, обърна се към Захариева външният министър на Япония г-н Таро Коно. „Успешно завършихте вашия мандат като Председателство на Съвета на ЕС и високо оценяваме вашите усилия за стабилизирането на Западните Балкани. Имаме желание да сътрудничим с вас за повече японски инвестиции в България”, посочи още министър Коно. “По 99 на сто от въпросите в международния дневен ред имаме общи позиции и ще се радвам да имаме контакти и между екипите си. Следващата година е много важна, тъй като ще празнуваме 80 години от установяването на дипломатически отношения”, заяви Захариева. Тя благодари на Япония за включването си в два съвместни проекта за Западните Балкани, чиято конкретна реализация е в ход. Министрите се договориха да разменят визити догодина и обсъдиха редица въпроси, сред които и ситуацията на Корейския полуостров. “Интересуваме се от храни, енергетика, туризъм, услуги. Имаме добри връзки, но може още да се работи”, каза пред Захариева външният министър на Обединените арабски емирства шейх Абдулла бин Зайед ал-Нахаян. “Радвам се, че успяхме да открием тази година българско посолство в Абу Даби. Надявам се да реализираме съвместни проекти във високите технологии и хранителната промишленост”, изтъкна Захариева и заяви, че вече се подготвя участието на България в ЕКСПО 2020 в Дубай. Сирия и ситуацията в Близкия изток бе основна тема на разговорите на българския първи дипломат с нейния йордански колета Айман Сафади. “Трябва да сме реалисти и да оставим процеса в ръцете на сирийските граждани. Комисията за съставяне на нова конституция трябва да заработи в най-скоро време”, каза Захариева. Двамата министри обсъдиха и как да стимулират още повече двустранните отношения, икономиката и търговията. Министър Сафади обеща да посети страната ни догодина. На среща с външния министър на Либия Мохамед Тахер Сияла бе обсъдена ситуацията в страната и готовността българският бизнес да участва във възстановяването й. “Много граждани на Мозамбик говорят български, а аз лично също имам български приятели”, обърна се към Захариева външният министър на Мозамбик Хосе Антонио Пачеко. Той покани българския вицепремиер на посещение заедно с бизнес делегация. Външният министър на Сенегал Садики Каба благодари за активната роля на вицепремиера Захариева и Българското председателство за изработване на преговорния мандат за новото споразумение между ЕС и Африка, Карибите и Тихоокеанския басейн. Двамата се договориха да организират политически консултации между двете министерства, на които да се обсъдят теми от взаимен интерес като миграцията, борбата с тероризма и климатичните промени. “Време е отношенията между ЕС и Африка да бъдат издигнати на партньорско ниво. Може да разчитате на България като силен поддръжник на новото споразумение между ЕС и АКТБ. Инвестициите са един от най-важните инструменти за задържане на младите хора в Африка”, каза министър Захариева. “Обичаме България. Познаваме България. Учил съм в Москва, откъдето имам много български приятели”, каза и външният министър на Киргизката република Ерлан Абдилаев, който бе поканен от министър Захариева на посещения в София. Mинистърът на външните работи на Намибия Нетумбо Нанди-Ндаитва покани българския бизнес да инвестира в нейната страна. Тя представи условията, които правителството е създало за чуждия бизнес в нейната страна. “Има възможности за инвестиции в енергетиката, туризма, селското стопанство, минно дело, рибарство”, каза намибийският първи дипломат и изтъкна, че подобряването на икономиките на африканските държави ще има пряк ефект и върху миграцията. Захариева обсъди възможностите за сътрудничество и с министъра на външните работи на Република Руанда Луиз Мушикиуабо. Първа среща между външни министри в историята на отношенията България - Доминиканска република се проведе в Ню Йорк. С министър Мигел Варгас Малдонадо вицепремиерът Захариева обсъди работата по новото 20-годишно споразумение между ЕС и Африка, Карибите и Тихоокеанския басейн с активното участие на Българското председателство, значимостта на мултилатерализма за съвременните международни отношения и назначаването на почетен консул на България в страната. Министър Захариева обсъди ролята на България в Съюза на Средиземноморието с неговия генерален секретар Насър Камел и взаимодействието ни със Съвета на Европа с генералния секретар Торбьорн Ягланд.", "date": "2018.09.28", "title": "Екатерина Захариева проведе редица двустранни срещи в Ню Йорк"}
{"url": "https://www.24chasa.bg/novini/article/7077540", "text": "Почти сме на финала на възстановяване на щетите в частния сектор, много малко останаха. Никой няма да остане да живее във фургон. Всички ще са в собствените си домове до Нова година. Това каза кметът на Хитрино Нуридин Исмаил пред  По думите му 6,7, 8 месеца са се занимавали с набавянето на нотариални актове на част от къщите. Той отхвърли твърденията за злоупотреби с разходването на средства. От 5-6 месеца тече проверка на прокуратурата, каза кметът на Хитрино. Нуридин Исмаил каза още, че е спокоен, защото многократно се е отчитал за свършеното по възстановяването на селото, а твърденията за злоупотреби със средствата е политическа атака срещу него.", "date": "2018.09.28", "title": "Кметът на Хитрино: До Нова година всички хора ще са по собствените си домове"}
{"url": "https://www.24chasa.bg/novini/article/7077559", "text": "Позовавайки се на дипломатически източници от Москва, сръбските медии информират, че президентът на Сърбия Александър Вучич на 2 октомври ще се срещне в Кремъл с руския президент Владимир Путин, съобщи МИА, цитирана от БТА. Според тези информации двамата президенти няма да дават изявления за медиите след разговора, а не са посочени и темите на преговорите. Вучич и Путин за последен път се срещнаха през май тази година по време на военния парад в Москва.", "date": "2018.09.28", "title": "Вучич ще разговаря с Путин на 2 октомври в Кремъл"}
{"url": "https://www.24chasa.bg/novini/article/7077537", "text": "Уникредит Булбанк продаде 250 млн. евро необслужвани кредити на Агенцията за събиране на вземания. Това съобщиха от агенцията, която е дъщерно дружество на норвежката компания B2Holding ASA. Придобиването на кредитния портфейл за близо половин милион лева трябва да приключи през октомври, посочват още от компанията. Сделката е сред най-големите, сключвани досега за българския пазар. Пакетът включва необезпечени и обезпечени кредити на малки и средни предприятия. Сред кредитополучателите, които са с просрочени заеми, има физически лица и корпоративни клиенти. Придобиването на портфейла е трета сделка между Уникредит Булбанк и Агенцията за събиране на вземания. В началото на миналата година АСВ придоби портфейл с необслужвани задължения на корпоративни клиенти на банката с номинал 93 млн. евро. През ноември 2017 г. Уникредит Булбанк продаде на дъщерното дружество на B2Holding ASA портфейл с необслужвани кредити на стойност 84 млн. евро на корпоративни клиенти. Продажбата на трите портфейла е част от плана на банката за намаляване на необслужваните заеми.", "date": "2018.09.28", "title": "УниКредит Булбанк продаде 250 млн. евро лоши кредити"}
{"url": "https://www.24chasa.bg/novini/article/7077564", "text": "Президентът Румен Радев отправи призив за национално единение. В специално обръщение държавният глава заяви, че група общественици са се обърнали към него с тази инициатива. Президентът посочи, че наследените обществени разломи трябва да се преодоляват, а не да бъдат употребявани за злободневен политически бизнес. И заяви, че ожесточението от миналото минира пътя към бъдещето, предаде  На 29 септември 1918 година разбунтували сте се форнтови линии се сблъскват с войскови части край Владая и Княжево. Едните са искали справедлива република другите влизат в бой с убеждението, че пазят българската държавност. И двете вярват че се жертват в името на България. Бунтът е удавен в кръв. Това е дата на българския разкол, от който са изминали точно 100 години. Той отне живота на десетки българи.  Общонародните цели на възраждането не донасят свобода и възход. Той е белязан от братоубийства и пилеене на национална енергия. Те определят и съвременния политически дебат. Така започна речта си президентът Радев.  \"Единението не закрива политическия дебат, а бди той да се провежда в името на националния интерес, с уважение към чуждото мнение и свободата на словото. Единението не е индулгенция за престъпления, а борба за законност и правосъдие, на което обществото може да разчита. Единението не може да се случи под знамето на никоя идеология, а само и единствено под знака на културата и човеколюбието. Вярвам, че след години на разделение обществото ни все повече ще осъзнава нуждата от единение. Процесът ще е дълъг, ще срещне съпротивата на сили, които се хранят от разделението. Но, убеден съм: мъдростта ще победи ожесточението\", каза президентът. ", "date": "2018.09.28", "title": "Президентът Румен Радев отправи призив за национално единение"}
{"url": "https://www.24chasa.bg/novini/article/7077506", "text": "Румънският министър на отбраната Михай Фифор заяви по време на посещение в Съединените щати, че страната иска да купи ракетна система за защита на бреговете на Черно море, съобщава Медиафакс, цитирайки изданието \"Политико\", пише БТА. Румъния възнамерява да стартира в понеделник тръжна процедура за покупка на нова мобилна система за защита на бреговете на Черно море, е заявил министърът. По време на разговори с американския си колега Джеймс Матис тази седмица Михай Фифор е посочил, че това е \"още една мярка за създаване на възпиращи средства\" в черноморския регион. Батареите може да бъдат разположени и на борда на корветите, които Румъния възнамерява да купи, посочва изданието, като отбелязва, че Боинг е сред основните компании, които биха могли да спечелят търга за договора, чиято стойност се оценява на над 150 милиона долара. Джеймс Матис и Михай Фифор се договориха за продължаване на двустранното военно сътрудничество, заяви говорителят на Пентагона Дейна Уайт. \"Споразумяха се да продължат сътрудничеството в областта на отбраната и да съдействат за засилването на сигурността в региона на Черно море\", посочи тя. Матис приветства усилията на Румъния за модернизация на армията и увеличаване на бюджета за отбрана съгласно поетите в рамките на НАТО ангажименти, отбелязвайки, че благодарение на тези усилия Румъния е смятана за образцов съюзник, изтъкна Уайт.", "date": "2018.09.28", "title": "Румъния иска да купи мобилна ракетна система за защита на черноморския бряг"}
{"url": "https://www.24chasa.bg/novini/article/7077536", "text": "Трима души са били ранени от мъж с нож в центъра на югозападния германски град Равенсбург, предадоха Асошиейтед прес и ДПА, цитирайки местната полиция, пише БТА. Единият потърпевш е в критично състояние, другите двама са в болница. Тримата са намерени на различни места и полицията е отцепила части от центъра на града. Нападателят е арестуван. Засега няма съобщения за неговата самоличност, както и тази на пострадалите. Неизвестен е и мотивът за нападението.                                                                                                                                                                                                                                                                                                                       ", "date": "2018.09.28", "title": "Мъж рани с нож трима в германския град Равенсбург (Обновена)"}
{"url": "https://www.24chasa.bg/novini/article/7077464", "text": "23-годишният ирландец Патрик Кихо, който гони по пистата пропуснатия от него самолет и бе арестуван, се държа неприлично след излизането си от съда, съобщава в. \"Сън\", цитиран от След като плати гаранция от 200 евро за освобождаването си, Кихо започна да крещи обиди на репортерите и заголи пред тях задните си части. В четвъртък той разби врата, водеща към пистата на летището в Дъблин и започна да гони самолета на \"Райънеър\", който се подготвял за излитане за Амстердам. Управата на летището съобщи, че мъжът, пристигнал твърде късно в салона за заминаващи пътници в компанията на дама. Той изпаднал в силна възбуда, проникнал на пистата и се опитал да спре самолета, като носел със себе си и куфара си. Крещял на пилота \"Спри веднага!\". Нарушителят бил възпрян от сътрудници на \"Райънеър\", преди да бъде арестуван от полицията.", "date": "2018.09.28", "title": "Мъж, гонил самолет по пистата, заголи задните си части, след като излезе от съда"}
{"url": "https://www.24chasa.bg/novini/article/7077390", "text": "Словашката полиция обвини днес трима души в извършеното през февруари предумишлено убийство на разследващия журналист Ян Куциак и годеницата му, съобщи Франс прес, позовавайки се на прокуратурата. \"По делото за убийството на разследващия журналист Ян Куциак и годеницата му Мартина Кушнирова днес трима души са обвинени в предумишлено убийство и други престъпления\", съобщи говорителката на държавното обвинение Андреа Предайнова, цитирана от БТА.  Убийството на журналиста, който разследваше корупцията и връзките между организираната италианска престъпност и словашките политици, предизвика големи протести срещу словашкото правителство и доведе до оставката на премиера Роберт Фицо. Осем заподозрени бяха задържани вчера. \"След като бяха разпитани, петима души бяха освободени, а трима са обвинени в особено тежко престъпление - убийство, и други престъпления\", уточни говорителката.", "date": "2018.09.28", "title": "Повдигнаха обвинения на трима за убийството на словашкия разследващ журналист Ян Куциак"}
{"url": "https://www.24chasa.bg/novini/article/7077401", "text": "Председателят на парламентарната група на ГЕРБ и зам.-председател на партията Цветан Цветанов ще посети Свищов на 29 септември, събота. От 11.00 часа, заедно с кмета на Свищов Генчо Генчев и председателя на Общинския съвет д-р Кристиян Кирилов, Цветанов ще посети МБАЛ „Д-р Димитър Павлович“. В Рентгеново отделение на болницата тримата ще дадат старт на работата на нов томограф от последно поколение. В 11.45 часа Цветан Цветанов ще посети свищовския манастир „Покров Богородичен“. В 12.30 часа председателят на ПГ на ГЕРБ ще пристигне в село Хаджидимитрово, където ще се срещне с местни жители. По-късно в центъра на Свищов Цветан Цветанов ще разговаря с жители и гости на града, който отбелязва своя празник „Свищовски лозници“. В 15.30 часа зам.-председателят на ГЕРБ ще посети с. Ореш.", "date": "2018.09.28", "title": "Цветанов ще посети Свищов утре"}
{"url": "https://www.24chasa.bg/novini/article/7077410", "text": "Главният преговарящ на ЕС за Брекзита Мишел Барние обяви днес, че няма да се кандидатира за председател на Европейската комисия след евроизборите догодина, предаде Ройтерс, цитирана от БТА.  \"Днес реших да не се боря за номинацията на водач на кампанията на Европейската народна партия (ЕНП) на европейските избори\", каза Барние. Той бе обсъждан като евентуален кандидат на консервативната ЕНП да оглави следващата Европейска комисия. \"Мой дълг и отговорност е да продължа преговорите за Брекзита до самия им край\", добави Барние. Засега единствено немецът Манфред Вебер, лидер на групата на ЕНП в парламента, официално е обявил кандидатурата си да оглави изпълнителния орган на ЕС догодина. Потенциален негов конкурент е бившият финландски премиер Александер Стуб, който се очаква да обяви кандидатурата си следващата седмица.", "date": "2018.09.28", "title": "Мишел Барние не иска поста председател на Европейската комисия"}
{"url": "https://www.24chasa.bg/novini/article/7077123", "text": "„Много неща се промениха в последната година в сферата на финансовите технологии. През януари влезе в сила втората Директива за платежните услуги (PSD2), Европейската комисия обяви дългоочаквания си План за действие за Финтек, а през лятото излезе класация за 100-те най-иновативни финтек компании в света, като 33 от тях са европейски.‘‘ Това заяви българският евродепутат от ГЕРБ/ЕНП Ева Майдел по време на финансовия форум Next Difi в София в петък, 28 септември 2018 г. На събитието присъстваха лидери в индустрията, политици, регулатори и експерти като се обсъдиха новостите във финансовия сектор, както и предизвикателствата и възможности, които ще влияят в бъдеще. Ева Майдел (ГЕРБ/ЕНП) приветства създаването на Българска Финтек Асоциация и представи конкретните стъпки, които ЕС предприема, за да даде регулаторна предвидимост за финтек сектора. Тези включват хармонизирано законодателство и създаването на единен паспорт с унифицирани за всички държави изисквания за колективно финансиране в ЕС, влизане в сила на регламент за свободно движение на нелични данни, позволяващ на бизнесите да складират и обработват данните си на територията на която държава от ЕС пожелаят, предложението за регламент за киберсигурност, даващ повече правомощия на европейската агенция за интернет сигурност ENISA, както и за доброволен единен европейски стандарт за киберсигурност.", "date": "2018.09.28", "title": "Майдел: 1/3 от 100-те най-иновативни финтек компании в света са европейски"}
{"url": "https://www.24chasa.bg/novini/article/7077120", "text": "11 г. затвор присъди Бургаският окръжен съд на 36-годишният Мариян Челебиев, който през март уби майка си с особена жестокост. Трагедията се разигра през март в апартамента им в к-с \"Меден рудник\". До убийството се стигнало, след като Мариян се афектирал по време на разговор с майка си Бинка - първо започнал да й нанася удари, а после я стискал за шията, което е довело до т.нар. \"вагусова смърт\" - спиране на сърдечната дейност. Мариян, който е висшист, бил безработен. За всички несполуки и неудачи в живота си обвинявал майка си Бинка. \"Не мога да живея в такава среда\", промълви Мариян, след като чу, че ще лежи 11 г. в затвора. Присъдата може да се обжалва пред Апелативния съд. Прокуратурата поиска 12 г., а защитата 10. В съда се появи и бащата Тодор, който на няколко пъти се размина със сина си без да го погледне или промълви нещо.", "date": "2018.09.28", "title": "11 г. затвор за Мариян, убил майка си в Бургас"}
{"url": "https://www.24chasa.bg/novini/article/7077129", "text": "7 са отворените оферти в откритата процедура за избор на изпълнител за изработване на прединвестиционно проучване за трасе по направлението Монтана – София, с тунел под Петрохан, съобщиха от пресцентъра на АПИ. Отворените оферти, по реда на постъпването им в деловодството на АПИ, са на: • ОБЕДИНЕНИЕ „ЛОГИСТИКА - СВЕКО“, с участници: „ЛОГИСТИКА 21“ ЕООД И “СВЕКО ЕНЕРГОПРОЕКТ“ АД; • ОБЕДИНЕНИЕ „ПЕТРОХАН 2019”, в което са: „ТРАНСКОНСУЛТ-22“ ООД и УНИВЕРСИТЕТ ПО АРХИТЕКТУРА, СТРОИТЕЛСТВО И ГЕОДЕЗИЯ–ЦЕНТЪР ЗА НАУЧНИ ИЗСЛЕДВАНИЯ И ПРОЕКТИРАНЕ ЕООД; • „ПЪТПРОЕКТ – 2000” ООД; • ДЗЗД „Петрохан Проект”, в което участват: „РУТЕКС ООД“, „МЕТРОПРОЕКТ ПРАГА“ АД и „ГЕОКОНСТРУКТ“ ООД; • „ИЛИЯ БУРДА“ ЕООД; • „ВИЯ ПЛАН“ ЕООД; • „ПЪТПРОЕКТ“ ЕООД. Бъдещият изпълнител ще трябва да посочи минимум три варианта за развитие на ново пътно трасе с тунелно преминаване под Петрохан. Въз основа на извършеното проучване ще бъде определен пътният габарит на направлението. Ще бъдат проучени необходимите капиталовложения за реализацията на проекта, както и разходите за поддържане и годишна издръжка на пътя и пътните съоръжения след тяхното реализиране. След приключване на прединвестиционното проучване следва процедура за оценка на въздействието върху околната среда (ОВОС), въз основа на която ще бъде взето решение за одобрение на вариант за бъдещото трасе. След влизането в сила на решението по ОВОС ще се пристъпи към изработването и на идеен проект по одобреното трасе. Индикативната стойност на обществената поръчка е 500 000 лв. без ДДС, а срокът за изпълнение 180 дни. Критерият за оценка на офертите е „икономически най-изгодна оферта“.", "date": "2018.09.28", "title": "7 са кандидатите за проучване на трасето на тунел под Петрохан"}
{"url": "https://www.24chasa.bg/novini/article/7077146", "text": "Нова Броудкастинг Груп  В контекста на събитията, свързани с репортера на „Господари на ефира“ Димитър Върбанов, Нова Броудкастинг Груп е силно обезпокоена от погрешното внушение, което журналистът е създал. Въпреки че „Господари на ефира“ е външна продукция с изцяло независима редакционна политика, Нова Броудкастинг Груп не приема подобни методи, несъвместими с принципите на професионалната разследваща журналистика. Медията се разграничава от случилото се и ще потърси отговорност от продуцента, се казва в позицията на Нова.  \"24 часа\" потърси и продуцента на \"Господари на ефира\", очакваме отговор. ", "date": "2018.09.28", "title": "Нова тв ще потърси отговорност от продуцента на \"Господари на ефира\" за случката с \"бития\" репортер"}
{"url": "https://www.24chasa.bg/novini/article/7077150", "text": "Работната група за подготовка на Закона за социалните услуги обсъди за първи път подготвения вариант на нормативния акт, съобщиха от социалното министерство. В дискусията са участвали министърът на труда и социалната политика Бисер Петков, националният омбудсман Мая Манолова, представители на неправителствени организации, общините и доставчиците на социални услуги. Участниците са заявили, че предложеният вариант предлага необходимата реформа и ще подобри правната уредба в областта на социалните услуги. Законопроектът е иновативен и отразява натрупаните добри практики в сектора, е казал при представянето на проекта министър Петков. Чрез него се осигурява по-широк достъп на потребителите на социални услуги, въвеждат се стандарти за качество и инструменти за тяхното спазване. Ще положим всички усилия проектът да бъде публикуван за обществено обсъждане до 15 октомври, е добавил министър Петков.", "date": "2018.09.28", "title": "Проектът на Закон за социалните услуги беше обсъден от работната група"}
{"url": "https://www.24chasa.bg/novini/article/7077170", "text": "Отговорите на държавите, изпратени след запитване от министерството на отбраната, за предоставяне на предложение по проекта за придобиване на нов тип боен самолет ще бъдат отворени в понеделник, 1 октомври, в министерството на отбраната, съобщиха от пресцентъра на военното ведомство. Съвместната работна група, назначена със заповед на министър-председателя, в която влизат представители на Министерството на отбраната, Министерството на икономиката и ДАНС, ще отвори публично всички постъпили в установения срок писмени предложения.", "date": "2018.09.28", "title": "В понеделник отварят офертите за нов боен самолет"}
{"url": "https://www.24chasa.bg/novini/article/7077115", "text": "Инвестициите в инфраструктура са инвестиции в днешния ден, а инвестициите в образование и иновации са инвестиции в бъдещето. Това каза кметът на София Йорданка Фандъкова при откриването на конференцията SOFT UNIT за IT-сектора, съобщиха от пресцентъра на Столичната община. Конференцията разглежда предизвикателствата пред сектора и възможностите, които има в България за развитие на бизнес, информира БТА. \"Вие тук сте част от онези хора, които изграждат бъдещето на този град. По един нов и специален начин вие сте част от учителите, които превръщат новите умения в нови възможности, а новите възможности са ново качество на живот. Аз вярвам че професионалистите и иновативните млади хора са големият капитал на София\", е казала още Фандъкова. Тя е припомнила, че София е в топ 10 на световните градове по започване на стартъп и е притегателен център за все по-големи компании в IT-сектора. Само за пет години софтуерният сектор бележи ръст от 120 процента и е най-бързоразвиващият се сектор, които създава нови високоплатени работни места. Кметът е посочила, че често пъти администрацията е скептична към иновативните технологични подходи и в своята работа тя насърчава отварянето и към младите иновативни хора в столицата. В нашата работа на терен не всичко може да стане с бързината на дигиталния свят, но съм убедена, че с новите технологични решения все по-бързо успяваме да решаваме реални проблеми. Затова се радвам на всяка компания, която се включва в решаването на градските предизвикателства, е посочила още Фандъкова.", "date": "2018.09.28", "title": "Фандъкова: Иновативните млади хора са големият капитал на София"}
{"url": "https://www.24chasa.bg/novini/article/7077173", "text": "Германия ще участва заедно с Русия, Турция и Франция в международна конференция през октомври за конфликта в Сирия, съобщи канцлерът Ангела Меркел. Основната тема ще е критичната ситуация в последния бунтовнически бастион, провинция Идлиб, каза Меркел на съвместна пресконференция с турския президент Реджеп Тайип Ердоган, предаде ДПА, цитирана от БТА.  Освен тях двамата в преговорите ще участват руският президент Владимир Путин и френският Еманюел Макрон. Русия и Турция неотдавна сключиха споразумение за буферна зона в Идлиб, което разсея страховете от пълномащабна офанзива на сирийските правителствени сили и техните съюзници.", "date": "2018.09.28", "title": "Подготвя се среща на върха за Сирия между Меркел, Макрон, Путин и Ердоган"}
{"url": "https://www.24chasa.bg/novini/article/7077188", "text": "Председателят на Европейската народна партия, французинът Жозеф Дол разкритикува подхода на френския президент Еманюел Макрон за предстоящите догодина избори за Европейски парламент, предаде Франс прес. Според Дол Макрон цели да се възползва от разделението между \"прогресисти\" и \"националисти\", за да излезе на преден план, но по този начин той започва \"да влиза в играта на националистите\". \"Стратегията може би е полезна за президента, но не и за Европа\", посочва Жозеф Дол. Председателят на ЕНП изтъква, че евентуалното добро представяне на националистическите партии на изборите за Европейски парламент \"би могло да доведе до затруднения в законодателната работа на ЕП\", но е убеден, че Европейската народна партия ще остане най-важната политическа група в парламента.", "date": "2018.09.28", "title": "Дол критикува Макрон: Влиза в играта на националистите за евроизборите"}
{"url": "https://www.24chasa.bg/novini/article/7077178", "text": "Турският президент Реджеп Тайип Ердоган каза днес, че Турция има правото да поиска екстрадиция от Германия на Джан Дюндар - бивш главен редактор на опозиционния в.\"Джумхуриет\", определяйки го като агент, който е бил осъден за шпионаж, предаде Ройтерс. Това лице е осъден престъпник, според турския закон, каза Ердоган на пресконференция в Берлин след разговори с германския канцлер Ангела Меркел. Дюндар и неговият колега от в. \"Джумхуриет\" Ердем Гюл бяха осъдени през 2016 г. на пет години затвор за публикуване на кадри, на които се твърди, че са показани ТИР-ове на турското разузнаване, доставящи оръжие в Сирия. Впоследствие двамата бяха освободени в очакване на решение по делото на апелативна съдебна инстанция. Дюндар напусна Турция и живее в изгнание в Германия от 2016 г., съобщава БТА. Меркел заяви, че \"не е тайна\", че Турция и Германия са на различни мнения по случая с Дюндар и подчерта, че не е бил оказван натиск върху журналиста за това да не присъства на днешната пресконференция, съобщава Асошиейтед прес. Тя посочи, че той е \"взел собствено решение да не присъства\". По-рано днес Дюндар заяви, че няма да присъства на пресконференцията, след като научил, че Ердоган обмисля да я отмени, ако той присъства на нея. На пресконференцията Ердоган призова днес Берлин да екстрадира стотиците привърженици на мюсюлманския проповедник Фетхуллах Гюлен, които пребивават в Германия, предаде агенция Ройтерс.  Също така призова Германия да включи мрежата на Гюлен в списъка на терористичните организации. Според Анкара т.нар. Фетхуллахистка терористична организация (ФЕТО) стои зад неуспешния опит за преврат в Турция през 2016 г. Ердоган каза, че Турция очаква по-тясно сътрудничество от Германия относно \"терористичните\" групи, сред които кюрдските бунтовници и лицата, които са свързани с осуетения преврат, допълва Асошиейтед прес. \"С взаимно доверие ние трябва да заловим заподозрените и да ги предадем\", каза Ердоган, цитиран от АП. \"Това е важно от гледна точка на сигурността за мира и благоденствието на нашите страни\", допълни той. Германският канцлер Ангела Меркел заяви, че Германия се нуждае от повече доказателства, за да включи движението на живеещия в САЩ проповедник в списъка на терористичните организации, съобщава още Ройтерс. На пресконференцията Меркел каза, че Германия издирва няколко лица, за чиято екстрадиция настоява Турция по обвинения в тероризъм, но не е сигурно, че те се намират в Германия. Ние гледаме много сериозно на доказателствата, предоставени от Турция, но се нуждаем от повече материали, за да разглеждаме организацията на Гюлен по същия начин както Кюрдската работническа партия (ПКК), каза Ангела Меркел. По думите на Меркел, цитирани от ТАСС, Германия не разполага с достатъчно информация, за да забрани дейността на ФЕТО на своя територия, както е направила това за ПКК. Канцлерът допълни, че Германия ще поддържа контакт с Турция по този въпрос, но засега няма предпоставки за включването на ФЕТО в списъка на терористичните организации.", "date": "2018.09.28", "title": "Ердоган за журналиста Джан Дюндар: Той е агент"}
{"url": "https://www.24chasa.bg/novini/article/7077153", "text": "„Европейският съюз ще отдели достатъчно средства за борба с кибертероризма. Тази заплаха става актуална с оглед предстоящите избори за Еропейски парламент. Фалшивите избори, дезинформацията, кибератаките могат да окажат голямо влияние върху вота. Има примери, че една мрежа от 300 000 фалшиви профила може да обърне общественото мнение в която и да е страна членка”, каза в Добрич евродепутатът Емил Радев. И държавните институции, и малките и средните фирми са особено уязвими на кибертероризма. Над 80 от фирмите казват, че знаят за заплахата, но нямат достатъчно средства да се борят с нея. „На ниво Европейски съюз ще се създаде Агенция по киберсигурност, която да подпомага държавите-членки и бизнеса срещу кибератаки” – добави Радев. „Аз съм докладчик по програмата „Дигитална Европа” за периода 2021-2027 г. Бюджетът е 9,3 млрд. евро. Тук влизат киберсигурността, новите киберумения на гражданите, електронните правителства, както и Агенцията по киберсигурност” – заяви Радев, който се надява до 1 година тя да заработи. Новата Агенция за гранична и брегова охрана ще има 4 пъти по-голям състав – до 10 000 дущи, както и по-голям бюджет – каза още евродепутатът. Той участва в Добрич в инициативата на областните информационни центрове – граждански диалог „Бъдеще на кохезионната политика на ЕС”.", "date": "2018.09.28", "title": "Емил Радев: До една година може да има\nагенция за киберсигурност на ЕС (Обновена)"}
{"url": "https://www.24chasa.bg/novini/article/7077290", "text": "До 5 октомври остава в сила графикът за пропускане на автомобили през затворения от свлачище участък от пътя Смолян - Мадан, информират от Областното пътно управление, цитирани от БТА. След 5 октомври се очаква да бъде възстановено движението в едното платно на пътния участък. Графикът на пропускане на коли е от 6.30 до 9 часа сутрин, от 12 до 13 и от 16.30 до 18.30 часа вечер. Организацията на движението в зоната на свлачището е регулирана със светофар. Удължаването на графика е по искане на фирмата изпълнител, която извършва укрепителните дейности на свлачищния терен. Плановете са до 5 октомври аварийното укрепване да приключи и движението по едното пътно платно да бъде възстановено напълно.", "date": "2018.09.28", "title": "До 5 октомври с график за пропускане на коли през участъка от пътя Смолян - Мадан"}
{"url": "https://www.24chasa.bg/novini/article/7077299", "text": "Глобалният партньорски център с Китай в София ще е неправителствен „тинк-танк“, тип мозъчен тръст, който да се занимава с научни изследвания, анализи, прогнози, обучения, който да промотира правилата и добрите практики на ЕС при осъществяване на инвестиции в Европа. Това каза министърът за Българското председателство на Съвета на ЕС Лиляна Павлова пред журналисти в Брюксел след срещата й с председателя на Европейската комисия Жан-Клод Юнкер, цитирана от пресцентъра на министерското за европредседателството ни. Министърът за Българското председателство на Съвета на ЕС 2018 е на двудневно работно посещение в Брюксел, по време на което проведе важни двустранни разговори и срещи. В рамките на визитата министър Лиляна Павлова разговаря с комисар Мария Габриел, заместник- генералния секретар на Европейската комисия, генералния секретар на Съвета, постоянния представител на Австрия към ЕС и представители на Европейската служба за външна дейност. По време на разговорите бяха обсъдени теми, свързани с бъдещата многогодишна финансова рамка на ЕС, миграцията и Брекзит, както и ангажиментите на страната ни в рамките на Трио предсидателството Естония – България – Австрия. Важно място по време на проведените срещи беше отделено на създаването на бъдещия Глобален партньорски център с Китай. Страната ни работи по инициативата след срещата на високо ниво в рамките на формата „16+1“ в София и взетото на нея решение за създаване на център, който да установи и координира партньорските отношения между Китай и страните от Централна и Източна Европа, да работи за активизиране на икономическите отношения и комуникацията между държавите в сферата на икономиката. „Това, което заявих на срещата с председателя на ЕК е, че усилията на Българското правителство при създаването на този център е да развие умения на нашите партньори да прилагат европейското законодателство и правила, за да може китайският бизнес, който има желание да инвестира в инфраструктурни проекти в Европа, включително в района на Западните Балкани, да спазва тези правила в духа на прозрачност, реципрочност и спазването на европейските принципи и законодателство“, каза пред журналисти след срещата с председателя на ЕК Жан-Клод Юнкер министър Лиляна Павлова. “България преговаря в много направления с потенциални китайски инвеститори, като има висок интерес към инвестиране в инфраструктура – пътна, жп и енергийна, както и потенциални партньорства с бизнеса. За нас ще е важно да установим тези партньорства на принципа на прозрачност, следване на прозрачни обществени поръчки, спазването на закона и по никакъв начин да не нарушим правата за държавни помощи. Това от своя страна е изискване да създадем добри условия на инвеститорите да реализират техните инвестиции по възможно най-добър начин\", допълни министърът за Българското председателство. София ще бъде домакин и на втора среща от формата „16+1“, която ще се проведе на 20-ти октомври т. г. , обяви още министър Павлова. Тя уточни, че форумът ще срещне местните лидери и региони с малкия бизнес. Той ще даде възможност на фирмите в областта на земеделието, малките бизнес-паркове и хранителната индустрия да установят своите успешни бизнес-практики. Акцент в разговорите на министър Павлова с председателя Юнкер беше новата Многогодишна финансова рамка 2021-2027. Двамата подчертаха колко е важно основната рамка и елементи от нея да бъдат договорени до края на тази година, за да бъде готова преди европейските избори през май 2019. Министърът за Българското председателство изтъкна, че е важно от една страна да се спазват европейските политики, които да са водещи при определяне на бюджетните параметри, но и да се намери баланс при определянето на националните интереси на страната ни като бенефициент по фондовете и инструментите на ЕС. Обсъдена беше и темата за европейската перспектива за Западните Балкани, един от основните приоритети на Българското председателство. Министър Лиляна Павлова и председателят Жан-Клод Юнкер единодушно потвърдиха воля да бъдат продължени и засилени дейностите и партньорството между ЕС-Западни Балкани в развиване на регионалното сътрудничество, свързаността и европейската интеграция, които ще са от полза на гражданите на ЕС в духа на приетите документи от Срещата на върха в София на 17 май 2018 г.", "date": "2018.09.28", "title": "Глобалният партньорски център с Китай в София ще е неправителствен мозъчен тръст"}
{"url": "https://www.24chasa.bg/novini/article/7077318", "text": "“. Това става ясно от позиция на предаването, разпространена до медиите.  В нея се казва: До този момент нито „Господари на ефира“, нито Димитър Върбанов са твърдели, че Върбанов е бил бит по време на разследване в склад за хранителни стоки. При разпространение на информацията по случая, в медиите бяха употребени много сензационни изрази като „жестоко пребит“ и „тежък побой“, които за щастие се оказаха силно преувеличени, което заявихме още вчера. Това по никакъв начин не омаловажава факта, че е имало физическо насилие, макар и не в такъв размер. Вярваме и ще работим за това тази тема, да не измести фокуса от 3-месечното ни разследване, което безспорно показа закононарушения от страна на недобросъвестен търговец, създали опасност за здравето на хората. Въпреки това, осъзнавайки отговорността, която носим пред българското общество заради огромното доверие в предаването, доверие, за което сме работили и градили през цялата 16-годишна история на „Господари на ефира“, считаме за редно да оповестим следното: Заради съзнателния или не опит на репортера да подведе обществеността с действията си след приключване на репортажа излъчен в предаването, продуцентът Джуди Халваджиян отстранява Върбанов от екипа на предаването. „На нас от „Господари на ефира“ в този момент повече от всякога ни се налага да бъдем безкомпромисни в ситуация като тази и независимо от това, че имаме дълга история с Димитър Върбанов и неговата професионална работа до момента, единственото възможно решение за нас е да се разделим с него. Търсенето и защитаването на истината е най-важната ценност, която „Господари на ефира“ отстоява, това е в основата на всичко, което правим.“", "date": "2018.09.28", "title": "\"Господари на ефира\": Разделяме се с Димитър Върбанов (Видео)"}
{"url": "https://www.24chasa.bg/novini/article/7077338", "text": "Над 900 етнически унгарци от Румъния са подписали призив за бойкотиране на насрочения за 6 и 7 октомври референдум за промяна на дефиницията на семейството в конституцията, предупреждавайки, че той може да се превърне в \"опасен прецедент\", съобщава информационният сайт Зиаре, цитиран от БТА. Референдумът е свикан по инициатива на гражданското движение Коалиция за семейството, което събра три милиона подписа и има за цел промяна на конституционната дефиниция на семейството, за да бъде уточнено, че то се основава на съюз между мъж и жена, а не между съпрузи, както е в момента. В призива, публикуван в електронен вестник, излизащ на унгарски език, се подчертава, че от юридическа гледна точка този референдум е \"безсмислен и безполезен\" и е насочен срещу малцинствата, като поставя под въпрос редица фундаментални права на човека. \"Смятаме, че влиянието на Коалиция за семейството, фундаменталистка християнска организация, която инициира този референдум, е вредно за общественото възприятие, тъй като поставя под въпрос редица фундаментални права на човека, включително равенството на половете, и по този начин подкопава демократичното развитие на нашата страна\", се посочва в апела, който е преведен на румънски и английски език. \"Провеждането на референдума само по себе си и евентуалният му успех биха представлявали огромен регрес спрямо общия напредък на Европа и света по отношение на тази тема, където различните модели и форми на семейството, съществуващи в исторически план и днес, могат да бъдат в хармония помежду си\", отбелязва цитираният източник. Над 900-те подписа са събрани през последните 48 часа, а един от подписалите петицията е адвокатът Петер Екщайн Ковач, парламентарист четири мандата и бивш президентски съветник по проблемите на малцинствата, посочва Зиаре. В своя публикация във Фейсбук той коментира, че референдумът е само \"една маневра за отклоняване на вниманието от реалните проблеми на страната\", противоречи на начина, по който Европа гледа на въпроса за семейството, и \"може да отвори пътя към други референдуми, целящи орязване на човешките права\".", "date": "2018.09.28", "title": "Етнически унгарци зоват за бойкот на референдума за семейството в Румъния"}
{"url": "https://www.24chasa.bg/novini/article/7077341", "text": "Европейският съюз съобщи днес, че дава още 40 млн. евро (46 млн. долара) на агенцията на ООН за палестинските бежанци, за да помага за образованието на палестинските деца и за здравеопазването на Западния бряг и ивицата Газа, предаде Асошиейтед прес, цитирана от БТА.  Това решение на ЕС има за цел да помогне за покриване на дефицита от 217 млн. долара в бюджета на агенцията (известна с инициалите си UNRWA), след като САЩ внезапно прекратиха спонсорството си за нея, което възлизаше на 350 млн. долара. Американското решение наложи да бъдат закрити 113 работни места, а 584 бяха трансформирани на непълно работно време. Десетки служители на UNRWA в Газа обявиха в понеделник стачка срещу уволненията и намаленията на заплащането. Агенцията обслужва милиони палестинци и няколко поколения техни наследници, избягали или принудени да напуснат домовете и родните си места след арабско-израелската война от 1948 г., довела до създаването на Израел върху старите палестински земи. Стотици хиляди от тях продължават да живеят в бежански лагери заедно със семействата си.", "date": "2018.09.28", "title": "ЕС отпуска още 40 млн. евро на палестинската агенция за бежанците"}
{"url": "https://www.24chasa.bg/novini/article/7076903", "text": "В пунктовете на „Евробет“ отново се чуват викове от радост Печалбите в игрите на   не зависят от времето, но могат да променят настроението на всеки „напук“ на сезона. Първите есенни дни се оказаха много доходоносни за почитателите на играта  . Виртуозът в числовите игри зарадва Чанко Божинов от Бургас с  . Късметлията е познал 9 от 9 числа със залог от само 20 стотинки. В щастливата поредица попада и участник, играл онлайн на сайта eurobet.bg, който също печели  .  от   отиват при Страхил Събев от Банско. Той има двама братя по късмет - играчи от Бенковски и Поморие, които също се закичиха с по  Пет печалби по   зарадваха жители на Старцево, Самоков и Борино, а в Нови Искър щастливците са двама. Играч от Ябълково ще харчи 3 800 лева, а в пункт на „Евробет“ в Перник са спечелени  . Столичанин може да се похвали с  , а познавач от Подкова прибавя   в банковата си сметка. И още! Цели осем печалби по  . Четири от тях са регистрирани в София, а другите четири в Благоевград, Сливен, Асеновград и Попово. Списъкът продължава с трима щастливци от Козлодуй, Перник и Хасково, които се сдобиха с по  . Тегленията на играта   можете да следите в пунктовете на   и онлайн на  .", "date": "2018.09.28", "title": "Страхотни попадения в играта „Еврошанс“"}
{"url": "https://www.24chasa.bg/novini/article/7076380", "text": "Относно търговските търкания между Пекин и Вашингтон, на вчерашната си редовна пресконференция, говорителят на Министерството на търговията Гао Фън посочи, че Китай и китайската икономика няма да бъдат победени. Страната има увереността и способностите да реализира икономическа трансформация и качествено развитие,  Същевременно той изрази надежда Вашингтон да осъзнае ситуацията, както и решителността и способностите на Пекин да разреши търговските спорове с Китай въз основа на взаимното уважение и справедливите консултации, с цел устойчивото развитие на икономиката на двете държави и на света.", "date": "2018.09.28", "title": "Китай предупреди Вашингтон да не подценява решителността и способностите на Пекин"}
{"url": "https://www.24chasa.bg/novini/article/7076852", "text": "Турският журналист Джан Дюндар, който живее в Германия, обяви, че няма да присъства на пресконференцията на турския президент Реджеп Тайип Ердоган днес, след като акредитацията му за събитието породи криза, съобщава турската секция на агенция Спутник, цитирана от БТА. Турският президент е на държавно посещение в Германия, където в момента разговаря с канцлера Ангела Меркел. Двамата лидери се очаква да дадат по-късно съвместна пресконференция. Акредитирането за събитието на Дюндар, за когото турските власти са издали заповед за арест, и намерението му да зададе въпрос на Ердоган станаха повод за дипломатическо напрежение. Турската делегация възразила срещу акредитирането на Дюндар, а германската страна отказвала да отстъпи. На германските власти дори било заявено, че ако журналистът присъства, Ердоган би могъл да отмени конференцията за медиите, сочат информации. Впоследствие обаче Дюндар решил да не се явява на пресконференцията.", "date": "2018.09.28", "title": "Напрежение на срещата Ердоган-Меркел заради акредитация на турски журналист"}
{"url": "https://www.24chasa.bg/novini/article/7076887", "text": "Това стана ясно от разказа на шофьора от градския транспорт Красимир Каменов за \"24 часа\". Както от МВР уточниха, те са били нападнати същата вечер, когато стреляха и по 2 трамвая в столицата.  \"Мисля, че са пострадали повече от трамваите. Единият автобус е обстрелван от двете страни, другият само от едната. Изглеждаха така все едно са били на война\", каза още шофьорът. Красимир обясни, че се е разминал с колегите си малко след случая на Централна гара, където и става свидетел на щетите по превозните средства. Според него поне 15 стъкла са счупени.", "date": "2018.09.28", "title": "Не един, а два са обстрелваните автобуси в \"Надежда\", около 15 стъкла - счупени (Снимки)"}
{"url": "https://www.24chasa.bg/novini/article/7076899", "text": "Предупреждението за вълни цунами, издадено след земетресението с магнитуд 7,5 край Централна Индонезия днес, бе отменено, предаде Ройтерс, като се позова на геофизичната агенция на страната. Силният трус стана на дълбочина от 10 километра под морското дъно, с епицентър на 27 километра североизточно от Донгала, провинция Централно Сулавеси, посочва ДПА. След земетресението индонезийските власти издадоха предупреждение за вълни цунами за провинциите Западно Сулавеси и Централно Сулавеси. Няколко часа по-рано същият район бе разлюлян от трус с магнитуд 6,1. Той разруши няколко къщи, убивайки един и ранявайки най-малко 10 души, припомня БТА.  Индонезия се намира в Тихоокеанския огнен пръстен - един от най-сеизмичните райони на Земята. Поредица земетресения през юли и август причиниха смъртта на близо 500 човека на индонезийския остров Ломбок - популярна туристическа дестинация на неколкостотин километра югозападно от Сулавеси, отбелязва Ройтерс.", "date": "2018.09.28", "title": "Отмениха предупреждението за цунами след втория трус край Сулавеси"}
{"url": "https://www.24chasa.bg/novini/article/7076919", "text": "В същия ден, в който руски дипломати сключиха споразумение с Турция за демилитаризирана зона в последния контролиран от бунтовници регион в Сирия, десетки руски бизнесмени се прибираха у дома от Дамаск с договори за търговия със следвоенна Сирия, предаде БТА.  Каквото и да стане с бунтовниците в провинция Идлиб, Русия е решена да запази дългосрочно Сирия солидно закрепена в своята сфера на влияние - като опора в Близкия изток и като предупреждение към САЩ и съюзниците им да не се бъркат там в бъдеще. \"Русия иска. . . нов ред на сигурността в Близкия изток\", заяви Емил Хокайем, експерт по сигурността в Близкия изток в Международния институт за стратегически изследвания. Въпреки че Русия е винена за масовата смърт и разруха, тъй като подкрепя сирийския президент Башар Асад, нейните сили се оказаха решаващ фактор в международната борба срещу групировката \"Ислямска държава\" и това даде на Москва авторитет, какъвто западните сили нямат. \"Тяхната намеса пожъна много повече успехи, отколкото някой очакваше\", каза Хокайем. Сега основното предизвикателство, с което американските и другите западни дипломати се сблъскват в ООН, е как да останат релевантни. Американският президент Доналд Тръмп си приписа като своя заслуга спасяването на Идлиб от офанзива под егидата на Русия. При все това почти всеки друг казва, че заслугите са на президентите на Русия и Турция за споразумението, което постигнаха миналата седмица и с което предотвратиха голяма битка. Един след друг, дипломати на срещи на ООН за Сирия приветстваха споразумението и изразиха надежда, че то ще бъде трайно, въпреки несигурността около съдбата на Идлиб. Русия изпитва наслада от обирането на овациите. Външният министър Сергей Лавров тичаше от среща на среща в централата на ООН, изтъквайки притесненията на Русия за Сирия пред топдипломатите на Иран, Турция и пред специалния пратеник на организацията Стафан де Мистура. ЕС организира отделна среща за Сирия в ООН, а Франция организира вчера среща на \"Малката група\", която опитва да окаже влияние върху бъдещето на Сирия, въпреки дългогодишните неуспешни усилия за подкрепа на сирийската опозиция. Въпреки че Русия се перчи с дипломатическия си успех, тя осигурява и военно бъдеще със Сирия. Русия обяви в понеделник, че ще продаде на страната зенитно-ракетни системи С-300. Сирия беше дългогодишен клиент на руски производители на оръжия още преди войната и беше надежден търговски партньор. И Москва продължава тези отношения, като възстановява пътища, тръбопроводи и небостъргачи, разрушени от седемгодишната война, включително щети, които Русия е нанесла със собствените си оръжия. Група от 38 руски компании взеха участие в Международния панаир в Дамаск по-рано този месец. Това беше поне четвъртото събитие през изминалата година, насочено към съживяване на руската търговия със Сирия, а руските компании пак ще отидат в Сирия в началото на октомври за конференция, посветена на възстановяването на страната. Съседите на Сирия също са дейни, особено близкият съюзник Иран. Но в случая с Русия, смятат анализатори, икономическата активност е тясно свързана със стратегията за влияние. Русия, например, иска да възстанови железопътната мрежа на Сирия. \"Русия я е построила на първо място и иска да възстанови тези стратегически и икономически връзки\", каза независимият руски анализатор Вячеслав Матузов. Руските компании търсят разнообразна търговска база със сделки в областта на хранително-вкусовата промишленост, земеделието и енергетиката според Търговско-промишлената палата на Русия. Сред най-видните застъпници на подновената търговия със Сирия е високопоставеният представител на Крим Георгий Мурадов. Заместник-председателят на палатата Владимир Падалко описва \"твърдото намерение на руския бизнес не само да възстанови предишното търговско сътрудничество между нашите страни, но и активно да ги надгради\". Но Русия не иска да плати огромната цена на възстановяването, затова търси западна помощ, особено на срещите на Лавров в ООН. \"Русия иска да възстанови Сирия не само поради егоистични причини. Тя смята, че това е отговорност на международната общност\", каза Матузов. Хокайем заяви, че перспективите за това са слаби, но Русия все още е \"на шофьорската седалка\" в Сирия. \"Русия винаги е стъпка напред и има по-високо ниво на търпимост\" към възходите и паденията в сирийската война, защото Путин не е изправен пред сериозна вътрешна опозиция. Така нареченият мирен процес от Астана с участието на Русия, Иран и Турция бе толкова по-успешен от предишните опити на ООН или на Запада за мирни преговори, каза Хокайем, че \"пратеникът на ООН го е приел като своя\" инициатива. Следващите няколко седмици ще бъдат критични за Сирия - и за това какъв отпечатък ще остави Русия. Специалният пратеник на ООН Мистура каза пред Асошиейтед прес, че октомври ще бъде \"много важен месец\" както за Идлиб, така и за усилията за постигане на мир.", "date": "2018.09.28", "title": "Чрез оръжие и търговия Русия планира дългосрочното бъдеще на Сирия"}
{"url": "https://www.24chasa.bg/novini/article/7076921", "text": "От утре в ЕС влиза в сила възможността за взаимно признаване на електронните документи за самоличност, съобщи Европейската комисия. По този начин гражданин на държава от ЕС, който притежава такъв документ, ще може да ползва с него административни електронни услуги онлайн в друга страна от Общността. Улеснението ще помогне при откриването на банкови сметки, записване в университет, обмен на данни с държавните и местните служби, предава БТА.  Досега само Италия и Германия са завършили съответната процедура, която предвижда подаването на заявление и оценка от ЕК на националните системи за електронни документи за самоличност. Хърватия, Естония, Люксембург и Испания са в последния етап от признаването на документите на техните граждани. Процесът е в начален етап в Белгия, Португалия и Великобритания. Отчита се, че днес 58 на сто от гражданите на ЕС използват електронни административни услуги. Допълва се, че 82 на сто от административните услуги в ЕС се предлагат и онлайн. За бизнеса въвеждането на взаимното признаване на електронни документи за самоличност би спестило на година по 11 милиарда евро. Комисията уточнява, че въвеждането на електронното удостоверяване на самоличността може да бъде полезно включително за повече сигурност в интернет - например с проверка на потребителите на социалните мрежи за изискването да са навършили определена възраст. Предвижда се електронните документи - лични и банкови карти, както и шофьорски книжки, да бъдат използвани като средство за достъп също до електронни здравни картони и за подаване на заявления до данъчните служби. ", "date": "2018.09.28", "title": "От утре влиза в сила взаимно признаване на електронните документи за самоличност в ЕС"}
{"url": "https://www.24chasa.bg/novini/article/7076937", "text": "Турското правителство е призовало екстрадицията на критично настроения журналист Джан Дюндар и други 68 заподозрени в тероризъм от Германия да съвпадне с посещението на президента Реджеп Тайип Ердоган в Берлин, според турски вестник, цитиран от ДПА. Анкара е предоставила на Германия \"списък с терористи\", посочва проправителственият в. \"Йени асър\". Турция \"спешно\" иска екстрадицията на 69 души, посочва всекидневникът, добавяйки, че списъкът включва също адресите на заподозрените и снимки, на които се вижда как влизат и излизат от апартаментите си в Германия, предава БТА. Все още няма реакция от германска страна. Дюндар, бивш главен редактор на светския и критичен към правителството в. \"Джумхуриет\", беше осъден по обвинения в разкриване на държавни тайни. Той живее в изгнание в Германия от 2016 г. Дюндар трябваше да присъства на съвместната пресконференция на германския канцлер Ангела Меркел и президента Ердоган днес, но написа в своя информационен портал, че няма да отиде. Акредитирането на Дюндар, за когото турските власти са издали заповед за арест, и намерението му да зададе въпрос на Ердоган станаха повод за дипломатическо напрежение. Турската делегация възразила срещу акредитирането на Дюндар, а германската страна отказвала да отстъпи. На германските власти дори било заявено, че ако журналистът присъства, Ердоган би могъл да отмени конференцията за медиите, сочат информации. \"Йени асър\" посочва, че списъкът с 69-те лица, чиято екстрадиция иска Анкара, включва също известни учени, както и заподозрени във връзка с опита за преврат през 2016 г., в това число и Адил Йоксюз, смятан за ръководител на неуспешния пуч. През юни Турция поиска от Германия информация за местонахождението на Йоксюз, за когото се предполага, че е близък сътрудник на проповедника Фетхуллах Гюлен, когото Анкара обвинява за опита за преврат.", "date": "2018.09.28", "title": "Турция поиска от Германия да екстрадира журналиста Джан Дюндар и други 68 заподозрени в тероризъм"}
{"url": "https://www.24chasa.bg/novini/article/7076936", "text": "Днес за пореден път станахме свидетели на проява на най-отличителната черта на Българската комунистическа партия, пребоядисана в социалистическа - нейната наглост и арогантност, да приписва това, което тя прави вече 70 години в тази страна, на хора, които лекуват страната от пораженията й. Това каза в пленарна зала депутатът от ГЕРБ Спас Гърневски в декларация от името на групата и в отговор на декларацията на БСП, предаде БТА.  Комунистическата номенклатура и Държавна сигурност разграбиха държавата и те днес имат наглостта тук да говорят за разграбване, коментира Гърневски. Да попитам наследниците на комунистическата партия - 89-а година, когато обявиха фалит, какво имаше в пенсионния фонд. Нямаше нищо, ограбен пенсионен фонд, ограбен народ чрез външно-търговските дружества, заяви той в отговор на критиките на БСП по отношение на пенсиите. Гърневски призова младите депутати от БСП да поискат лекция от своя ръководител за това как е ставало \"разграбването\" чрез тези дружества. \"Да не говорим за бордовете на директорите, че госпожа председателката, госпожа Импексова, беше поне в четири борда в тази държава. Нека да минем през \"Булгартабак\", нека минем през Пловдивския панаир, и където мине тя, трева не никне\", коментира той. Тази система, която сте тръгнали да сменяте, вече десета година е сменена, десета година се лекуват раните от вашето 70-годишно управление, грабежи, убийства, обърна се той към левицата. Гърневски заяви, че управленската програма на ГЕРБ и Обединените патриоти се изпълнява и числата го показват ясно. БВП расте, икономическият ръст се запазва, намалява се външният дълг, увеличава се фискалният резерв, това са предпоставки за Еврозоната, посочи той. Растат заплатите, почват да растат и пенсиите, допълни той. Когато всичко по управленската програма се изпълни, вас въобще няма да ви има след следващите избори, обърна се той към социалистите и ги призова да идват на работа в парламента, защото народът ги е изпратил тук да работят. \"Всеки от нас е на работното си място. Вие дезертирате, бягате от работа\", допълни той. От името на ПГ на ГЕРБ Спас Гърневски поздрави възрастните хора с международния ден.", "date": "2018.09.28", "title": "Спас Гърневски,  ГЕРБ: Растат заплатите, почват да растат и пенсиите"}
{"url": "https://www.24chasa.bg/novini/article/7076960", "text": "Съвместната пресконференция на турския президент Реджеп Тайип Ердоган и германския канцлер Ангела Меркел бе прекъсната за кратко, за да бъде изведен мъж от залата, съобщава ДПА. Ердоган, който е на първото си държавно посещение в Германия, се усмихна, когато мъжът бе отведен пред събралите се журналисти. Причината за инцидента засега остава неясна, отбелязва ДПА, цитирана от БТА. Агенция Ройтерс предаде, че мъжът е протестирал бурно, докато е бил извеждан от залата. Посещението на Ердоган предизвика протести и демонстрации из Германия, посочва ДПА.", "date": "2018.09.28", "title": "Мъж бе изведен от пресконференцията на Меркел и Ердоган в Берлин (Снимки)"}
{"url": "https://www.24chasa.bg/novini/article/7076967", "text": "Вчерашното убийство на блогърката и манекенката Тара Фарес провокира днес възмущение в Ирак, предаде Франс прес. Голям брой интернет потребители осъдиха убийството на Фарес в социалните мрежи. Фарес бе убита вчера с три изстрела на пистолет в централен квартал на столицата Багдад. Иракското министерство на вътрешните работи съобщи, че е започнало разследване по случая с цел да установи самоличността на извършителя или извършителите на престъплението, предаде БТА.  Според ползвателите на социалните мрежи 22-годишната Фарес е била убита заради нетрадиционния си за Ирак начин на живот. \"Единственото й престъпление е, че избра да си живее живота, но на лошо място\", написа потребител на Туитър. Фарес се обличаше с модерни дрехи, носеше маникюр, имаше татуировки. Тя качваше свои снимки, на които бе с различен цвят коса, за своите 2,7 милиона последователи в Инстаграм. \"Тези, които оправдават убийците на Тара, която бе убита просто защото реши да живее като повечето момичета по света, са съучастници на престъпниците\", написа в интернет живеещият в Йордания иракски сатирик Ахмад ал Башир, цитиран от Франс прес.", "date": "2018.09.28", "title": "Убиха с три изстрела 22-годишна манекенка в центъра на Багдад"}
{"url": "https://www.24chasa.bg/novini/article/7076961", "text": "Кадри от охранителните камери на склада във Велико Търново, публикувани от mediapool, всяват сериозни съмнения, че репортерът на \"Господари на ефира\" Димитър Върбанов е бит или малтретиран.  Преди два дена Нова тв съобщи, че  Всички медии препубликуваха текста, възмутени от посегателството срещу журналист. Случаят предизвика реакцията на премиера Бойко Борисов от Ню Йорк, който в четвъртък \"разпореди\" извършителите да бъдат задържани и срещу тях да бъде стоварена \"цялата строгост на закона\". Няколко часа по-късно Районната прокуратура във Велико Търново обвини двама души в причиняване на лека телесна повреда по хулигански подбуди на Върбанов и ги задържа за 72 часа, докато съдът разгледа искането за постоянния им арест. Какво обаче се вижда на записите, публикувани в  Двама мъже избутват репортера до вратата на склада, отварят я, след което го добутват навън и я затварят след него. Камера, разположена от външната страна на вратата, показва как Върбанов сам пада на земята, след което оператор от екипа му започва да го снима. Репортерът остава на земята за известно време, подпрян на лакът и говори пред камерата на колегата си. Впоследствие той ляга по гръб, а операторът му звъни по телефона. Накрая на мястото пристигат двама полицаи. В този момент Върбанов продължава да лежи по гръб, държейки се с дясната ръка за лицето. Униформените му помагат да стане, след което, олюлявайки се и куцайки с единия крак, журналистът отива до близка пейка и сяда, давайки вид, че физическото му състояние не е добро.  Нова тв също публикува кадрите на mediapool като подчертава, че те внасят допълнителна светлина върху инцидента с репортера на \"Господари на ефира\" Димитър Върбанов. \"Кадрите бяха разпространени от сайта \"Медиапул\" и показват хронологията на случилото се. Първо как трима души от склада за храни, който Върбанов разследва, го избутват от помещението. На кадри от друга камера се вижда как репортерът пада на земята, но не се вижда дали е хвърлен или пада сам. Не се вижда и дали си е ударил главата, както първоначално разказа той пред камерата ни. Върбанов остава на земята известно време, подпрян на лакът, след което ляга по гръб, а операторът му го снима. Търсим за коментар репортера на \"Господари на ефира\", както и продуцента на предаването. \"Господари на ефира\" са външна продукция с независима редакционна политика\", пишат от NOVA. ", "date": "2018.09.28", "title": "Бит ли е репортерът от Нова тв? Вижте записите на охранителните камери (Видео)"}
{"url": "https://www.24chasa.bg/novini/article/7077008", "text": "Столичното Седмо РУ издирва Антоанета Любенова Димитрова /45г./ от София. Тя напуснала дома си в ж.к. “Младост 1“ на 25 септември и оттогава е в неизвестност. Антоанета Димитрова е висока около 165 см, с дълга до раменете светлокестенява коса и светлокафяви очи. Била е облечена с черно дълго палто, сини дънкови панталони и обута с кафяви обувки. Умоляват се всички, които имат информация за издирваната, да се обадят на тел.112, 982 87 60, 982 87 31 или в най близкото районно управление на МВР.", "date": "2018.09.28", "title": "Издирват 45-годишна жена от София, изчезнала преди 3 дни"}
{"url": "https://www.24chasa.bg/novini/article/7077024", "text": "Армията на САЩ използва в четвъртък за пръв път в бойни условия новия си стелт изтребител Ф-35, най-скъпоструващия в историята, заяви американски представител, цитиран от Франс прес, съобщава БТА. Най-малко един от тези нови самолети - технологични бижута, предполагаемо способни да се скрият и от най-модерните радари, излетя от кораба-амфибия \"Есекс\" и обстреля обекти на талибаните в афганистанската провинция Кандахар, уточни източникът на агенцията, пожелал анонимност. \"Ударът бе успешен\", добави той. Използвана е била машина от модификацията Ф-35Б - вариант с къс разбег и вертикално кацане, предназначен за корпуса на морската пехота на САЩ. През май Израел заяви, че е станал първата страна, използвала в битка Ф-35. Проектът за производство на Ф-35 датира от началото на 90-те. Самолетът е най-скъпоструващата машина от авиацията в американската военна история. Според оценки цената на програмата за Пентагона е към 400 милиарда долара; предвижда се в близките години да бъдат произведени около 2500 бройки. Заедно с поддръжката общата стойност на всички Ф-35 ще достигне според оценки 1,5 трилиона долара за целия период, през който ще действа програмата - до 2070 г. Поддръжниците й хвалят стелт технологията, която позволява самолетът да се крие от радарите, свръхзвуковата скорост, пъргавината на машината и различните датчици, осигуряващи на пилота безпрецедентен достъп до широк спектър от данни, отбелязва АФП. Агенцията припомня обаче нарушенията на графика, допускани в работата по проекта, превишенията на разходите от бюджета и някои инциденти с машините. Модерни изтребители-бомбардировачи Су-34 от авиацията на Източния военен окръг на Русия изпълниха полети в стратосферата, тренираха елементи от висшия пилотаж и от въздушен бой. Това съобщи днес пресслужбата на военния окръг, предаде ТАСС. Екипажите от военновъздушно поделение, разположено в далекоизточния Хабаровски край, осъществиха полетите до стратосферата в свръхзвуков режим. Летците упражниха нападателни и отбранителни маневри по време на въздушна битка с условен противник, посочва пресслужбата.", "date": "2018.09.28", "title": "Армията на САЩ използва за пръв път в бойни условия изтребител Ф-35"}
{"url": "https://www.24chasa.bg/novini/article/7076941", "text": "Берлин и Анкара са партньори в много сфери, именно по тази причина Берлин се обявява за това Турция да има стабилна икономика, заяви днес в Берлин германският канцлер Ангела Меркел след среща с турския президент Реджеп Тайип Ердоган, предаде ТАСС, цитирана от БТА. ФРГ има интерес от икономически стабилна Турция, посочи Меркел. Именно затова една от темите на нашите двустранни отношения ще бъдат въпроси на икономическото сътрудничество, добави тя. По думите й в скоро време германският министър на икономиката и енергетиката Петер Алтмайер ще посети Турция, за да участва в заседание на съвместна комисия по въпросите на икономическото сътрудничество. Вестник \"Уолстрийт джърнъл\" съобщи по-рано, позовавайки се на източници в средите на официални лица във ФРГ и ЕС, че Германия не изключва възможност да предостави на Анкара широк пакет от финансова помощ, съгласуван с всички страни членки на ЕС, или ограничени заеми, насочени към оказване на съдействие в конкретни сфери. Според германските официални представители оказването на икономическа помощ на Турция не стои на дневен ред, посочва ТАСС. От началото на годината турската лира загуби около 40 процента от стойността си спрямо долара. За това повлия и напрежението в отношенията между Анкара и Вашингтон. На пресконференцията с Меркел турският президент Реджеп Тайип Ердоган заяви, че неговата страна е способна да преодолее икономическите си трудности, съобщава ДПА. Нашата страна е подготвена и има силата да предотврати евентуални заплахи в областта на икономиката, каза Ердоган на съвместната пресконференция с Меркел.", "date": "2018.09.28", "title": "Меркел: Германия има интерес от икономически стабилна Турция"}
{"url": "https://www.24chasa.bg/novini/article/7077035", "text": "Пловдивският окръжен съд произнесе най-тежкото наказание - доживотна присъда на полицая Венцеслав Караджов. Той бе признат за виновен, че на 15 май 2016 г. умишлено е умъртвил майка си Божура и баща си Цветан Караджов, като убийството е извършено с особена жестокост и с користна цел. Съдът постанови Караджов да изтърпи наказанието при първоначален специален режим. Подсъдимият посрещна с усмивка решението. Преди да влезе в залата той каза, че очаква да го оправдаят.  \"Невинен съм. Борбата продължава, има и следващи инстанции\", коментира осъденият, след което беше изведен с белезници. Решението чу и съпругата Каля, чийто устни се разтрепериха.  Съдебният състав, председателстван от Михаела Добрева, разпореди Караджов да поеме разноските в размер на 25 хиляди лева. Тя допълни, че решението подлежи на обжалване в 15-дневен срок пред Пловдивския апелативен съд. Произнасянето на присъдата беше съпроводено с 15-часов маратон от пледоарии предния ден. Те приключиха в четвъртък около полунощ. \"За пореден път искам да кажа, че нямам нищо общо със смъртта на родителите ми. Изключително несправедливо ще е да получа осъдителна присъда за нещо, което не съм извършил\", бяха последните думи на бившия полицай. Той за пореден път изтъкна, че е абсолютно невинен и ако бъде осъден, това ще съсипе тотално живота му, на съпругата му и на детето им. \"Нямам нищо общо с това грозно деяние\", допълни Караджов. Адвокатът му Зоя Тошкова, която пледира над 8 часа, за пореден път повтори, че по това дело нищо не е установено, с изключение на самото деяние. \"Няма нито едно пряко доказателство, всичко е косвено. Не е открито оръжието, с което е извършено убийството. Не е ясно как Венцеслав Караджов е влязъл в имота, за да застреля майка си и баща си. Няма свидетелски показания, които да твърдят, че той ги е убил\", посочи Тошкова. Според нея от самото начало са се полагали усилия клиентът й да бъде \"сготвен\". Тя не отрече, че Венцеслав Караджов и родителите му са били в много лоши отношения заради семеен имот, за който синът е загубил дело в съда. Според прокуратурата отказът на Цветан и Божура Караджови да припишат на единствения си син къщата и двора на улица \"София\" 68 А в Пловдив е основният мотив за убийството. Прокурор Стефани Черашавова сподели, че в самото начало на разследването е помислила, че Венцеслав Караджов е осиновен. \"Роден син не може да убие майка си и баща си с такава жестокост, това е екзекуция\", заяви обвинителката. Тя и колегата й Костадин Паскалев поискаха доживотен затвор без право на замяна за бившия полицаи. Допоследно Караджов отричаше да е насочил оръжие срещу майка си и баща си. Телата на двамата родители бяха открити два дни след убийството им. Цветан Караджов е бил пронизан с три куршума а Божура - с пет.", "date": "2018.09.28", "title": "Дадоха доживотен затвор на полицая с убитите родители. Той го посрещна с усмивка"}
{"url": "https://www.24chasa.bg/novini/article/7076675", "text": "През следващите години и десетилетия ще има недостиг на специалисти във всички сектори и професии, като най-голям ще е недостигът в инженерно-техническите професионални направления или секторите, които в момента дават най-висока добавена стойност. Това каза в Пловдив образователният министър Красимир Вълчев. Той посочи, че ще се търсят също така учители и лекари, а в момента в системата на училищното образование има недостиг на специалисти по природни науки и математика, предаде БТА.  Днес все повече се забързва времето и необходимостта от индивидуализирани и специализирани знания, които дава висшето образование става все по-голяма, посочи министърът. Предизвикателствата пред системата на висшето образование са да допълни по ефективен начин микса от компетентности, които дава училището и да направи хората не само знаещи, но и творчески. Все по-малко висшето образование ще е основният източник на допълнителни знания и голямо значение ще имат уменията за учене и креативността. Днес в системата на висшето образование влизат деца, които са родени през 21 век, и които ще бъдат на пазара на труда и през 2050г. , когато голяма част от професиите няма да съществуват, а специалностите, по които учат, ще са се изчерпали. Предизвикателствата пред системата са организационни, каза министър Вълчев и посочи, че е важно да се преструктурира приемът на студенти към професионалните направления с очакван недостиг на пазара на труда, а това може да стане чрез системата на държавните висши училища. Ще имаме добро висше образование, ако днес университетите инвестират в преподаватели, защото те ще продължат да са основният фактор в процеса на образование. А предизвикателствата пред преподавателите ще са да накарат хората да учат през целия живот. Образователният министър Красимир Вълчев присъства на откриването на новата академична година в Пловдивския университет \"Паисий Хилендарски\". Тази година за първи път прага на университета прекрачват 3900 първокурсници.", "date": "2018.09.28", "title": "Красимир Вълчев: Следващите години се очертава недостиг на инженери"}
{"url": "https://www.24chasa.bg/novini/article/7076671", "text": "Столични криминалисти разкриха убийство на 24-годишен мъж в \"Люлин\", съобщават от МВР.  . Тогава съседи се обадили на собственика на апартамента, че отвътре се носи смрад. Жилището се отдавало под наем. Той отишъл да провери, отворил и намерил вътре трупът на наемателя - 24-годишен мъж от село Мусачево. Младежът лежал в кухнята и вече се разлагал. След сигнал в полицията пристигнали криминалисти и лекари. По шията и корема на жертвата имало рани от нож. Разследването бързо стигнало до извършителя - 23-годишен от Самоков. Арестуван е и е признал за убийството. С жертвата били приятели.  10 дни преди 22 септември били заедно в апартамента. Пили алкохол, скарали се и започнали да се бият. Всеки от тях взел по един нож и започнали да замахват един срещу друг. 23-годишният се отървал с по-леки наранявания и напуснал апартамента. В ареста е от няколко дни. Обвинен е в умишлено убийство. ", "date": "2018.09.28", "title": "Разложеният труп в \"Люлин\" е на 24-годишен мъж, убит е с нож от приятел"}
{"url": "https://www.24chasa.bg/novini/article/7076667", "text": "Изявлението на американския президент Доналд Тръмп на 73-ата сесия на Общо събрание на ООН в Ню Йорк бе пълно с противоречия и предизвика критики от страна на други лидери, заяви турският президент Реджеп Тайип Ердоган, цитиран от в. \"Сабах\". Изразяваните от Тръмп възгледи предизвикаха реакции и критики у много лидери. В изказванията му имаше много противоречия. От позицията: \"аз съм силен, което означава, че аз съм прав\" няма как да се изгради справедлив световен ред, заяви вчера Ердоган пред журналисти, предаде БТА.  Турският президент тази седмица бе в Ню Йорк за участие в 73-ата сесия на Общо събрание на ООН. Ердоган каза, че Тръмп обвинява някои страни в извършване на военни операции зад граница, но в същото време защитава окупационната политика на Израел, посочва ТАСС. Това поведение не подхожда на \"голяма благородна страна\". Ти (Тръмп) казваш, че повече няма да дадеш пари на палестинците. Предишната администрация обаче пое такава отговорност. Да се разбере подобно нещо е сложно. Това означава несъгласуваност на политиката на САЩ, която трябва да бъде добре анализирана от другите страни, каза турският лидер. Той коментира и кратката си среща с Тръмп в централата на ООН. Ердоган посочи, че с Тръмп са успели да проведат съвсем кратък разговор \"на крак\". Там бяха и вицепрезидентът на САЩ Майк Пенс, американският държавен секретар Майк Помпейо, съветникът на Тръмп за националната сигурност Джон Болтън, както и съпругата на президента. Тръмп ми каза: \"Ще се видим\", но аз не отидох на вечерята, организирана от него по-късно, каза Ердоган. Той поясни, че според схемата за разпределяне на местата до Тръмп е трябвало да седи египетският президент Абдел Фатах ас Сиси, поради което пред турския лидер \"дори не е стоял въпросът за това да отиде на тази маса\". Отношенията между Анкара и Кайро остават напрегнати, след като през 2013 г. армията свали от власт президента Мохамед Морси.", "date": "2018.09.28", "title": "Ердоган не бил на вечерята с Тръмп заради мястото на египетския президент на масата"}
{"url": "https://www.24chasa.bg/novini/article/7076695", "text": "\"Планини и хора\" – асоциация на планинските водачи в България,  кани на тържественото откриване на ремонтирания туристически заслон \"Кончето\". Той е изцяло обновен от Асоциацията с подкрепата, даренията и доброволния труд на повече от 300 физически и юридически лица. „Кончето“ е алпийски заслон в Пирин планина на 500 м (15 мин) югоизточно от връх Баюви дупки (2820 м), по главното било. Надморската височина е 2760 м. Построен е през 1955 г. от алпинисти и архитекти от Пловдив и Разлог. Представлява дървена барака с двойни стени, с единствено вътрешно помещение. Цялата конструкция е осигурена против лошо време със стоманени струни към скалите. В заслона има 4 двойни и 2 единични дървени нара и при необходимост в него могат да преспят до 10 – 15 души. Няма водоснабдяване и електрификация, няма санитарни помещения, в заслона има одеяла. Затова и ползването му за преспиване се препоръчва само при крайна необходимост. На 1 август 2018 година започна основен ремонт на заслона.", "date": "2018.09.28", "title": "Откриват обновения заслон \"Кончето\""}
{"url": "https://www.24chasa.bg/novini/article/7076696", "text": "Петима са задържани при акция за противодействие на производството, съхранението и разпространението на наркотични вещества, проведена вчера от служители на ОДМВР - Благоевград. Полицаи от РУ Гоце Делчев арестували 23-годишен местен жител, след като у него намерили 0.9 канабис. Служители на управлението открили и засети наркотични растения в гориста местност в землището на село Балдево. Иззети са около 11 стръка с общо тегло около 7,800 килограма, реагиращи положително на канабис. В барака в района полицаите иззели ловна пушка без необходимите документи за притежание и съхранение. На място са задържани 43-годишен мъж от Гоце Делчев и 33-годишна от село Господинци. Въпреки оказана съпротива, в ареста на РУ Сандански попаднал и 18-годишен от село Склаве. При задържането той съборил на земята полицейски служител, който получил охлузи рани в областта на лицето. От младежа били иззети около 1,73 грама суха, тревиста маса, реагираща положително на канабис, и около 2,75 грама бяло, прахообразно вещество, което е в процес на установяване. В рамките на операцията служители на РУ Сандански спрели за проверка лек автомобил \"Хюндай\". Оказало се, че 35-годишният мъж шофирал под въздействието на наркотични вещества, заради което му е наложена полицейска мярка за задържане за срок до 24 часа. По всички случаи са образувани досъдебни производства.", "date": "2018.09.28", "title": "Задържаха петима за производство на наркотици"}
{"url": "https://www.24chasa.bg/novini/article/7076705", "text": "Самолет на скандинавските авиолинии със 119 пътници на борда направи днес аварийно кацане в Швеция заради технически проблем, предаде ДПА. Самолетът Боинг 737-600 пътувал от град Кируна, Северна Швеция, за Стокхолм преди да му се наложи да се отклони от маршрута си, предаде БТА. Говорителката на скандинавските авиолинии Фрея Анамац заяви пред ДПА, че не може да потвърди разпространилата се в шведските медии информация, че двигател на самолета се е възпламенил, но призна, че пилотите са изключили единия от двигателите. Самолетът кацна на летището в Люлео, Северна Швеция, а впоследствие пътниците бяха откарани до Стокхолм с друг полет, съобщи Анамац.", "date": "2018.09.28", "title": "Пътнически самолет на скандинавските\nавиолинии кацна аварийно в Швеция"}
{"url": "https://www.24chasa.bg/novini/article/7076680", "text": "Лобирам за едно - за българската армия и за нейните бойни способности. Това, което е добре за армията, е добре и за България. Така вицепремиерът и министър на отбраната Красимир Каракачанов отговори на журналистически въпрос в парламента дали очаква обвинения в лобизъм по проектите за модернизация на армията заради посещение на зам.-министъра на отбраната в Швеция, информира БТА. Няма никакъв лобизъм, защото когато има покана към Министерството на отбраната, не може да приемеш една покана и да откажеш друга, заяви министърът. Той посочи, че по процедурата за избор на изпълнител участват различни държави. За самолетите са четири, за бронираната машина - четири-пет, за корабите ще бъдат седем или осем, това означава ли, че ние с половината ЕС и НАТО в рамките на половин година, не трябва да поддържаме контакти, попита той. Аз съм лобирал и ще лобирам за това Българската армия и въоръжените ни сили да получат най-доброто възможно решение за тези три проекта, допълни той. Крайният срок за подаване на оферти за самолетите е 1 октомври, 12.00 часа, припомни министърът. Парламентът трябва да работи, в диалог се решава всичко, каза Каракачанов по отношение проблемите с кворума в Народното събрание последните два дни. Трябва да има диалог, не извиване на ръце, подчерта вицепремиерът. Той припомни, че е получил много критики заради разговорите си с Корнелия Нинова относно трите проекта за модернизация на армията. \"Добре ли беше, че опозицията подкрепи трите проекта, добре беше. Айде стига сме си играли на управляващи и опозиция и накрая страдат обикновените хора. Това, което е добре за България, трябва да се подкрепя от всички, т.е. трябва да се търси консенсус\", коментира той.", "date": "2018.09.28", "title": "Каракачанов: Лобирам за едно - за българската армия и нейните бойни способности"}
{"url": "https://www.24chasa.bg/novini/article/7076376", "text": "В навечерието на Националния празник, генералният секретар на ЦК на ККП и председател на Китай Си Дзинпин направи инспекция в три провинции в североизточната част на страната. Първата му спирка бе Дзиенсандзян, важна база за производство на зърнени храни в Китай. Китайският председател се запозна със ситуацията със зърненото производство и добив и изтъкна, че китайската модернизация не може пропусне сектора на селското стопанство. Той поощри експертите по земеделски технологии да повишат способностите за научно-технологично развитие,  В град Цицихар, провинция Хейлундзян, Си Дзинпин посети главно компании в областта на тежката промишленост. В компанията за производство на товарни влакове председателят посочи, че машиностроенето е важна съставна част от реалната икономика и трябва да се развива приоритетно, за да стимулира качественото развитие на националната икономика и изграждането на инициативата „Един пояс, един път\". Той още направи инспекция в района на езерото Чаган, където се запозна с риболова и екозащитата.", "date": "2018.09.28", "title": "Си Дзинпин продължи инспекцията си в Североизточен Китай"}
{"url": "https://www.24chasa.bg/novini/article/7076698", "text": "В ранните часове вчера в полицията постъпило съобщение от ЦСМП - Стара Загора за приет в болницата мъж с прободна рана в областта на корема. Това съобщиха от МВР. Полицаи изяснили, че същата нощ, 59-годишният пострадал, който бил зад волана на микробус \"Мерцедес\", влязъл в конфликт с двама души на кръстовището на улиците \"Боруйград\" и \"Св. Отец Паисий\". Спорът прераснал във физическа саморазправа, при която бил намушкан с остър предмет. Двамата мъже избягали, а пострадалият сам потърсил помощ. Извършена му е операция в УМБАЛ - Стара Загора, където е настанен за лечение, без опасност за живота. Работата по случая продължава. Служители на старозагорското Второ РУ работят по образувано досъдебно производство.", "date": "2018.09.28", "title": "Прободоха мъж в корема след спор на пътя"}
{"url": "https://www.24chasa.bg/novini/article/7076703", "text": "В препълнен салон в Юридическия факултет на Йейлския университет избухнаха ръкопляскания, когато жената на средна възраст на телевизионния екран заяви пред комисия на Сената, че не се съмнява, че завършилият Йейл кандидат за Върховния съд Брет Кавано е извършил сексуално посегателство срещу нея, когато двамата са били младежи, предаде БТА.  Като милиони американци, които гледаха по телевизията изслушванията, младите хора, събрани в университетския комплекс в Ню Хейвън, слушаха внимателно всяка дума от свидетелските показания, напълно осъзнавайки какво може да означава разгръщащият се спектакъл във Вашингтон за политическата посока на страната за години напред. След твърденията за сексуални посегателства, които се появиха този месец, кандидатурата на Кавано беше вплетена в по-широки национални дебати за сексуалните посегателства в много кътчета на американския живот. При своето изслушване вчера консервативният федерален апелативен съдия гневно и през сълзи отрече да е извършил сексуално посегателство срещу своята обвинителка Кристин Блази Форд. Третокурсникът по право Джейкъб Бенет каза, че Форд, която е психолог изследовател във Факултета по медицина в Станфордския университет в Калифорния, е изглеждала вдъхваща голямо доверие. \"Нейният клиничен език - мисля, че тя използва думата \"хипокамп\" около шест пъти, всъщност ме накара да й имам повече, а не по-малко доверие\", каза той, имайки предвид психологическите описания на Форд за това как мозъкът създава спомените. Въпреки че кандидатът олицетворява престижа на институция, в която те са вложили своите стремежи за кариера и индентичност, много студенти по право в Йейл казаха, че са против него. Студенти демонстрираха в университетския комплекс, като поставиха по стените плакати в подкрепа на Форд и организираха в коридора на Юридическия факултет седящ протест заради кандидатурата и подхода към твърденията на Форд. В салона на Юридическия факултет повечето студенти бяха настроени срещу Кавано, който също е възпитаник на Йейл. \"Наистина не мисля, че някой, който е извършил сексуално посегателство, би трябвало да бъде във Върховния съд на Съединените щати\", каза второкурсничката по право Вероника Гереро. В съобщение до медиите през юли обаче отделът по обществени въпроси на Йейл похвали Кавано като \"страхотен съдия\", писал \"умни, задълбочени и ясни\" мнения. Кавано, който е предложен от президента Доналд Тръмп, се стреми да заеме ключовото девето място във Върховния съд. Трима други възпитаници на факултета вече са членове на съда: Самюъл Алито, Соня Сотомайор и Кларънс Томас.", "date": "2018.09.28", "title": "Изслушването на Брет Кавано прикова вниманието на студентите от Йейл"}
{"url": "https://www.24chasa.bg/novini/article/7076704", "text": "Продължава работата по изясняване на причината за  Сигнал за инцидента бил получен снощи към 22.12 ч. Веднага на място били насочени екипи от пожарникари и спасители, които през цялата нощ са гасили пламъците. След локализирането на пожара на място са оставени два екипа, които разчистват и доизгасяват локални огнища. По случая е образувано досъдебно производство, работи се по версията и за умишлен палеж от психично болен обитател на апартамент на втория етаж, който до момента не е открит. ", "date": "2018.09.28", "title": "Работят по версията за умишлен палеж от психично болен в Божурище"}
{"url": "https://www.24chasa.bg/novini/article/7076737", "text": "Еманюел Макрон разби миналата година френския политически модел с изумителна лекота, но да стори същото с Европа е трудна задача, като се има предвид, че трябва да бъде преодоляна наложилата се от десетилетия представа за Франция като арогантна. Пиер-Александър Англад, когото Макрон определи за свое доверено лице във връзка с изборите за Европейски парламент (ЕП), ще играе първостепенна роля в убеждаването на партии с най-различна политическа ориентация да подкрепят инициативата на президента за преначертаване на европейския политически пейзаж и възстановяване на значимостта на Европа. \"Изграждането на доверие в политиката отнема време. Изграждането на доверие в европейската политика отнема повече време. А дори още повече време отнема изграждането на доверие в европейската политика, когато си французин\", заяви в интервю за Ройтерс 31-годишният френски депутат. Макрон, който описва предстоящите през май догодина избори за Европейски парламент като битка между прогресивните и проевропейски реформисти срещу популистите и крайнодесните националисти, прави опит да преодолее стария двуполюсен модел с леви и десни партии, който доминираше в европейската политика през последните десетилетия. Френският президент натовари Англад с намирането на съюзници сред вече съществуващите Европейска народна партия (консерватори), Прогресивен алианс на социалистите и демократите (лявоцентристи) и по-малобройния Алианс на либералите и демократите за Европа - АЛДЕ (центристи) с цел създаването на ново движение вътре в Европейския парламент. \"Според нас системата не функционира и има нужда да бъде изградена наново, но няма арогантност в подхода ни. Ние не казваме, че ще унищожим всичко, защото сме най-добрите.\" Въпреки твърденията за скромност Макрон не цели нищо друго освен радикална трансформация на съществуващия в Брюксел политически ред по подобие на това, което направи във Франция. Това е и директно предизвикателство към най-силния европейски лидер, германската канцлерка Ангела Меркел. Меркел и Макрон изградиха силна връзка, посочи Англад, отхвърляйки твърдението, че предизборната стратегия на Макрон може да го доведе до сблъсък с Меркел, която поддържа Европейската народна партия. Той призна обаче, че Германия е \"най-сложният въпрос\" във връзка с предстоящите избори. \"От тази гледна точка е очевидно, че интересите ни не е задължително да съвпадат\", казва Англад. Ако бъдещият алианс на Макрон успее да измести Европейската народна партия като най-голяма политическа група в ЕП, то френският президент ще се сдобие с повече влияние при избора на хора на ключови позиции в Европейския съюз и при изготвянето на европейското законодателство. Една нелека задача за някой, който само преди две години създаде свое собствено движение и разби френската двупартийна система. \"Сила номер едно\" Представителите на Макрон проведоха преговори с италианската лявоцентристка Демократическа партия (която към настоящия момент е част от Прогресивния алианс на социалистите и демократите) и с полската партия на председателя на Европейския съвет Доналд Туск \"Гражданска платформа\" (част от Европейската народна партия). Те се срещнаха и с лидерите на испанските центристи от \"Сиудаданос\" и с лидера на АЛДЕ Ги Верхофстат. Вчера лидерът на партията на Макрон Кристоф Кастанер публикува в европейски вестници своя статия, написана съвместно с бившия италиански премиер Матео Ренци, Верхофстат и други. \"Трябва да действаме сега, защото в противен случай европейският проект ще навлезе в застой или още по-лошо: ще бъде задушен от националистически и популистки сили\", пишат те. Англад заяви, че партията на Макрон \"Република, напред!\" е \"интелектуално близка\" до АЛДЕ. \"Ако искаме обаче да се превърнем в сила номер едно или във влиятелна фракция в Европейския парламент, трябва да потърсим съюзници и извън АЛДЕ - партии, които някога са били в ЕНП, при социалистите или Зелените - и да ги съберем в ново обединение. Има партии, които в даден момент са се присъединили към ЕНП или към социалистите не защото са консерватори или социалисти, а защото тези групи държат властта и така се печелят постове\", твърди Англад. Макрон не е посочил лидер на европейския си проект и отправи още едно предизвикателство към Брюксел с изявлението си, че няма да определи \"шпиценкандидат\" (кандидат на група за председател на Европейската комисия). \"Шпиценкандидатът днес е мъж или жена, избрана от политическа партия в тъмна стая в Хелзинки, Рига или на друго място, който не се ползва със силна легитимност\", отбелязва Англад. Според него Макрон ще търси бизнесмени, професионалисти и новаци в политиката, които да се борят за място в Европейския парламент от листата на \"Република, напред!\" - точно както направи във Франция миналата година. Брюксел често е смятан за място, където се пращат бивши политици и провалили се у дома кандидати. \"Ние няма да пратим загубилите на френските парламентарните избори от 2017 година. Няма да изпратим и тези, които са ни омръзнали в Париж, на изгнание в Брюксел\", подчертава Англад. (От БТА)", "date": "2018.09.28", "title": "Емисарят на Макрон в преговорите за алианс\nотправя предизвикателство към политическия ред в Брюксел"}
{"url": "https://www.24chasa.bg/novini/article/7076726", "text": "С 23,5 млн. лв. от управляваната от Министерството на регионалното развитие и благоустройството Оперативна програма „Региони в растеж“ 2014-2020 се обновяват 52 сгради на Министерството на вътрешните работи, от които областни дирекции, районни управления на полицията, 1 гранично полицейско управление, 22 районни служби „Пожарна безопасност и защита на населението“ и един учебен корпус. Това съобщи министърът на регионалното развитие и благоустройството Петя Аврамова, която заедно с министъра на вътрешните работи Младен Маринов, областния управител на Сливен Чавдар Божурски, кмета на Нова Загора Николай Грозев и директора на Главна дирекция \"Пожарна безопасност и защита на населението\" гл. комисар Николай Николов, откри реновираната районна служба на пожарната в Нова Загора. В сградата са изпълнени всички предписани мерки за енергийна ефективност, конструктивно укрепване и е подобрен достъпът за хора с увреждания, каза още тя. Сградата не е била ремонтира около 50 години, информираха от пресцентъра на МРРБ. Работата по 9 от сградите вече е приключила, като в Нова Загора е обновена и сградата на районното полицейско управление. Инвестициите в тези проекти показват грижата за хората, които денонощно отговарят за нашата сигурност, посочи министърът. Обновяването на Районната служба „Пожарна безопасност и защита на населението“ в Нова Загора е един от седемте проекта на обща стойност 5,3 млн. лв., по които общината е бенефициент по програмата. 4,1 млн. лв. от тях са свързани с въвеждане на мерки за енергийна ефективност и обновяване на 13 сгради – на районната пожарна служба и полицейското управление, СОУ „Иван Вазов“ и 10 жилищни сгради. Министър Аврамова поздрави кмета на Нова Загора Николай Грозев за грижата към хората и осигуряването на добра среда за работа и живот и изрази увереност, че и другите проекти ще бъдат реализирани успешно. Пред журналисти регионалният министър посочи, че предстои да й бъде предаден обобщеният доклад за състоянието на настилките, мантинелите, банкетите и всичко свързано с предишни ремонти на пътища. „Въз основа на този доклад ще може да направим изводи за най-тежките и най-нуждаещите се от ремонт пътни участъци, така че да приоритизираме и да осигурим финансов ресурс за изпълнението им. Желанието ни е всички пътища в България да бъдат добри, хората да пътуват спокойно и да имаме изграден магистрален пръстен“, коментира тя. Аврамова съобщи още, че се работи усилено за довършване на АМ Хемус и по вертикалните отсечки Видин-Ботевград и Русе-Велико Търново. „Желанието ни е с въвеждането на тол системата, която ще ни даде допълнителен ресурс, да успеем да изграждаме нови пътища и да ремонтираме старите, които имат нужда“. Имаме амбицията част от пътните проекти като тунела под прохода Петрохан и тунела под Шипка да бъдат реализирани с публично-частно партньорство с цел да се осигури финансиране за всички проекти на стойност близо 3 млрд. лв., които са в програмата на правителството и МРРБ. Прецизират се условията, по които ще работи Националната програма за енергийна ефективност на многофамилни жилищни сгради, каза министър Аврамова, напомняйки, че по нея са обновени 1364 жилищни блока. Тя изрази надежда, че до средата на 2019 г. ще бъдат завършени и останалите сгради със сключени договори за целево финансиране с Българската банка за развитие.", "date": "2018.09.28", "title": "23,5 млн. лв. за обновяване на сгради на МВР"}
{"url": "https://www.24chasa.bg/novini/article/7076741", "text": "Еврокомисарят по политиката на съседство и преговорите за разширяване на ЕС Йоханес Хан призова днес гражданите на Македония да участват в насроченото за неделя допитване, предаде БТА. Дълбоко съм убеден, че политическите ръководители са длъжни да призоват хората да използват тази възможност. Бойкотът не е израз на политическа зрялост, коментира той на съвместна пресконференция с македонския вицепремиер по евроинтеграцията Буяр Османи и албанския министър на правосъдието Етилда Гьонай. По думите на еврокомисаря пречките пред приемането на Македония в ЕС вече са отпаднали след подписването на споразуменията между Скопие, Атина и София. Девет пъти досега ЕК препоръчваше начало на преговорите с Македония, отбеляза Хан. Много политически ръководители посетиха в последните седмици Скопие, за да обяснят важността на допитването. Призовавам гражданите да участват в открит демократичен процес, трябва да се оценява правото за участие, на много места хората не разполагат с подобно ключово право да определят собствената си съдба, добави той. Хан съобщи, че вчера и днес представители на ЕК, Македония и Албания са очертали списък от задачи, които следва да бъдат изпълнени до следващата есен, за да започнат преговорите за присъединяването на двете страни към ЕС. Работата вече започна, европейската перспектива е напът да се осъществи. Поставихме началото на предварителната оценка на готовността за предприсъединителни преговори, поясни той. Ще направим всичко по силите си да оправдаем доверието, заяви Османи. Той говори на македонски, албански и английски език, и изрази надеждата скоро македонският да стане един от официалните езици в ЕС. По неговите думи вчера и днес са се настъпили дългоочаквани исторически събития. Няма път назад, Македония пое към ЕС. Чувстваме волята на гражадните, те разбират важността на момента. Оптимист съм, че процесът ще бъде успешен и необратим, че ясно мнозинство от всички етноси ще подкрепи присъединяването към ЕС и НАТО, добави Османи. Той изрази увереност, че ще има достатъчно участие в допитването, за да може резултатът да бъде зачетен, както и мнозинство на гласовете в подкрепа на споразумението с Атина. По неговите думи не е необходимо в Македония да бъде въвеждано задължително гласуване. Буяр определи решението на Съвета на ЕС от юни в рамките на българското председателство за даване на срок за начало на преговорите под условие като мощен тласък. Тя заяви, че е горда с промените в албанското правосъдие в последните четири години, довели до възстатовяване на общественото доверие. Очакваме да завършим реформата по-рано от предвиденото. Трудностите ни насърчават допълнително и вярваме, че мястото на целия регион е в ЕС, нямаме път назад, добави албанският министър.", "date": "2018.09.28", "title": "ЕК призова гражданите на Македония да участват в референдума в неделя"}
{"url": "https://www.24chasa.bg/novini/article/7076752", "text": "Председателят на Апелативния съд в испанския град Леон - Ана Дел Сер Лопес, гостува на колегите си от Варненския окръжне съд. Визитата на испанския магистрат е част от обмена на Европейската мрежа за съдебно обучение, чиято цел е насърчаване на опознаването на правните системи в Европейския съюз. Зам.-председателят на Варненски окръжен съд и ръководител на Търговско отделение Мария Терзийска и колегите й запознаха госта си със структурата и работата на институцията. Интерес предизвикаха образователните проекти на Варненския окръжен съд за повишаване на правната култура на подрастващите, които институцията осъществява в партньорство с Регионалния инспекторат по образование и Икономически университет - Варна. Среща беше проведена и с ръководството на Районен съд – Варна, след която Ана Дел Сер Лопес посети Центъра по медиация към съдебния район на ВОС. Председателят на Апелативния съд в Лeон сподели, че при тях медиацията все още е малко познат способ за алтернативно извънсъдебно решаване на спорове. Испанският магистрат се запозна и с помещението за щадящо изслушване на деца, т.нар. „Синя стая“, стопанисвано от Варненски окръжен съд. Ана Дел Сер Лопес имаше възможност да разгледа историческите забележителности във Варна, като сподели че е впечатлена от красотата на морския град. В рамките на обменната програма, тя се среща и с председателите на Варненски окръжен съд - Марин Маринов и Бургаски окръжен съд - Росица Темелкова, както и с председателя на Варненски апелативен съд – Ванухи Аракелян.", "date": "2018.09.28", "title": "Испански магистрат гостува във Варна"}
{"url": "https://www.24chasa.bg/novini/article/7076782", "text": "Гърция се готви за нова вълна от лошо време, след като днес отслабването на вятъра позволи днес да бъдат възстановени повечето от фериботните връзки в страната след двудневно прекъсване поради бурен вятър, съобщават гръцките медии. Според извънредния бюлетин за опасни атмосферни явления днес се очакват валежи и бури в южната част на Йонийско море и Пелопонес, а вечерта и на Цикладските острови, Атика, Евбея и евентуално Крит. В събота явленията ще обхванат и още части от континентална Гърция и евентуално Спорадските острови, предава БТА. Центърът на средиземноморския циклон \"Ксенофонт\", както беше наречен от гръцката метеорологична служба, се очаква да достигне до южните брегове на Пелопонес в събота следобед, пише \"Катимерини\", като се позовава на последни прогнози. Височината на вълните между Пелопонес и Крит по обяд в събота се предвижда да достигне до 11 метра. Компетентните гръцки органи са в пълна готовност, е заявил вчера на пресконференция главният секретар на гръцката Гражданска защита Янис Тафилис, цитиран от агенция АНА-МПА. От своя страна директорът на националния метеорологичен център Янис Тафилис е съобщил, че се очакват ветрове от 9-10 бала по скалата на Бофорт, интензивни валежи и бури, главно в Пелопонес, Крит и западните Циклади, които в събота ще засегнат и южна и източна Атика. Както предупредиха гръцките медии още в сряда, сравнително рядката форма на средиземноморски циклон е много вероятно да прояви тропически характеристики, тоест отсъствие на фронтове, бурни ветрове до 12 бала по скалата на Бофорт, внезапни обилни валежи и формиране на \"око\". Подобни циклони се образуват в Средиземно море веднъж или два пъти годишно.", "date": "2018.09.28", "title": "Гърция се готви за нова вълна от лошо време с наближаването на циклон"}
{"url": "https://www.24chasa.bg/novini/article/7076761", "text": "Земетресение с магнитуд 7,5 стана днес край централния индонезийски остров Сулавеси, предаде Ройтерс, като се позова на Геофизичния институт на САЩ. По-рано той съобщи, че силният трус е бил с магнитуд 7,5. Индонезийските власти издадоха предупреждение за вълни цунами за провинциите Западно Сулавеси и Централно Сулавеси, предаде БТА. Няколко часа по-рано същият район бе разлюлян от земетресение с магнитуд 6,1. Трусът разруши няколко къщи, убивайки един и ранявайки най-малко 10 души. Индонезия се намира в Тихоокеанския огнен пръстен - един от най-сеизмичните райони на Земята. Поредица земетресения през юли и август причиниха смъртта на близо 500 човека на индонезийския остров Ломбок - популярна туристическа дестинация на неколкостотин километра югозападно от Сулавеси, отбелязва Ройтерс.", "date": "2018.09.28", "title": "Силно земетресение разтърси индонезийския остров Сулавеси, предупреждават за цунами"}
{"url": "https://www.24chasa.bg/novini/article/7076714", "text": "В България днес пристигат турски специалисти, с които ще бъдат обсъдени възможностите за осигуряване на спешни белодробни трансплантации на най-нуждаещите се български пациенти. Това каза министърът на здравеопазването Кирил Ананиев по време на парламентарния контрол, предаде БТА.  Министър Ананиев не отговори по чия заповед се е наложило преди време Изпълнителната агенция по трансплантация /ИАТ/ да търси нови клиники за белодробни трансплантации, въпреки че вече са били извършени 8 трансплантации на българи във Виена. Той припомни, че в момента ИАТ е в процедура по подписване на споразумение с клиника в Есен, Германия.", "date": "2018.09.28", "title": "Турски специалисти ще обсъдят спешни белодробни трансплантации на българи"}
{"url": "https://www.24chasa.bg/novini/article/7076729", "text": "Една дума спира всички възможности за подмяна на съоръженията на Витоша, обясни министърът на околната среда Нено Димов. Той и вицепремиерът Валери Симеонов, шефът на общинския съвет Елен Герджиков и зам. спортния министър Стоян Андонов направиха инспекция на лифтовете в планината преди зимния сезон.  \"Промяната трябва да е в действащия план за управление на природния парк, където думата забранявам трябва да се смени с думата разрешавам\". Валери Симеонов допълни, че всичко е на финала като вече работната група, която бе създадена между общината, Спортното министерство и други ведомства си е свършила работата. Очаква се докладът да бъде внесен всеки момент в община. Едва след това може да бъде направена оценка за въздействие на околната среда и всички други изисквани от закона процедури, ако е налице инвестиционно намерение.  Радослав Пеев от \"Витоша ски\" обясни, че инвестицията ще бъде в рамките между 50 и 70 млн. евро. От фирмата гарантираха, че са готови да започнат процедурата веднага, след като настъпят промените в плана на управление и закона за горите. Планът за управление е изтекъл през 2014 г., а новият е бил оттеглен и по него не се работи. Министър Нено Димов сравни съоръженията на Витоша със \"Запорожец\", като и този съветски автомобил има по-нови модели. След Драгалевския лифт обиколката продължи до хижа \"Алеко\", след това разгледа и неработещия \"Романски\". От \"Витоша ски\" нарекоха смешни обвиненията, че Витоша е занемарена, за да има туристи по другите курорти като Боровец и Банско. Проектът за \"Витошко лале\" е на фирмата, направила всички съоръжения за олимпиадата във Ванкувър.", "date": "2018.09.28", "title": "Една дума спира инвестиция за 70 млн. евро на Витоша"}
{"url": "https://www.24chasa.bg/novini/article/7076780", "text": "Разпоредителното заседание по делото срещу бившия шеф на НДК Мирослав Боршош не можа да тръгне поради отсъствие на адвокатите му. В СГС е била получена молба от адвокат и на Лулчева, че тя и колежклата й Даниела Доковска днес са ангажирани с други дела и молят заседанието да се насрочи за края на октомври, когато имат свободни дати. Другият обвиняем по делото Валентин Кръстев също беше без адвокат поради същите причини. Оказа се обаче, че той не е получил и обвинителн акт за 7-дневен срок, а във вторник вечерта.  Бившият шеф на НДК Мирослав Боршош е обвинен за длъжностно присвояване в особено големи размери, от което ощетил двореца на културата. Това е второ внасяне на обвинителния акт. Веднъж той беше върнат на прокуратурата поради непълноти. Следващото заседание е на 12 ноември. ", "date": "2018.09.28", "title": "Адвокатски ангажименти и забавен обвинителен акт отложиха делото срещу Мирослав Боршош"}
{"url": "https://www.24chasa.bg/novini/article/7076802", "text": "Малки количества марихуана ще могат вече да бъдат внасяни от пътниците на територията на едно от най-натоварените летища в света, международното в Лос Анджелис, се казва в указания относно практиката на летищната полиция на аерогарата. Тя обаче предупреждава, че в САЩ притежанието на каквото и да е количество в крайна сметка си остава престъпление на федерално равнище, предаде Асошиейтед прес. Говорителка на Службата за транспортна сигурност на САЩ заяви, че ако у даден пътник на летището бъде намерено количество марихуана, ненадвишаващо допустимия праг, служителите й няма да го отнемат. В такъв случай обаче те щели да викат полицията, за да се занимае с конкретния пътник, предаде БТА. \"Фокусът на СТС на САЩ си остават тероризмът и заплахите за сигурността на полетите и пътниците\", заяви говорителката в имейл до Асошиейтед прес. \"Дали даденият пътник има право да пътува с марихуана у себе си, зависи от личното усмотрение на правоприлагащите органи\", добави тя. Ако се окаже, че пътникът носи не повече от 28,5 грама или 8 грама в концентрирана форма, летищната полиция просто ще го пусне да си върви. \"Причината е, че (в този случай) няма престъпление\", заяви представител на летището. Въпреки това полицията призовава пътниците добре да си помислят, преди да вземат със себе си марихуана. \"Пътниците трябва да са наясно, че законовият режим за марихуаната е различен в различните щати и затова би следвало те да бъдат приканени да проверяват законодателството в съответния щат, до който искат да пътуват\", се казва в съобщението за указанията, което е поместено на страницата на летището в интернет през януари. Преди това щатът Калифорния легализира марихуаната за развлекателни цели. Засега изглежда, че летищата, които са последвали този пример, не са много, ако изобщо има такива, отбелязва Асошиейтед прес. Говорител на Международното летище в Сан Диего заяви, че аерогарата няма някаква конкретна политика по отношение на марихуаната. В Колорадо, един от първите щати, легализирали марихуаната за развлекателни цели през 2012 г., носенето й на Международното летище в Денвър все още е незаконно. Негова говорителка заяви, че това е така, защото на федерално равнище притежанието на марихуана все още е престъпление, а въздухоплаването се управлява от федералните власти. Във всеки случай обаче не са много тези, които са били залавяни с марихуана, каза тя, а за тези, които са били хванати, наказанието е било леко, ако количеството е било малко. \"Ако количеството е малко, Службата за транспортна сигурност и служителите на полицията в Денвър ще помолят съответния пътник да се освободи от него и ако той е готов да го направи, те го оставят да си продължи\", каза тя. Изпълнителният директор на Националната асоциация на пътниците във въздушния транспорт Дъглас Кид посъветва пасажерите да не носят със себе си марихуана. \"Първото нещо, което служителите от транспортната сигурност ще направят, ако намерят нещо, което да е незаконно на федерално равнище, е да сигнализират за това местните правоприлагащи органи\", каза той. \"Местните правоприлагащи органи, разбира се, може да кажат, че няма да предприемат нищо. Но все пак заради забавянето може например да си пропуснеш полета\", добави Кид.", "date": "2018.09.28", "title": "Международното летище в Лос Анджелис разреши внасянето на марихуана на територията си"}
{"url": "https://www.24chasa.bg/novini/article/7076798", "text": "Към единение срещу модела на разграбване на националното богатство, минаващо през смяна на управляващата коалиция, призова лидерът на БСП Корнелия Нинова в декларация от парламентарната трибуна, предава БТА. Конкретният повод е 1 октомври - Международен ден на възрастните хора. Ниските пенсии, сделката за ЧЕЗ, концесията за Летище-София, скокът на цените - всичко засяга живота на българите, посочи тя като основание за обединение на народа срещу, по думите й, модела на разграбване на националното богатство. Да не се държим само към своята партийна принадлежност, да потърсим единение за промяна, която минава през смяна на управляващата коалиция, призова лидерът на социалистите. И обеща, ако българите дадат властта на левицата, да развалят концесията на софийския аеропорт, в която имало много противоречащи на правния мир положения. Корнелия Нинова изтъкна, че милион и половина пенсионери живеят на прага на бедността и укори управляващите, че са отхвърлили предложението за преизчисляване на всички стари пенсии, закона за възрастните хора и редица други социални законодателни инициативи на БСП. Вместо обещаните 300 лв. минимална пенсия от Обединени патриоти, догодина увеличението на пенсиите ще е между 2 и 5 лв по т.нар. швейцарско правило, обърна внимание председателят на левицата. В същото време, продължи тя, се предлага реформа в здравната система, според която трябва да се плащат 12 лв. допълнително застраховка. Защо държавата и днес не плаща дължимите осигуровки за пенсионерите, ще плащате ли тогава тези 12 лв. допълнително, кога ще върнете онези милиард и половина, които Симеон Дянков прехвърли от НЗОК в държавата неизвестно за какво. Тези въпроси отправи Нинова към здравния министър Кирил Ананиев, който беше в пленарната зала за петъчния парламентарен контрол. Социалистите определиха предложенията за реформа като здравен геноцид. Има и втора застраховка за старините на управляващите днес - сделката за концесията на Летище-София, посочи още Нинова. Тя се обърна към Обединени патриоти - къде са сега в политиката и защо мълчат за тази концесия. Защото сте във властта, отговори сама. Констатацията на БСП е и за паралелна държава, власт, която на финала бърза, \"докато са млади, да си осигурят старините\". Корнелия Нинова продължи и с цените на тока, газта, парното, водата през тази година. Днес КЕВР е решила повишаване цената на природния газ с 14 на сто, как ще се отрази на живота на обикновения българин, на хляба - с ценови шок, коментира лидерът на левицата. В декларацията се припомня за решението на ЕК \"Газпром\" да предоговори цените на доставките за България. Руската страна е поканила българското правителство, реакция няма, то нехае, обяви Корнелия Нинова. На прага на зимата, вместо това, получаваме 14 на сто ръст на цената на природния газ, допълни тя. БСП нямали съмнения, че зад Гинка Върбакова и сделката за ЧЕЗ стоят други лица. Нинова се зарече да направят всичко необходимо истината да се разбере, но от европейските институции, защото българските не искали да чуят или я прикривали. Правителството, премиерът Борисов ще опровергае тези съмнения, единствено ако излезе и заяви, че държавата желае да влезе в сделката и да участва на пазарен принцип в процедурата за купуване на ЧЕЗ, категорични са от социалистическата партия.", "date": "2018.09.28", "title": "Нинова: Да не се държим само към своята партийна принадлежност"}
{"url": "https://www.24chasa.bg/novini/article/7076806", "text": "Жител на Хонконг бе диагностициран с такъв вариант на хепатит Е, който досега се е наблюдавал само при плъховете. Това са установили учени от Хонконгския университет, предаде Франс прес, цитирана от БТА.  В свое изследване специалистите обясняват, че са доказали за първи път в света, че вирусът на хепатит при плъховете може да зарази и хората и да предизвика клинична инфекция. Досега нямаше никакво доказателство, че болестта може да се предава от плъх на човек, допълват учените в изявление, публикувано днес. Хепатитът при плъховете е \"много далечен братовчед на човешките варианти на хепатит Е\", допълват специалистите. \"Откритието има огромно значение за общественото здраве\", се казва още в изявлението на учените. Болестта е била открита при 56-годишен пациент, който е бил подложен на трансплантация на черен дроб и чийто тестове показали, че органът не функционирал нормално. Според учените пациентът може да се е заразил от храни, които са били замърсени и заразени от екскременти на плъхове. Мъжът е живеел в район, в който имало признаци за наличието на много плъхове. Сега той се възстановява. Човешките варианти на болестта засягат 20 милиона души ежегодно по света. Хепатит Е се предава основно чрез заразена вода. Проблемът с плъховете в бившата британска колония Хонконг, върната на Китай през 1997 г., се влоши в последните месеци заради влажното и същевременно топло време. В миналото Хонконг преживя сериозни епидемии. През 2013 г. тежкият остър респираторен синдром отне живота на близо 300 души. В края на 19-и век бубонната чума, предавана от плъхове, отне живота на хиляди хора в Хонконг и континентален Китай.", "date": "2018.09.28", "title": "Първи заразен човек с вариант на хепатит Е. Досега е бил наблюдаван само при плъхове"}
{"url": "https://www.24chasa.bg/novini/article/7076826", "text": "Започна срещата на турския президент Реджеп Тайип Ердоган с германския канцлер Ангела Меркел в Берлин, съобщи турската телевизия НТВ. Ердоган и Меркел се очаква да дадат съвместна пресконференция след приключване на работния им обяд, предаде БТА. По-рано днес Ердоган бе приет в президентския дворец Белвю от германския държавен глава Франк-Валтер Щайнмайер. Разговорите, състояли се при закрити врата, продължиха един час и 20 минути, посочва НТВ. Ердоган пристигна вчера в Германия на тридневно държавно посещение.", "date": "2018.09.28", "title": "Започна срещата между Ердоган и Ангела Меркел в Берлин"}
{"url": "https://www.24chasa.bg/novini/article/7076881", "text": "За Обединените нации Косово не е държава, заявил генералният секретар на ООН Антониу Гутериш в разговор с премиера на Сърбия Ана Бърнабич в Ню Йорк и добавил, че ООН ще подкрепи договор между Белград и Прищина във връзка с Косово и Метохия, събщи Танюг, цитирана от БТА.  От правителството на Сърбия бе съобщено, че Гутериш е подчертал, че мисията ЮНМИК остава в Косово. Сръбският премиер Ана Бърнабич, която снощи преди обръщението си пред Общото събрание на ООН се срещна с Гутериш, е заявила, че Сърбия е посветена на визията и мисиите на ООН. Смятаме, че ООН трябва да има по-активна роля в международните отношения. В интерес на Сърбия е ЮНМИК да остане в Косово в непроменен състав и без промяна на мандата, зявила Бърнабич в разговора с Гутериш, на който присъствал и първият вицепремиер в сръбското правителство и министър на външните работи Ивица Дачич. Министър Дачич поканил Гутериш да посети Сърбия.", "date": "2018.09.28", "title": "Гутериш: За ООН Косово не е държава"}
{"url": "https://www.24chasa.bg/novini/article/7076647", "text": "Фонд на фондовете отвори предварителните оферти за мениджър на 24, 1 млн. евро на Фонд за рисков капитал. Лазар Петров, началник отдел \"Финансови инструменти и оперативни програми\" отвори офертите на кандидатите в централа на финансовата институция. \"Публичния ресурс, който ще достигне до крайните получатели, е приблизително 24, 1 млн. евро. Ще бъде мобилизиран и допълнително 30% частен ресурс към средствата\", посочи Петров. Финансирането е по Оперативна програма „Иновации и конкурентоспособност“ 2014-2020 (ОПИК). Средствата са насочени към високотехнологични, иновативни малки и средни предприятия в ранен етап на развитие. Предприятията ще могат да се възползват от инвестиции в размер от 750 хил. до 3.5 милиона евро. Обединенията, които подадоха предварителни оферти, са „Морнингсайд Хил мениджмънт“ и „Блек Пийк Венчърс“. През октомври предстоят срещи с обединенията и преговаряне на параметрите, предложени по тях. Петров посочи, че сред основните фактори за избор на мениджър е опитът на кандидатите. Целта на Фонд на фондовете е до края на годината процедурата за избор на финансов посредник да бъде финализирана.", "date": "2018.09.28", "title": "Фонд на фондовете отвори офертите за мениджър на рисков капитал"}
{"url": "https://www.24chasa.bg/novini/article/7076843", "text": "Президентът на ПЕС Сергей Станишев, лидерът на британската Лейбъристка партия Джереми Корбин и кметът на Брюксел Филип Клоз откриха площад \"Джо Кокс\" в центъра на Брюксел, съобщиха от офиса на Станишев. На събитието присъстваха и лидерът на Групата на социалистите и демократите в ЕП Удо Булман, както и евродепутати от европейската левица. Церемонията се състоя в памет на британския депутат Джо Кокс, която бе убита от крайнодесен радикалист по време на кампанията за Брекзит през 2016, оставяйки без майка двете й дъщери. \"Днес в Европа крайният национализъм твърде лесно и твърде често прераства в насилие. С Джереми Корбин почетохме паметта на британския депутат Джо Кокс, която загуби живота си, само заради политическите си виждания и отдадеността си към борбата за равенство и социална справедливост. Това политическо убийство, както и други подобни прояви напоследък, са продукт на тревожна тенденция. Стряскащо е, че в страни, ръководени от националисти и крайнодесни правителства, ксенофобията и езикът на омразата се превръщат в държавна политика,\" заяви Станишев. Станишев и Корбин изразиха загриженост от зачестилите случаи в ЕС на прояви на ксенофобия, език на омразата и дискредитиране на политически опоненти от националистите и от представители на крайната десница. През август евродепутатът от ВМРО Ангел Джамбазки пък заяви, че всички членове на БСП са за разстрел. Миналата седмица италианският евродепутат социалист, Сесил Киенге, беше призована в съда по искане на министъра на вътрешните работи Матео Салвини за твърденията си от 2014 г., че крайнодясната, сега управляваща, партия Лига е расистка. Тогава член на популистката формация отправи расистки обиди към нея. Дни след гласуването в Европейския парламент относно потъпкването на европейските ценности в Унгария, обесиха чучело в центъра на Будапеща с лика на ръководителя на унгарските социалисти в ЕП. Именно заради Джереми Корбин планира посещение в Будапеща в подкрепа на своите колеги от левицата. \"Нашето семейство категорично се противопоставя на всякакви прояви на реч на омразата с гласната или негласната подкрепа на крайнодесни правителства, защото именно това издига ксенофобията и агресивния национализъм до общественоприемливо поведение. Подобна тенденция виждаме дори в България, където неотдавна представител на управляващата коалиция си позволи призив за физическо унищожение на опозицията. Намирането на обществен враг, виновен за всички злини в едно общество, е в основата на крайнодясната идеология. Тя посочва проблемите и заклеймява враговете, но никога не може да предложи решението.\", заяви Станишев. Президентът на ПЕС и лидерът на британските лейбъристи обсъдиха още напредъка по преговорите за Брекзит, както и вътрешнополитическата ситуация във Великобритания. В сряда Джереми Корбин представи визията си за Брекзит на годишната конференция на партията в Ливърпул. Лидерът на лейбъристите заяви, че Брекзит без споразумение с ЕС би било национална катастрофа и партията ще търси предсрочни избори при подобно развитие. \"Британското правителство, водено от консерваторите, за пореден път показа, че е неспособно да се справи с преговорите с ЕС. Вместо да се борят за правата на европейските и британските граждани и запазването на стандарта на живот и работните места, те използват преговорите за вътрешнополитически цели. Всъщност единственото работно място, за което се борят, е това на Тереза Мей.\", заяви тогава Корбин. \"ПЕС категорично подкрепя Джереми Корбин и Лейбъристката партия като единствената алтернатива на постигане на работещо споразумение, както за Великобритания, така и за ЕС. Поздравих Джереми за речта му в Ливърпул и вярвам,че именно той и лейбъристите са здравият разум, който ще изведе страната на верния път \", коментира Станишев.", "date": "2018.09.28", "title": "Станишев: Крайнодясната идеология заклеймява враговете, но не дава решението"}
{"url": "https://www.24chasa.bg/novini/article/7076892", "text": "Заводът \"Авионамс\" няма способности в момента да извършва ремонтно-възстановителни дейности на самолети Су-25, заяви министърът на отбраната Красимир Каракачанов на парламентарния контрол, отговаряйки на въпрос за процедурата на МО за възстановяване на летателната годност на щурмовите самолети. Според задалия въпроса депутат от левицата Николай Цонков с тази процедура се елиминира български завод, който е с капацитет да извърши поръчката, предава БТА. От 2001 г. те не са ремонтирали подобни самолети, заяви Каракачанов. По думите му е имало писмо от синдикатите в \"Авионамс\", имало е и среща в началото на септември, като самите те са наясно, че \"Авионамс\" няма нито лиценз, нито способност в момента да извърши този ремонт. Способности имат и ремонт могат да извършат фирми, които имат лиценз за това, те са двете, до които сме изпратил поканата - в Русия и в Беларус, посочи министърът. Придобиването на подобни способности, но и получаването на лиценза би отнело в най-добрия случай 2 години, но може и да са необходими 3, заяви Каракачанов, като добави, че ВВС не могат да чакат 3 години това. Когато работната група излезе с резултат, можем да коментираме конкретика, заяви още Красимир Каракачанов. Той посочи, че обществената поръчка с предмет \"Възстановяване на летателната годност на самолети Су-25, рамково споразумение\" е обявена като процедура на договаряне без публикуване на обявление. Изпратена е била покана до две дружества - 558-ми авиационен ремонтен завод - Беларус, и Обединена авиостроителна корпорация - Русия. Срокът за подаване на офертите е изтекъл на 10 септември, има едно подадено предложение, посочи Каракачанов, което е от Беларус. Комисията за избор на изпълнител на обществената поръчка е започнала работа на 12 септември, крайният срок за нейното решение е 11-12 октомври. Критерий за възлагане на поръчката е икономически най-изгодна оферта, най-ниска цена, подчерта министърът. Документацията по обществената поръчка, включително и методиката за оценка, са публикувани в сайта на МО, няма нищо скрито, заяви Каракачанов. Към момента няма възникнали проблемни въпроси, добави още министърът. Той беше категоричен, че фирма посредник няма, като подчерта, че поканите са изпратени от МО до двете фирми директно.", "date": "2018.09.28", "title": "Каракачанов: \"Авионамс\" няма способности да ремонтира самолети Су-25"}
{"url": "https://www.24chasa.bg/novini/article/7077040", "text": "Русия може да построи първата обитаема база на повърхността на Луната още през 2030 г., предаде ТАСС. Това оповести ръководителят на отдела по ядрена планетология на Института за космически изследвания на Руската академия на науките Игор Митрофанов. \"Смятам, че първият руски обитаем модул на лунната повърхност ще бъде създаден през 2030 г. или малко по-късно - каза той. - Това ще е първият аванпост, който все още няма да е база.\" По мнението на учения, погледнато от технологична и финансова гледна точка, Русия може самостоятелно да осъществи тази програма, предаде БТА. ", "date": "2018.09.28", "title": "Русия може да построи първата обитаема база на Луната още през 2030 г."}
{"url": "https://www.24chasa.bg/novini/article/7077042", "text": "Състав на Шуменския окръжен съд уважи искането на Окръжната прокуратура и със свое определение днес взе мярка за неотклонение задържане под стража на 63-годишния обвиняем за четворното убийство в Каспичан Петър П. Това съобщиха от пресцентъра на Апелативната прокуратура във Варна, цитирани от БТА. Съдът е споделил аргументите на обвинението, че е налице обосновано предположение за авторството на четворното убийство, както и че има реална опасност Петър П. да се укрие и да извърши друго престъпление, тъй като за умишленото убийство на повече от едно лице, извършено по особено мъчителен за четирите жертви начин и с особена жестокост, наказанието е лишаване от свобода от 15 до 20 години, доживотен затвор или доживотен затвор без замяна. В съдебната зала обвиняемият за убийствата на 81-годишния Георги В., 70-годишната му съпруга Гуля В., 48-годишната им дъщеря им Славка и 46-годишния им син Веселин е заявил : \"Ако ме пуснат сега, в Каспичан ще ме убият. Домът ми е запечатан и няма къде да отида, нямам и пари за парична гаранция\". Определението на Шуменския окръжен съд, с което 63-годишният роднина на убитите бе задържан под стража, подлежи на обжалване пред Апелативния съд във Варна.", "date": "2018.09.28", "title": "Обвиняемият за касапницата в Каспичан: Ако ме пуснат от ареста сега, ще ме убият"}
{"url": "https://www.24chasa.bg/novini/article/7077064", "text": "Архиепископ Карло Мария Вигано, който обвини високопоставени представители на Католическата църква, че са прикривали бивш американски кардинал, извършил сексуални посегателства, призова Ватикана да каже дали е знаел за скандала и обвини папа Франциск, че води клеветническа кампания срещу него, предаде Франс прес. Вигано, който е бивш нунций на Ватикана в САЩ, написа ново писмо месец, след като първият му документ предизвика трус в Католическата църква. То бе качено късно снощи в уебсайт за споделяне на документи, предаде БТА.  Вигано разкритикува мълчанието на Ватикана и обвини Франциск в клеветническа кампания. Той призова ръководителя на ватиканските епископи да каже нещо публично и добави, че разполага с цялата документация, необходима да се докаже, че Светият престол е прикривал сексуалните посегателства на бившия кардинал Тиодор Маккарик. \"Как може да се избегне заключението, че причината, поради която те не предоставят документацията, е, че знаят, че тя потвърждава думите ми?\", пише Вигано. \"Нежеланието на папата да реагира на моите обвинения и нежеланието му да чуе призивите на вярващите за отчетност едва ли е в съответствие с неговите призиви за прозрачност и изграждане на мостове\", добави той.", "date": "2018.09.28", "title": "Архиепископ обвини папа Франциск, че мълчи за кардинал, обвинен в секс скандал"}
{"url": "https://www.24chasa.bg/novini/article/7077063", "text": "Турция възнамерява да изпълни оставащите условия за премахване на визите с Европейския съюз в близко време, заяви днес турският президент Реджеп Тайип Ердоган на съвместна пресконференция с германския канцлер Ангела Меркел, предаде ТАСС, цитирана от БТА. \"В най-скоро време ние планираме да изпълним оставащите шест условия за смекчаване на визовия режим. Възобновяването на преговорите за присъединяване на Турция към ЕС, актуализирането на споразумението за митническия съюз с ЕС ще бъдат от полза за всички\", посочи турският лидер. Той отбеляза, че по тези въпроси Анкара \"придава голямо значение на подкрепата от страна на Германия\". Ердоган също така изрази надежда, че \"тези процеси няма да пострадат от капризите на някои кръгове или пречки от страна на политици\". В началото на преговорите за облекчаване на визовия режим ЕС даде на Турция списък със 72 критерия, повечето от които страната изпълни още преди две години. Останаха обаче още няколко условия, сред които смекчаване на антитерористичното законодателство, признаване на легитимността на правителството на Кипър и решаване на редица аспекти в областта на спазването на човешките права, които Анкара още не е изпълнила.", "date": "2018.09.28", "title": "Ердоган: Турция в скоро време ще изпълни условията за смекчаване на визовия режим с ЕС"}
{"url": "https://www.24chasa.bg/novini/article/7077037", "text": "Трайчо Трайков, чрез адвоката си, е подал искане в КПКОМПИ за удължаване на срока за подаване на декларация, с която да докаже произхода на 2,4 млн. лв. , съобщи той за \"24 часа\". Антикорупционната комисия поиска, а Софийският градски съд разреши запорир на имущество и сметки на бившия министър на икономиката, енергетиката и туризма, заради несъответствие, според тях, между доходите и имуществото му, в размер на тази сума. А срокът Трайков да докаже произхода на тези пари бе днес. Бившият министър каза, че от днес разполага с документите на КПКОМПИ и му трябва време, за да разбере каква част от средствата му имат неясен за комисията произход.  \"Когато ме поканиха в Благоевград ми взеха телефона, не ми разрешиха да правя копия, защото документите били класифицирана информация. Сега са декласифицирани и от днес мога да разполагам с тях\", каза той.  Знам откъде са ми средствата, но не зная за каква част от тях те не могат да разберат произхода им и за какво трябва да представя документи.  Трайков обясни, че не се е занимавал с обществени поръчки, не е купувал тецове, не е приватизирал. Доходите му са от опита, знанията му и финансовите рискове, които е поемал, каза още той. ", "date": "2018.09.28", "title": "Трайков поиска от КПКОМПИ да удължи срока за доказване на 2,4 млн. лв."}
{"url": "https://www.24chasa.bg/novini/article/7077071", "text": "Иранските медии съобщиха, че 11 души са починали, след като пили алкохол домашно производство в южния пристанищен град Бандар Абас, предаде Асошиейтед прес. Най-малко 123 души са потърсили лекарска помощ в резултат на алкохолно отравяне, заявил по националната телевизия ректорът на Висшето училище по медицина в провинция Хормозган, чиято столица е Бандар Абас, Хосейн Давуди, предаде БТА. Полуофициалната агенция ИСНА цитира представителка на университета, според която те са на възраст между 17 и 50 години. По думите й 52 от хоспитализираните са на диализа. Началникът на полицията в Бандар Абас Есмаил Машайех заяви пред ИСНА, че мъж и съпругата му, които правели алкохола, както и основният им дистрибутор, са арестувани. Продажбата на алкохол и употребата му са забранени в консервативната мюсюлманска страна, смятат се за грях и според ислямския закон се наказват с бой с камшик или парични глоби, отбелязва Асошиейтед прес.", "date": "2018.09.28", "title": "11 загинаха, а най-малко други 123 са се натровили с алкохол менте в Иран"}
{"url": "https://www.24chasa.bg/novini/article/7077082", "text": "За Прищина не съществува алтернатива за членство в ЕС и НАТО, заяви президентът на Косово Хашим Тачи и добави, че план Б нито съществува, нито се търси, предаде МИА. В авторски текст за \"Файненшъл таймс\" президентът на Косово посочи, че докато Белград и Прищина не решат различията помежду си, няма да се стигне до членство в ЕС, поради което е много важно да се постигне правно задължаващ договор със Сърбия. Необходимо ни е трайно решение, което обхваща съществуващите различия и възможните точки за бъдещи сблъсъци. Няма да приемем временни договори или продължаване на статуквото, каза Тачи, цитиран от БТА. Като една от конфликтните области той посочи границата между Косово и Сърбия, за която много се е писало в предишния период и каза, че корекция на границите не може да се прави на принципа на етническо разделение. Не искаме да разделяме нашите два народа. Необходимо е да кажем, че всеки окончателен договор трябва да бъде укрепен с железни гаранции за защита на правата на всички общности, които останат в нашите страни, включително и за защита на религиозните обекти, посочи Тачи.", "date": "2018.09.28", "title": "Хашим Тачи: Няма план Б за членството в ЕС и НАТО"}
{"url": "https://www.24chasa.bg/novini/article/7077080", "text": "Тайванският хакер Чанг Чи-Юн обяви, че ще премахне страницата на основателя на Фейсбук Марк Зукърбърг от социалната мрежа, съобщава Bloomberg, цитиран от  . Чи-Юн ще атакува страницата на милиардера на 30 септември в 18 часа местно време (13 българско) и ще излъчва взлома пряко в интернет. Facebook засега отказва коментар. Тайванският хакер е известен с това, че търси уязвимите точки на различни софтуерни системи, а след това иска пари от операторите, за да им каже къде е грешката. По-рано Чи-Юн успя да пробие системата на тайванска компания за обществен транспорт и да си купи билет за 1 тайвански долар (около 5 стотинки).", "date": "2018.09.28", "title": "Хакер плаши, че ще премахне страницата на Зукърбърг във Фейсбук"}
{"url": "https://www.24chasa.bg/novini/article/7077083", "text": "Районният съд във Велико Търново пусна без каквато и да е било мярка за неотклонение двамата задържани за нанасяне на лека телесна повреда по хулигански подбуди на репортера от \"Господари на ефира\" Димитър Върбанов. Прокуратурата се отказа от искането си за налагането на постоянен арест, а двамата обвинени обмислят да подадат сигнал срещу журналиста за набеждаване и престъпление срещу правосъдието. Говорителят на районна прокуратура Таня Катрева също каза след заседанието, че тепърва ще се объждат доказателствата и е възможно да има друг привлечен под отговорност за скандалния случай.  В съдебната зала, в която журналисти не бяха допуснати, бяха изгледани записите от охранителните камери на склада, в които ясно личи, че няма насилствени действия спрямо журналиста, а той сам ляга на земята и симулира пред камерата.      ", "date": "2018.09.28", "title": "Пуснаха двамата, обвинени за побой над журналиста Димитър Върбанов (Видео)"}
{"url": "https://www.24chasa.bg/novini/article/7077092", "text": "Във връзка с възпрепятстването на ветеринарните власти да ликвидират огнището на чума по дребните преживни животни в град Болярово и продължаващото разпространение на заболяването извън община Болярово, Европейската комисия ще предприеме нови санкции срещу България, съобщават от пресцентъра на БАБХ.  Изготвен е проект за изменение на действащо решение, според което ще бъде увеличена територията с наложените рестрикции. Вместо 7 погранични общини, санкциите ще обхванат целите Бургаска, Ямболска и Хасковска области. Според новите ограничения ще бъде забранено излизането на животни и добитата от тях продукция извън упоменатите области. Проекторешението ще мине на писмена процедура и се очаква да бъде публикувано от ЕК следващата седмица. Българската агенция по безопасност на храните (БАБХ) нееднократно алармира за опасността за нови рестрикции, след като стопаните на стадото в Болярово Ана Петрова и съпругът й Тодор, заедно с техни съмишленици, повече от два месеца възпрепятстват ветеринарните власти да унищожат огнището на заразата във фермата в Болярово, където бяха открити положителни проби за чума по дребните преживни животни. Междувременно 11 животни умряха, според стопаните – от преяждане. След проведената областна епизоотична комисия в Ямбол на 18 септември официалните ветеринарни лекари от Областната дирекция по безопастност на храните извършиха аутопсия на една от умрелите овце. Съгласно протокола за аутопсия, животното няма типичната находка за прехранване с концентриран фураж. Констатирано е, че той е само 10% от търбушното съдържание. Липсват и други признаци за прехранване със зърно. На 18 септември стопаните на фермата в Болярово и техните съмишленици не позволиха на ветеринарните власти да извършат инвентаризация на наличните животни в обекта, поради което не бе възможно да се определи реалната смъртност в стадото. Вземането на кръвни проби също беше възпрепятствано от страна на стопаните, а наличието на антитела за чума по дребните преживни животни не може да бъде констатирано на база аутопсия. В същия ден срещу ветеринарните власти беше извършен и вандализъм. Лекият им автомобил беше надраскан с пирон, а специалистите от БАБХ бяха подложени на вербално насилие и получиха закани за саморазправа от страна на поддръжници на стопаните на животните в констатираното огнище на чума в Болярово.", "date": "2018.09.28", "title": "ЕК налага санкции на 3 области в България заради бойкота на стопаните в Болярово"}
{"url": "https://www.24chasa.bg/novini/article/7077111", "text": "Говорителят на руския президент Владимир Путин заяви днес, че не разполага с данни за награждаването от държавния глава на човек с фамилно име Чепига, предаде ТАСС, цитирана от БТА. \"Нямам информация за това човек с такава фамилия да е бил награждаван\", каза говорителят Дмитрий Песков пред журналисти. Той изпълни обещанието си, дадено на представители на медиите снощи, да провери дали Путин е награждавал някой си Чепига. В сряда британският в. \"Дейли телеграф\" съобщи, че истинската самоличност на единия от мъжете, издирвани от Великобритания за нападението с нервнопаралитично вещество срещу бившия руски шпионин Сергей Скрипал и дъщеря му Юлия в Солсбъри, е Анатолий Владимирович Чепига, руски полковник от военното разузнаване с награди, предаде Ройтерс. Вестникът се позова на свое разследване, проведено съвместно със сайта \"Белингкет\", който пише по теми, свързани с разузнаването. По-рано този месец британски прокурори обвиниха двама руснаци - Александър Петров и Руслан Боширов, в опит за убийство чрез отравяне с Новичок на Сергей Скрипал и дъщеря му през март в южния английски град Солсбъри. Тогава прокурорите казаха, че заподозрените вероятно са използвали фалшиви имена, за да влязат във Великобритания. \"За да могат съответните наши служби да получат възможността да участват в разследването на този инцидент (отравянето на Сергей и Юлия Скрипал), те трябва да имат изходни материали - официални изходни материали, тези материали могат да постъпват само от компетентни източници\", подчерта Песков. Той отбеляза, че е невъзможно да се води дискусия с журналистите по този въпрос на базата на непотвърдена информация. Говорителят на Кремъл изтъкна, че с идентифициране на хора могат да се занимават само спецслужбите, но за това са им нужни официални данни.", "date": "2018.09.28", "title": "Кремъл за случая \"Скрипал\": Не знаем човек с фамилия Чепига да е награждаван"}
{"url": "https://www.24chasa.bg/novini/article/7077118", "text": "САЩ са отворени заедно със своите партньори от ЕС да разгледат всякакво предложение за решение за Косово, до което се стигне в рамките на диалога между Белград и Прищина, заяви снощи американският помощник държавен секретар Уес Мичъл, предаде МИА, цитирана от БТА. На среща със сръбския премиер Ана Бърнабич, проведена в кулоарите на Общото събрание на ООН в Ню Йорк, Мичъл изтъкна, че САЩ подкрепят продължаването на диалога между Белград и Прищина с очакване това да доведе до трайно политическо решение за Косово. Както съобщи министерството на външните работи на Сърбия, на срещата Мичъл-Бърнабич, на която присъствал и ръководителят на сръбската дипломация Ивица Дачич, станало дума за възможностите за развитие на политическия диалог между Белград и Вашингтон и за укрепване на двустранното сътрудничество в сферата на икономиката, инвестициите, отбраната и образованието.", "date": "2018.09.28", "title": "САЩ ще разгледат всеки договор, постигнат\nот Белград и Прищина"}
{"url": "https://www.24chasa.bg/novini/article/7077358", "text": "Нечуван скандал с отношението към журналисти се разрази в Берлин още в първите часове на официалната визита на турския президент Реджеп Ердоган. На пресконференцията с Ангела Меркел пред очите на всички бе изхвърлен журналист от Хамбург заради надпис на фланелката му. Фотографът тъкмо правеше снимки, когато двама души от охраната го хванаха под ръка и го изведоха насила от залата пред усмихнатия Ердоган. Причина за изхвърлянето му е надпис на фланелката „Свобода на пресата за журналистите в Турция.“ Изгоненият е Ертугрул Йъгит, германски журналист от турски поризход, който живее от 35 години в Хамбург. „Нищо не съм направил“, извика той неколкократно, докато охраната го извеждаше навън. Говорителят на правителството Щефан Зайберт оправда изгонването му. „На пресконференциите в канцлерството подхождаме по същия начин, по който и на пресконференциите в Бундестага – забранени са политически призиви и демонстрации“, заяви той. Преди пресконференцията се разрази и друг скандал. Ердоган заяви, че няма да участва в нея, ако сред журналистите е осъденият в Турция журналист Джан Дюндар. Бившият главен редактор на „Джумхюриет“ живее от две години в изгнаничество в Германия, а съпругата му е заложница на режима в Турция. Критикът на Ердоган бе осъден на 5 години и 10 месеца затвор, след като публикува статия за работата на турското разузнаване и използването му от Ердоган за налагане на диктатура. Дюндар обяви, че няма да участва в пресконференцията. Към това се прибави и оплакването на журналист от френската АФП, че охраната го е разпитвала какви въпроси ще задава на Ердоган. Срещата на Eрдоган и Меркел не е заличила дълбоките различия между двете държави, посочи на пресконференцията Меркел. Тя настоя за най-бързо решаване на казуса със задържаните по политически обвинения германски граждани в Турция. Положението на човешките права в Турция е незадоволително, заяви още канцлерката. Тя посочи обаче, че двете държави имат и общи интереси. За Германия е важно Турция да е икономически стабилна, заяви тя. Меркел изброи и областите, в които двете страни си сътрудничат успешно: борбата с тероризма, съвместната работа в НАТО, преодоляването на кризата с бежанците. Меркел обяви, че през октомври ще има среща на лидерите на Турция, Германия, Франция и Русия за намиране на решение на конфликта в Сирия. Ердоган пък обвини Германия, че дава убежище на стотици привърженици на движението Гюлен. Що се отнася до арестуваните германски граждани, той посочи, че турската съдебна система е независима и той не може да направи нищо. Президентът поиска Германия да му предаде журналиста Джан Дюндар. В петък вечер президентът Щайнмайер дава банкет в чест на Ердоган, но на него няма да присъстват повечето видни германски политици, начело с Меркел.", "date": "2018.09.28", "title": "Изхвърлиха журналист от пресконференция с Ердоган в Берлин (обзор)"}
{"url": "https://www.24chasa.bg/novini/article/7077352", "text": "Председателят на Управителния съвет /УС/ на Съюза на собствениците в курорта \"Слънчев бряг\" се оттегли от поста. Това стана днес на годишното отчетно-изборно събрание на Съюза. Иванова заемаше поста три последователни 5 годишни мандата - от 2002 година до настоящия момент, предаде БТА.  Решението да се оттегли от председателския пост на сдружението, Елена Иванова аргументира с думите, че трябва да се даде път на нови хора, с нови идеи, които да продължат каузата за утвърждаване на визията на туристическия отрасъл. Тя заяви още, че оттеглянето й от поста председател на УС в никакъв случай не означава, че ще спре да работи за туризма, но счита, че това ще даде път на нови конструктивни идеи. Днес бе избран нов председател на Управителния съвет на сдружението. Това е хотелиерът Пламен Копчев.", "date": "2018.09.28", "title": "Председателят на Съюза на собствениците в курорта \"Слънчев бряг\" се оттегли от поста"}
{"url": "https://www.24chasa.bg/novini/article/7077419", "text": "Трима граждани на Молдова са задържани като извършители на обира на банкомат в Стара Загора, това съобщи днес в града министърът на вътрешните работи Младен Маринов. Устройството бе взривено рано сутринта срещу четвъртък, по \"горещи следи\" извършителите са арестувани след обяд на същия ден на входа на Пловдив в района на \"Скобелева майка\". Сигнал за инцидента е подаден в 3 часа и 8 минути на 27 септември от частна охранителна фирма. Похитеният банкомат, който бил зареден във вторник, се намира в хранителен магазин в крайния старозагорски квартал \"Железник\". Магазинът затваря в 22 часа, около него в 3 часа през нощта е пусто, затова и няма пострадали при инцидента. Нападателите успели да отмъкнат около 60 хиляди лева. Почти цялата сума е намерена у тях и в автомобила им при задържането. Чужденците сварили да обърнат част от откраднатите левове в евро. Те ще бъдат проверени дали имат участие и в обира на банкомат преди повече от месец в Казанлък, който до момента не е разкрит. Възрастта на тримата е 30, 24 и 22 години. Най-възрастният сред тях - Александър Х., вече имал в криминалното си досие 3 присъди в родината си, научи неофициално \"24 часа\". В момента тече и международен обмен между службите, тъй като било възможно молдовците да са замесени и в други престъпления на територията на Европейския съюз. Техни сънародници неотдавна похитиха банкомат в Пловдив. След като полицията разкри пловдивската група, сега се оказва, че молдовците били формирали и старозагорска. Засега не е доказана връзка между двете. Има тенденция да се увеличават престъпленията, извършени от чужденци в България, обобщи министър Маринов. Затова е много важен контролът по границите ни, да се знае кой влиза и излиза от страната, каза още вътрешният министър. В конкретния случай тримата молдовци не пребивават временно в страната. Те са влизали и излизали от нея многократно, тъй като режимът ни с Молдова е безвизов, но тук са имали логистика. Според зам.-началника на отдел \"Криминална полиция\" в Главната дирекция \"Национална полиция\" Димитър Кошов, нападателите били добре подготвени за престъплението, което са извършили. Те били подбрали подходящ за \"мисията си\" обект - затворен магадин в краен квартал, край който няма интензивно движение на автомобили и хора. Тримата чужденци са задържани за 72 часа с прокурорско постановление, съобщи окръжният прокурор на Стара Загора Дичо Дичев. Прокуратурата ще поиска съдът да ги остави за постоянно в ареста. \"Вече се повдигат обвинения на тримата, като всичките им права са гарантирани, те имат адвокати\", увери Дичев. Ако бъдат признати за виновни, похитителите на банкомата рискуват да останат до 10 години зад решетките.", "date": "2018.09.28", "title": "Трима молдовски граждани взривили и ограбили банкомата в Стара Загора"}
{"url": "https://www.24chasa.bg/novini/article/7077424", "text": "Опозицията иска да предизвика политическа криза, а БСП нямат право да отсъстват от парламента. Това заяви депутатът от ГЕРБ Спас Гърневски в предаването „Лице в лице” по  , по повод трудното събиране на кворум в Народното събрание през последните два дни. „Това показва безотговорност на определени политически сили. Минали са избори, хората са изпратили своите народни представители, те са на трудов договор и никой не може да си позволява да напуска работното си място, с цел да прави политика. Работните дни са сряда, четвъртък и петък, в останалите дни политическите сили могат да отидат при избирателите си”, каза Гърневски. Според депутата от ГЕРБ, опозицията се опитва да предизвика политическа криза още от началото на 44-тото Народно събрание. „Прозвучаха думите „вие сте убийци”, във връзка със случая Своге. През 2006г. в Бяла падна един автобус – 19 души загинаха, през 2008 г., при един манастир, автобус смаза 16 души, управляваше ни БСП. Никой не нарече тяхната партия убийци, но никой от тяхната партия не подаде оставка. Сега трима министри, без да е доказано, че носят конкретна вина, но в знак на съпричастност към трагедията и паметта на жертвите, напуснах постовете си. Така се носи голямата отговорност”, коментира Гърневски. По думите му, държавата е била разграбена по време, когато ГЕРБ не е бил още на политическата сцена. Кой управляваше тогава – тяхната партия. Самата г-жа Нинова е пряк участник в криминалната приватизация, не само като „г-жа Техноимпекс”. Когато тя беше заместник министър на икономиката, Пловдивският панаир мина в ръцете на олигарха Гергов, без държавата да получи и два лева за това национално богатство\", посочи народният представител. Гърневски добави, че цифрите говорят красноречиво за управлението на ГЕРБ през последните години.", "date": "2018.09.28", "title": "Спас Гърневски за играта с кворума: БСП иска политическа криза"}
{"url": "https://www.24chasa.bg/novini/article/7077433", "text": "Хърватската комисия за конфликт на интереси е започнала разследване по отношение на премиера на страната Андрей Пленкович и заместник-председателя на парламента, лидера на партията МОСТ Божо Петров във връзка с тяхната дейност по време на приемането на закона Lex Agrokor, целящ да спаси най-голямото предприятие в Хърватия Агрокор, предаде агенция ТАСС, като се позова на хърватската национална телевизия, съобщи БТА. Правителството на Хърватия прие специален закон, който предписва уреждане на дълговете на компанията пред група кредитори. В противен случай можеше компанията да банкрутира и това да доведе до сериозни проблеми за бюджета на Хърватия. Съобщава се, че разследването по отношение на премиера е започнало заради нарушаване на принципите на държавната служба и във връзка с непрозрачността в комуникацията с обществеността в случая с Lex Agrokor. Също така разследване се води и срещу кмета на Загреб Милан Бандич.", "date": "2018.09.28", "title": "Разследват премиера на Хърватия за конфликт на интереси"}
{"url": "https://www.24chasa.bg/novini/article/7077440", "text": "Игра на покер завърши с 12 шева на ануса за страстен комарджия. След като свършил всичките си пари, той заложил мъжката си чест, но загубил раздаването. Противникът му се възползвал от спечеления облог и се наложила намесата на хирург, разказва  Историята беше разказана от отец Георги Фотакаиев от варненския храм „Св. цар Борис”, към когото комарджията се обърнал за помощ, за да се пребори със зависимостта си към хазарта. „Много е тежък кръстът на семействата около тези хора, защото в един момент излизат скрити залози – оказват се без кола или със запор на имот. Баща проигра всички пари от банковия влог на детето си, а съпругата му разбра след години, че в сметката липсват 15 хил. лева. Имал съм случай, при който жената и детето бяха буквално заложени. Там стана лека война с истински престрелки. За помощ към нас се е обръщал и човек, през ръцете на когото са минали 5 млн. лева и ги е загубил в хазартни игри”. Според наблюденията на отец Георги повечето от пристрастените комарджии имат добри познания по математика и интелигентност над средната. Свещеникът разкритикува масираните рекламни кампании на хазартни игри. „При едновремешното тото знаеш, че я уцелиш, я не. Печалбите бяха ясни, нямаше реклами на джакпот. Нямаше я тази вълна на отчаяние, че няма откъде и няма как да изкараш толкова пари. В нашата държава на практика се проповядва ужасът, че не можеш да имаш добър стандарт, ако работиш, и затова имаш друг шанс. Рекламите с хора, които са спечелили 50 или 100 хил. лева от търкане на билетчета – това е жестоко отношение към народа”. „Зависимите към хазарта започват да пият, за да намалят своята тревожност. Имал съм пациенти, които първо бяха зависими само от хазарта, а след това станаха зависи от алкохол и психоактивни вещества. Нямате си представа каква буря е в главите им – откъде да намеря пари, как да си върна дълговете. Един баща беше откраднал преди 15 септември парите за дрехи и учебници за сина му. После, воден от чувството за вина, отива отново да играе, за да спечели и да върне тези пари. През това време започва да пие голямо количество алкохол и много бързо става зависим към него”, сподели д-р Борислав Станчев, експерт от дирекция „Превенции” към Община Варна. С подкрепата на местната власт и благословията на митрополит Йоан сдружение „Отвори очи“ започва кампания за превенция на зависимостите под надслов: „Православните семейни ценности срещу хазарта”. Тя ще включва обучителни семинари, водени от психолози и свещеници.", "date": "2018.09.28", "title": "Българин заложи задните си части на покер, в спешното го шиха"}
{"url": "https://www.24chasa.bg/novini/article/7077447", "text": "Папа Франциск лиши от свещенически сан отец Фернандо Карадима - 88-годишния свещеник, оказал се в центъра на огромния скандал за сексуални посегателства в Чили, съобщи днес Светият престол. При извършеното от Ватикана разследване през 2011 г. Карадима бе признат за виновен, че в продължение на много години е блудствал с момчета на юношеска възраст. Наредено му бе да се моли и покайва до края на живота си, но не бе лишен от сан, предаде Ройтерс. Седем чилийски епископи подадоха оставки от юни досега след разследване на твърденията, че е имало опити за прикриване на деянията на Карадима. Самият Карадима, който винаги е отричал да е вършил нещо нередно, се отърва от гражданското правосъдие поради законови ограничения в страната. В декларацията на Ватикана, публикувана на испански, решението се нарича \"изключително\" и се посочва, че папата го е взел \"за доброто на Църквата\". Карадима, за когото се предполага, че живее в дом за възрастни в чилийската столица Сантяго, е бил уведомен още днес.", "date": "2018.09.28", "title": "Папата лиши от сан свещеник за сексуални посегателства над момчета"}
{"url": "https://www.24chasa.bg/novini/article/7077455", "text": "Активизиране на двустранното сътрудничество обсъдиха министър-председателят Бойко Борисов и премиерът на Кралство Камбоджа Хун Сен в Ню Йорк. Двамата правителствени ръководители разговаряха в Ню Йорк в рамките на 73-та сесия на Общото събрание на Организацията на обединените нации. По време на разговора Бойко Борисов и Хун Сен изразиха задоволство от отношенията на традиционно приятелство и сътрудничество между България и Камбоджа. Двамата министър-председатели заявиха готовност да работят за допълнително разширяване на двустранното сътрудничество, включително като се използват предимствата на членството на България в ЕС и на Камбоджа в АСЕАН. Двамата правителствени ръководители набелязаха конкретни стъпки за засилване на партньорството в приоритетни области. Премиерът Бойко Борисов посочи, че съществува възможност за навлизане на редица традиционни български продукти на камбоджанския пазар, включително храни, вино, селскостопански продукти, козметика, нефтени масла, както и продукти с по-висока добавена стойност – електроника, машини, лекарства. Според премиера българският бизнес може да развива дейност в Камбоджа в различни сектори – текстилна промишленост, медицински услуги, фармация, ИТ индустрия, туризъм, инфраструктура.", "date": "2018.09.28", "title": "Борисов разговаря с премиера на Камбоджа за двустранното сътрудничество"}
