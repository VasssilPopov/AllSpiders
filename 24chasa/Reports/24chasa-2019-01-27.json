{"url": "https://www.24chasa.bg/novini/article/7266746", "text": "Елена Йончева е най-вероятният водач на листата на БСП за евроизборите след съботния конгрес на социалистите в НДК. Соцдепутатката и журналистка се превърна в звездата на форума, който заяви “Je suis Елена” и излезе с декларация в нейна защита. Предложението бе лично на лидерката Корнелия Нинова. Тя призова партията да защити Йончева, срещу която има повдигнато обвинение за пране на пари от КТБ. След изказването на журналистката делегатите я изпратиха с бурни аплодисменти и на крака. Йончева не е член на БСП, но може да бъде начело на листата от гражданската квота. Самата тя неведнъж е споделяла пред колеги и журналисти, че подобен разговор с нея не е воден. Още повече че, заставайки начело на червената евролиста, Йончева ще измести бившия си приятел Сергей Станишев. Който пък в неделя бе поискан за водач от един от главните опозиционери в БСП - бизнесмена Георги Гергов. Президентът на ПЕС обаче няма никакъв шанс да е първи, защото ако Йончева не е водач, тогава начело ще е зам.-шефката на БСП Деница Златева. Тя е с голям международен опит, а и доказа верността си към лидерката, когато отказа да стане министър в кабинета на Бойко Борисов. Така най-предното място в листата, което остава за Станишев, ще е третото. Със сигурност в нея място ще намерят и двама от настоящите леви евродепутати - Петър Курумбашев и Момчил Неков. Номинациите от структурите започват от днес. Имената на всички номинирани ще са ясни до средата на март. След това Националният съвет ще подреди листата с гласуване. Депутатката-журналистка Елена Йончева не само може да бъде водач за евролистата, но основен конкурент на Корнелия Нинова за председателското място в БСП. Това заподозря депутатът от ГЕРБ Димитър Главчев пред Нова телевизия. Причината - речта ѝ пред конгреса успяла да обедини социалистите. Йончева се закани, че до седмица ще извади разследване за корупция на министри. От ГЕРБ обаче не били притеснени. “Нека видим какво ще извади, нищо лошо няма в това. Ако има нередности, всеки гражданин трябва така да прави”, обясни Главчев. Той отрече ГЕРБ да има нещо общо с обвинението на прокуратурата срещу нея за пране на пари. Единственото общо между ГЕРБ и обвиненията срещу депутатката било това, че членове на управляващата партия са подали сигнал за нередности до прокуратурата - както трябвало да прави всеки гражданин. ,,Темата Елена Йончева не стои на вниманието на ГЕРБ. Елена Йончева е с обвинение от българската прокуратура, а не от ГЕРБ. Говорят за държавност, а хулят държавните институции. Не мога да се съглася с твърденията, че българските институции са поръчкови”, заяви депутатката от ГЕРБ Десислава Атанасова пред БНТ. ,,В една предизборна кампания се използва всичко, нормално е. Но да се говори за репресии и подобни неща и всички грехове да се приписват на ГЕРБ е несериозно. Ако действително има репресии срещу опозицията, ще може ли БСП да направи своя партийна телевизия? Това вече се превръща в истерия и освен да отврати гражданите от изборния процес, друго няма да направи”, обясни депутатката от ГЕРБ.", "date": "2019.01.27", "title": "Елена Йончева ще води соцлистата, Станишев май трети"}
{"url": "https://www.24chasa.bg/novini/article/7266848", "text": "Заместник-министърът на труда и социалната политика Султанка Петрова не е в конфликт на интереси. Това е заключението на антикорупционната комисия, която започна проверка след фатален инцидент със служител на фирма, охраняваща ремонта на бившия Партиен дом, предаде  . Фирмата тогава се оказа свързана със съпруга на Петрова. . За последно е забелязан да говори със служител на НСО. Преди да стане депутат, съдружник във въпросната охранителната фирма е Султанка Петрова. След инцидента тя каза пред Би Ти Ви, че съпругът й е на високо ниво в компанията. Собственик пък се оказа Филип Чипев, близък до семейството на Петрова. Според решението на антикорупционната комисия налице е само един от елементите за наличие на конфликт на интереси - \"лице, заемащо публична длъжност\". \"Липсват обаче другите два елемента – наличието на упражнени от лицето правомощия по служба и частен интерес. Липсата, на който и да е елемент от понятието \"конфликт на интереси\", обуславя невъзможност за нарушаване на забраните. Собственикът на охранителната фирма и заместник-министър Петрова не пожелаха да коментират решението. Разследването на прокуратурата не е приключило. Заради сложността на експертизите. А докато чака резултатите, майката на Даниел посещава често мястото - отвън. Не е допускана да види шахтата.", "date": "2019.01.27", "title": "Антикорупционната комисия за гарда, паднал в шахта: Султанка Петровa не е в конфликт на интереси"}
{"url": "https://www.24chasa.bg/novini/article/7266864", "text": "Българин, който се занимава с търговия с биткойни, ще бъде екстрадиран в Съединените щати. Решението е на Софийския апелативен съд. 51-годишният Росен Йосифов, който от 2015 г. управлява у нас фирма за търговия с виртуални валути, е задържан в дома си миналия декември, предаде  . По искане на САЩ – да бъде екстрадиран и след това съден за „конспирация за извършване на рекетиращо престъпление” и „пране на пари”. „Това, което ние прочетохме по документите, изпратени от САЩ, е, че един от неговите клиенти наистина е участвал в някаква група, занимавала се с измами на територията на САЩ. Баща ми никога не е бил в САЩ, никога не е бил в Румъния. Когато тези сделки се случват в България, е пълен абсурд някой в Щатите да иска да те съди по тяхното законодателство”, посочи Виктория Йосифова – Кънева, дъщеря на Росен Йосифов. Пред близките си Йосифов разказал, че не помни румънския клиент, разследван от американските служби. „Фирмата на баща ми има над 1000 клиенти през последните 4 години и половина. Тя е легална фирма, регистрирана в Търговския регистър”, допълни Виктория. Софийският апелативен съд е одобрил окончателно екстрадирането на Йосифов. Кога точно ще се случи – засега не е ясно. По всяко от обвиненията българинът е заплашен от 20 години затвор. От прокуратурата все още няма коментар по казуса.", "date": "2019.01.27", "title": "Екстрадират българин в САЩ, търгувал с биткойни, искат да го съдят за рекет и пране на пари"}
{"url": "https://www.24chasa.bg/novini/article/7266879", "text": "Голяма част от САЩ се сковани от рекорден студ с температури от минус 20 и дори минус 30 градуса по Целзий. Такова е времето и в Кананда. А прогнозите са, че арктическият студ ще продължи още две седмици, предаде  . Лед като язовирна стена - река в Охайо преля за 15 минути, заливайки къщите по брега и превръщайки водата в нови ледени късове, този път по улиците. Дори Ниагарския водопад замръзна, образувайки красиви ледени скулптури. В Чикаго температурите паднаха до минус 17 градуса по Целзий. В комбинация с леден вятър усещането е като за минус 25. Чикаго е градът с най-много българи в Америка. Причина за този необичаен студ е т.нар. Полярен експрес. Той е нещо като ураган над северния полюс, някъде на 15-20 км в стратосферата, със скорост на вятъра от 170 км/ч. Понякога този вятър отслабва и тогава огромни маси арктически въздух се придвижват на юг.", "date": "2019.01.27", "title": "Арктически студ скова САЩ и Канада"}
{"url": "https://www.24chasa.bg/novini/article/7266891", "text": "Бедственото положение в Смолянско остава, предаде  . Проходът „Пампорово” е отворен за движение, но често днес коли и автобуси закъсваха на него. Тази вечер беше изтеглен закъсал автобус с ученици. Проходът „Превала” продължава да е блокиран, а военни се опитват да го разчистят. В района все още има населени места без ток. Екипи работят по 60 аварии. В ниските части на Родопите се активизират свлачища. Борбата с авариите е особено тежка в района на Смолян, Рожен и Доспат. Мокрият сняг поваля огромни борове върху далекопроводите, които захранват с ток цели села. За екипите е истинско изпитание да стигнат до проблемните участъци, защото на места снегът стига над метър и половина. Техниците вървят пеша с километри. Много от хората в малките села се оплакаха и от токови удари, които повредили електроуредите им. Заради прекъснатото електричество много от водните помпи спряха работа и десетки села са и без питейна вода. Енергодружеството засега е осигурило 10 агрегата за спешни нужди.", "date": "2019.01.27", "title": "Бедственото положение в Смолянско остава"}
{"url": "https://www.24chasa.bg/novini/article/7266902", "text": "Най-малко девет души са били ранени днес, след като  , съобщиха световните агенции. Според пожарната служба седем души с наранявания са били отведени в болница, а на двама е била оказана помощ на място. Трима са били спасени от отломките, предаде БТА. Полицията посочи, че инцидентът вероятно е бил причинен от газова експлозия, отбелязва ДПА. Според пожарникарите поне още един човек все още е под развалините. Той е жив и с него е установен контакт. Срутила се е цялата предна част на сградата. Отломки са паднали върху две коли, паркирани пред зданието. Съобщава се също за значителни щети в съседни части от жилищния комплекс. Пожарникарите проверяват и тези домове за възможни пострадали. Кметът на Хага Паулине Крике нарече случилото се \"ужасен инцидент\" и увери, че на пострадалите бързо ще бъде оказана помощ.", "date": "2019.01.27", "title": "Най-малко 9 са ранени при експлозията в Холандия (Снимки)"}
{"url": "https://www.24chasa.bg/novini/article/7265507", "text": "Мисията, довела до откриването на останките на трагично потъналия “Титаник”, всъщност е била замислена като прикритие на свръхсекретна военна операция. Това разкри в края на миналата година Робърт Балард, чиято е заслугата за локализирането на легендарния кораб на дъното на Северния Атлантически океан. Всъщност американските военни искали да заблудят СССР, че е организирана експедиция за търсене на “Титаник”, докато основната цел била да бъдат открити преди руснаците две изчезнали американски ядрени подводници. Балард, бивш офицер от американското военноморско разузнаване, който по-късно се запалва по океанографията, имал намерението да започне да търси потъналия гигантски лайнер още през 1982 г. За целта той разработил собствен подводен апарат, наречен “Арго”, но парите не му стигали да продължи операцията си по издирването. Авантюристът се обърнал за помощ към зам.-шефа на морските операции на американската армия Роналд Тунман. Високопоставеният офицер също бил изключително запален по търсенето на огромния параход, потънал през 1912 г. Тунман се съгласил да даде парите, но само при едно условие - паралелно с “Титаник” Балард да търси подводниците “Трешър” и “Скорпиън”, изчезнали приблизително в същия район през 60-те години на миналия век. “Операцията трябваше да бъде държана в пълна тайна”, спомня си Балард. Той вече е свободен да разкрие фактите, защото те са били декласифицирани. Всъщност американските военни били наясно къде приблизително се намират подводниците. Но това, което искали от Балард, е да стигне до тях, без руснаците да тръгнат по дирите му, тъй като студената война била в разгара си и те силно се интересували от ядреното оръжие, намиращо се на подводниците, както и да разберат как ядрените реактори въздействат върху околната среда. Балард успява да изпълни задачата на военните, но му останат едва 12 дни за търсенето на “Титаник”. Мисията изглеждала почти невъзможна, но изследователят имал натрупан опит и успял. Откриването на “Титаник” предизвиква голямо медийно внимание, но истинската цел на експедицията остава скрита в течение на десетилетия. Навремето в. “Ню Йорк таймс”, който е получил информация от свои източници, че военните са замесени, прави няколко запитвания, но получава опровержения. Говорителят на военноморските сили Брент Бейкъл казва пред изданието, че са правени тестове на океанографска система, Балард също отрича армията да има пръст в експедицията. Днес авантюристът твърди, че е имал и други подобни мисии, но не може да говори за тях, преди грифът “Строго секретно” да бъде свален. Презокеанският лайнер потъва по време на първия си трансатлантически рейс от Саутхемптън до Ню Йорк в нощта на 14 срещу 15 април 1912 г. в северната част на Атлантическия океан в резултат от сблъсък с айсберг. Корабът, за който се твърди, че е непотопяем, отива на дъното за 2 часа и 20 минути. В момента на катастрофата на борда му се намират 2224 пътници и членове на екипажа. От тях се спасяват 710, а 1514 загиват. На кораба е имало и около 50 българи, от които 38 души се давят. “Титаник” бил нещо невиждано за времето си. Корабът имал 11 палуби, ресторанти, барове, зимни градини, салони за танци, гимнастически зали, алеи за разходки, включително площадки за ролкови кънки. За забавлението на пътниците му се грижели и 25 професионални музиканти. Те продължили да свирят до последния миг на кораба и потънали заедно с него. Балард си спомня, че докато хората му проучвали двете потънали подводници, открили дълги дири от отломки, нещо като “опашка на комета”, тъй като корпусите се разпаднали при потъването на дъното заради огромното налягане. “Помислих си, че и при “Титаник” вероятно се е получило нещо подобно и е оставил следи. Затова покрих по-широк периметър, като акцентирах върху търсенето на разпръснати дребни отломки”, разказва Балард как е успял да открие кораба. В нощта на 1 септември 1985 г. подводният апарат “Арго” първо засякъл две отломки, а малко по-късно камерата заснела котела, а след това и носовата част от кораба. “Всички останахме безмълвни за известно време. Изведнъж ни обзе траурно настроение. Бях раздвоен. Като професионалист си мислех: “Пипнах го!”, а като човек: “О, боже, те са тук!”, разказва Балард. Находката се превръща бързо в сензация, но много специалисти започват да я оспорват. Затова през лятото на 1986 г. Балард се връща на мястото и не само подробно описва състоянието на “Титаник”, но и прави и първото гмуркане с пилотиран дълбоководен апарат до самите останки. След тази нова мисия всички съмнения отпадат. Балард разказва още, че когато военните разбрали, че той наистина е открил “Титаник”, настъпила голяма суматоха. От военноморския флот започнали да нервничат заради големия интерес към находката, но вече било късно. Още по време на откриването на кораба корпусът му бил силно ръждясал и обрасъл с морска растителност, а днес вече състоянието му е такова, че е напълно невъзможно да се мисли за изваждане на повърхността. От 1985 г. досега обаче до лайнера са били организирани няколко десетки експедиции и са били извадени хиляди лични вещи на пътниците. Потъналият корпус става жертва и на многобройни набези на представители на “черната подводна археология”. И това не е случайно. Стотици предмети от “Титаник”и вещи на пътниците вече са били разпродадени на търг срещу милиони долари. От идния юни пък ще започнат специални екскурзии до останките на стойност между 80 000 и 100 000 долара. “Корабът все още е благородна стара дама, но за жалост, не онази дама, която видях през 1985 г.”, казва Балард. Днес той може би съжалява, че не е осъществил първоначалното си намерение - да остави мястото в тайна, за да могат духовете на загиналите да почиват в мир. ", "date": "2019.01.27", "title": "Търсенето на \"Титаник\" прикрило свръхсекретна военна операция"}
{"url": "https://www.24chasa.bg/novini/article/7266773", "text": "Мощна експлозия срути фасадата на триетажна къща в Хага, съобщават местни медии. Спасители са помогнали на двама ранени и издирват още пострадали. От съображения за сигурност са евакуирани съседните сгради. Ер Те Ел твърди, че са се срутили 3 къщи, но фотографи на мястото опровергаха тази информация. Не е ясно колко хора може да се окажат под развалините. По първоначална информация става дума за взрив на газ. Останки от срутването са повредели много коли.", "date": "2019.01.27", "title": "Експлозия срути фасада на къща\nв Хага, има опасения за затрупани"}
{"url": "https://www.24chasa.bg/novini/article/7266767", "text": "Близо 10 500 \"червени шалчета\" според оценка на полицията дефилираха днес под дъжда в Париж \"в защита на демокрацията и институциите\" от насилието, съпровождало демонстрациите на \"жълтите жилетки\" през последните седмици, предаде Франс прес. Агенцията припомня, че 10 000 души бяха заявили чрез Фейсбук участие в т. нар. Републиканско шествие на свободите, предава БТА. Френски и няколко европейски знамена личаха в редиците на протестиращите. Те скандираха: \"Да - на демокрацията, не - на революцията\". Някои носеха тишъртки с надпис \"Обичам своята република\" или \"Спрете насилието\". Мнозина участници бяха с червени дрехи - якета, шапки, кърпи за глава бандана, шалове. За разлика от парижките акции на \"жълтите жилетки\", в които участват предимно млади мъже, \"червените шалчета\" бяха представени от хора на средна и по-голяма възраст, посочва ТАСС. Според Лоран Сулие, инициатор на шествието, \"червените шалчета\" отговарят на повика, насочен към \"мълчаливото мнозинство, което от десет седмици си стои по къщите\". Той намеква за редовните седмични демонстрации на \"жълтите жилетки\" всяка събота - протести срещу социалната и данъчната политика на кабинета, по време на които имаше инциденти и сблъсъци със силите на реда. Движението на \"червените шалчета\" заявява, че днешната проява не е нито демонстрация срещу \"жълтите жилетки\", нито подкрепа за президента Еманюел Макрон, а нещо по-мащабно - акция в защита \"на Републиката\", сиреч на страната. Мнозина от \"червените шалчета\", заявили, че ще участват в демонстрацията, казват, че са споделяли част от исканията на \"жълтите жилетки\", но отхвърлят идеята за насилие \"срещу институциите\". Шейсет и двегодишната Мари-Лин, медицинска сестра в държавна болница, дошла тук от югоизточно предградие на столицата, уверява, че \"не е против първоначалната идея (на \"жълтите жилетки\") да се поозъбим малко\", но иска да каже \"стоп на физическото и словесното насилие\". \"Не искам страната ми да се сгромоляса в диктатура\", тревожи се 63-годишната Кристин - банкова чиновничка в пенсия, пристигнала от Вилпаризи край столицата, която се опасява от подем на екстремистките партии. От редиците често се чуваше викът: \"Фашизмът няма да мине!\". Партията на Макрон \"Република, напред\" се опита да посрещне сдържано инициативата, но двайсетина депутати и шестима сенатори от мнозинството дойдоха на демонстрацията в лично качество, допълва АФП. На площад \"Бастилия\", където приключи акцията, имаше и \"жълти жилетки\", събрали се на високото стълбище, водещо към сградата на Операта. Те обсипваха с обиди демонстрантите - \"червени шалчета\", но полицията успя да осуети наближаващия сблъсък, добавя ТАСС.", "date": "2019.01.27", "title": "Над 10 000 \"червени шалчета\" дефилираха в Париж в защита на демокрацията"}
{"url": "https://www.24chasa.bg/novini/article/7266797", "text": "Холандските спасители извадиха двама ранени от рухналата триетажна жилищна сграда в Хага и търсдят още хора под развалините, предаде Асошиеейтед прес. Говорител на градските спешни служби заяви, че не е ясно колко хора са в неизвестност. Властите подозират газова експлозия, предаде БТА. Срутването е повредило и съседните къщи, чиито обитатели са евакуирани. Отломките, засипали улицата и паркираните коли усложняват издирването.", "date": "2019.01.27", "title": "Извадиха двама от рухналия блок в Хага"}
{"url": "https://www.24chasa.bg/novini/article/7266810", "text": "Да съхраняват и развиват българския национален интерес – това пожела вицепрезидентът Илияна Йотова на българските евродепутати, които ще влязат в ЕП през май, предаде Би Ти Ви. „Няма лошо, че сме от различни партии – така и трябва да бъде. Нюансите са различни, идеологията е различна, но има нещо, което се нарича български интерес и той трябва да бъде съхраняван и развиван”. На въпрос как гледа на отношенията между Президентството и правителството, тя отговори, че двете институции работят нормално, но подчерта: „Това, което няма да допуснем – и аз, и президентът Радев, е да бъдем съглашателската институция, която да подпира изпълнителната власт, да приглася на изпълнителната власт. Ще чуваме, ще слушаме, това, което те ни казват, ще казваме на глас, ще се опитваме да коригираме политики, нека те да преценят”. Йотова посочи също така, че законът за придобиване на българско гражданство трябва да бъде променен. Йотова заяви, че откакто е на поста си няма нито едно българско гражданство, издадено заради т. нар. „устойчиви инвестиции”.", "date": "2019.01.27", "title": "Йотова: Няма да допуснем аз и президентът Радев да подпираме изпълнителната власт"}
{"url": "https://www.24chasa.bg/novini/article/7266706", "text": "\"Мога да заявя категорично, че правоохранителната система работеше много активно, когато бях министър на вътрешните работи\". Това заяви пред   зам.-председателят на ГЕРБ Цветан Цветанов. Запитан дали е допусната грешка с ареста на Алексей Петров, той заяви: \"От дистанцията на времето може би да, но министърът на вътрешните работи не може да се намесва в събирането на доказателства. Съдът е този, който решава дали едно лице е виновно или не. През годините системата на МВР винаги е имало заснемане на операциите\". \"В никакъв случай не бих възпрепятствал всяко едно разследване. И до ден днешен хората, които са били жертви на престъпността, ме подкрепят в това, което правя. В някои от случаите може би и аз съм допринасял за имената на акциите тогава\", каза още Цветанов. \"Това, което извлякох като поука, е, че не трябва да се произнасяш толкова категорично, докато съдът не се произнесе на последна инстанция. Не участвам в планирането на операциите. Трябва да има повече операции с необходимите доказателства, за да може да има повече осъдителни присъди. Дължа извинение на всички, които под една или друга форма са се почувствали засегнати\", допълни зам.-председателят на ГЕРБ.", "date": "2019.01.27", "title": "Цветанов: Трябва да има повече операции с доказателства, за да има повече осъдителни присъди"}
{"url": "https://www.24chasa.bg/novini/article/7266729", "text": "Министерството на туризма е в непрекъсната връзка с кметовете и областните управители във връзка с усложнената зимна обстановка в курортите. По последна информация няма бедстващи туристи в зимните курорти и ситуацията постепенно се нормализира след обилните валежи в последните дни. Това съобщиха от пресцентъра на Министерството на туризма. В Смолянска област част от пътищата вече са отворени и туристите могат да се предвижват. По информация на местните власти в Чепеларе проблеми няма. Пистите и съоръженията в ски зоната в Банско днес работят нормално. Данните на местната власт са, че условията са подходящи и туристите могат да практикуват зимни спортове. В Боровец съоръженията работят, увериха от фирмата концесионер. Министерството на туризма е в постоянна връзка и с всички компетентни институции. ", "date": "2019.01.27", "title": "Министерството на туризма: Няма бедстващи туристи в зимните курорти"}
{"url": "https://www.24chasa.bg/novini/article/7266734", "text": "Двама души са загинали, млада жена се издирва, а над 300 сгради са понесли щети заради наводненията и преминалите през последните дни смерчове в турския средиземноморски окръг Анталия, предаде турската частна телевизия НТВ. Равносметката бе представена от турския министър на околната среда и градоустройството Мурат Курум и от министъра на вътрешните работи Сюлейман Сойлу, предава БТА. Продължава дейността по издирването на изчезналата студентка Кадер Бусе Аджар, чиято кола е била отнесена от река. Природните бедствия засегнаха най-сериозно градовете Кемер, Кумлуджа, Финике и Муратпаша. Общо 315 сгради са били повредени в резултат на наводненията и смерчовете през последните два дни. Двама души са загинали. Нанесени са щети на обработваеми ниви. В района на град Кумлуджа са ранени петима души от сирийски произход, включително три деца. Метеоролози съобщиха за очаквани валежи и гръмотевични бури в Анталия и предупредиха гражданите да бъдат бдителни.", "date": "2019.01.27", "title": "Лошото време в Анталия взе 2 жертви, студентка изчезна и над 300 сгради са с щети"}
{"url": "https://www.24chasa.bg/novini/article/7266133", "text": "600 лева обезщетение дължи рейнджър на бившата си тъща заради обида. Николай Динев ще трябва да покрие и 1000 лв. хонорар на адвоката й, реши пловдивският военен съд. Делото там е било образувано след жалба на 58-годишната Тодора Кирилова. В нея тя твърди, че след раздялата на дъщеря й с Динев станала обект на омраза от негова страна. Военният я тормозил по телефона в продължение на 7 месеца. \"Позвъняванията достигаха до 150 на денонощие. Накрая апаратът ми блокира\", посочва Кирилова. Динев я атакувал и със съобщения по вайбър. На 18 август м.г. й изпратил SMS, в който я нарекъл \"бидон\", \"мърша\", \"боклук дебел\", \"свиня\" и \"психопат\". Жената е депозирала в съда копие от съобщението. Дъщеря й Соня потвърждава, че майка й е била подложена на психически терор от военния. Положението станало нетърпимо, след като Соня и родителите й отказали свиждания на 5-годишния Ивайло с баща му. Поводът бил, че след едно от посещенията си при Динев детето се върнало разстроено и потиснато. \"Тате ми каза да рева, за да се върне той при нас, иначе ще ме бие\", обяснило момченцето на майка си. Наложило се да го водят на психолог, за да се успокои. От своя страна рейнджърът твърди, че тъщата също го е обиждала. Представил е на делото записан разговор с нея, в който тя го нарича \"тъпанар\", \"педерунгел\", \"долен изрод\", \"педофил\". \"Чувал съм Тодорка да го кълне, да му казва, че детето не било негово\", свидетелствал е бащата на рейнджъра. Съдът е уважил само частично иска от 3000 лева за обезщетение на тъщата. Наказание на Динев по НК не е наложено, тъй като магистратите приемат, че в случая е налице \"реторсия\", т.е пострадалият е отвърнал със същото деяние на обвиняемия.", "date": "2019.01.27", "title": "Военен тормози бивша тъща с обидни SMS-и"}
{"url": "https://www.24chasa.bg/novini/article/7266743", "text": "Спасители претърсват за евевтуални пострадали хора триетажна жилищна  , съобщиха холандските власти, цитирани от Асошиейтед прес. Полицията на място разследва изтичане на газ като вероятно причина за взрива, който срути фасадата на сградата, предава БТА. Отломки повредиха колите, паркирани в съседство. Няма информация за жертви.", "date": "2019.01.27", "title": "Спасители търсят пострадали под отломките на срутилата се сграда в Хага"}
{"url": "https://www.24chasa.bg/novini/article/7266597", "text": "Близо 70 000 души са се включили днес, въпреки студа и дъжда, в мащабния протест в Брюксел с искане правителството да увеличи усилията си за борба с климатичните промени, предаде Асошиейтед прес. Те носеха плакати с искания за по-добро използване на възобновяемите енергийни източници и повече действия за подобряване на качеството на въздуха, предаде БТА. Демонстрацията е четвъртата за два месеца. Миналия месец подобна акция привлече 70 000 участници, а през изминалата седмица около 35 000 ученици и студенти пропуснаха часове, за да излязат и да се включат в поход с подобни искания за защита на климата. Макар прякото влияние на демонстрациите върху белгийската политика да е малко, тъй като страната е управлявана от временно правителство, те поставиха въпроса за климатичните промени напред в дневния ред на политиците, докато партиите се готвят за европейските избори през май. Часове преди края края на демонстрацията, полицията оцени събралото се множество на 70 000 души. Влаковете, пристигащи от страната, бяха толкова претъпкани, че хиляди демонстранти не успяха да стигнат навреме за марша през белгийската столица, а организаторите трябваше да го започнат по-рано, за да облекчат получилото се задръстване.", "date": "2019.01.27", "title": "Хиляди протестираха в Брюксел с искания за повече действия в защита на климата"}
{"url": "https://www.24chasa.bg/novini/article/7266602", "text": "Трима души са останали затрупани в мина в Турция след срутване на земна маса, съобщи турската частна телевизия НТВ. Инцидентът е станал в рудник в района на град Мерзифон в окръг Амасия, предаде БТА. Провежда се спасителна операция за блокираните под земята миньори. В действията участват екипи на правителствената Дирекция за управление при бедствия и извънредни ситуации, пожарникари и медици.", "date": "2019.01.27", "title": "Мина в Турция се срути, трима са блокирани вътре"}
{"url": "https://www.24chasa.bg/novini/article/7266604", "text": "Премиерът на Израел Бенямин Нетаняху заяви днес, че Еврейската държава признава лидера на опозицията Пуан Гуайдо като нов държавен глава на Венецуела, предаде БТА. \"Днес Израел се присъединява към САЩ, Канада, повечето латиноамерикански и европейски страни, като признавато новото ръководство на Венецуела\", съобщи Нетаняху във видео, публикувано в социалните мрежи, предадоха световните агенции.", "date": "2019.01.27", "title": "Израел призна Хуан Гуайдо като нов държавен глава на Венецуела"}
{"url": "https://www.24chasa.bg/novini/article/7266607", "text": "Израелският премиер Бенямин Нетаняху заяви днес, че Хасан Насралла е \"в бедствено положение\", предаде Франс прес. Коментарът му бе направен по повод разпространено вчера интервю, дадено от лидера на ливанското движение Хизбула за базираната в Бейрут телевизия \"Ал Маядин\". В интервюто си лидерът на Хизбула предупреди Израел да не продължава с въздушните си удари в Сирия и отправи заплаха, че може да нападне еврейската държава, предаде БТА. Насралла рядко дава интервюта, напомня АФП. Водачът на Хизбула \"наруши мълчанието. Той е в твърде неудобна ситуация, главно заради успеха на нашата операция \"Северен щит\". Той и приближените му бяха положили значителни усилия, за да разполагат с изненадващо оръжие - тунели, през които да атакуват\", заяви Нетаняху по време на правителствено заседание, цитиран от своята канцелария. \"За няма и шест седмици ние изцяло му отнехме това оръжие\", каза той. На 6 януари израелската армия заяви, че е открила всичките шест тунела, издълбани от Хизбула - според нея, с цел да вкара командоси в еврейската държава, - в резултат на операция с кодовото име \"Северен щит\" на ливанската граница. В интервюто си Насралла спомена за пръв път тази операция с ирония към Израел, който открил тунелите чак след \"години\". Днес Нетаняху заяви също, че лидерът на ливанското шиитско движение е \"в бедствено финансово положение\". \"Политиката, която водихме с цел да насърчим нови санкции срещу Иран, която бе ясно и недвусмислено възприета от американския президент Доналд Тръмп, нанася тежък удар по финансовите източници на Иран и съюзниците му, по-специално Хизбула\", изтъкна той. \"Трето, Насралла е в бедствено положение с оглед нашата решимост. Срещу Хизбула се изправя цялата ни смъртоносна нападателна мощ. Имайте ми вяра, Насралла има добри причини да избягва нашата ударна сила\", допълни израелският премиер.", "date": "2019.01.27", "title": "Израелският премиер: Лидерът на Хизбула \nе в бедствено положение"}
{"url": "https://www.24chasa.bg/novini/article/7266614", "text": "Ирак съобщи, че ще повика турския посланик в Багдад, след като турски сили откриха огън по демонстранти, щурмували военна база, при което бе убит един човек, предаде ДПА. \"Министерството на външните работи ще повика посланика на Турция, за да му връчи протестна нота за инцидента и да поиска това да не се повтаря\", заяви министерството в изявление, предаде БТА. Ведомството отбеляза, че \"осъжда откриването от турските сили на огън по граждани\" и критикува \"прелитането на турски бойни самолети на ниска височина, което плаши гражданите\". Демонстранти щурмуваха турската база в полуавтономния северноиракски район Кюрдистан снощи. Те протестираха срещу турските въздушни удари, при които загинаха цивилни. Турските сили откриха огън по протестиращите, при което бе убит един човек, а десет други бяха ранени. Турски изтребители редовно бомбардират позиции на Кюрдската работническа партия (ПКК) в Северен Ирак. ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ. Групировката има бази в Северен Ирак.", "date": "2019.01.27", "title": "Ирак вика турския посланик заради убит демонстрант в Кюрдистан"}
{"url": "https://www.24chasa.bg/novini/article/7266619", "text": "Всички ремонтни дейности по подмяна на стара и изграждане на нова подземна инфраструктура по ул. \"Граф Игнатиев\", ул. \"Солунска\" и ул. \"Ангел Кънчев\", които са в обхвата на ремонта на Зона 2, са завършени. Не отговарят на истината твърдения, че отново ще бъдат разкопавани участъци, на които ремонтът е завършил с полагане на настилки. Това казаха от пресцентъра на Столичната община, цитирани от  , във връзка с появили се публикации, че след няколко месеца ще трябва централните части и улиците около \"Граф Игнатиев\" отново да бъдат разкопани заради промяна в схемата за поставяне на подземни контейнери за битови отпадъци. А тези контейнери трябва да се поставят по ул. \"Граф Игнатиев\", \"Солунска\", \"6-ти септември\", \"Ген. Паренсов\", \"Цар Шишман\", площад \"Славейков\", пл. \"Гарибалди\", пл. \"Патриарх Евтимий\" и градината пред храма \"Свети Седмочисленици\", което налага да се изградят шахти на 18 локации в района и заради \"Топлофикация-София\", откъдето искат да подменят тръбите си в части от Зона 2. \"За ремонтите в Централна градска част Столична община предварително съгласува работата на всички експлоатационни дружества, която да върви непосредствено преди ремонта на пътните и тротоарни настилки\", заявиха от пресцентъра. От там увериха, че в ремонтираните участъци от Зона 2 е изградена цялата подземна инфраструктура, което включва подмяна на ВиК от началото на миналия век, стари топлопроводи, изграждане на нови тръбни мрежи на ЧЕЗ и за видеонаблюдение, както и подземни контейнери за изхвърляне на отпадъци. Проектът за обновяване на централна градска част ще продължи с ремонти на ул. \"Шести септември\" и ул. \"Шишман\", които до този момент не са ремонтирани. Там преди подмяната на настилките, ще бъде сменена канализация от 1920 г., топлопровод, който често аварира и ще бъдат изградени подземни контейнери. Тези улици до момента не са били ремонтирани и съответно няма \"отново да бъдат разкопавани\", твърдят от \"Московска\" 33.", "date": "2019.01.27", "title": "Столична община: Няма да се разкопават завършени участъци по ул. \"Граф Игнатиев\""}
{"url": "https://www.24chasa.bg/novini/article/7266627", "text": "Израелското правителство одобри днес закон, разрешаващ износа на медицински канабис. Очаква се това да увеличи държавните приходи и да стимулира земеделския сектор въпреки критиките, че може да доведе до засилване на употребата на марихуана за развлекателни цели, предаде Ройтерс. Законът, подкрепен от парламента миналия месец, позволява на компании, получили одобрение от здравния регулатор и полицията, да изнасят медицински канабис за страни, където употребата му е легална. Според израелски медии износът ще започне след девет месеца, предаде БТА. Някои депутати се опитаха да блокират законодателството, опасявайки се, че засилено отглеждане на канабис може да доведе до повече наркотици по улиците. Израелските компании, възползващи се от благоприятния климат и експертните познания в медицинските и земеделски технологии, са сред най-големите световни производители на медицински канабис. Според оценки на правителството износът на марихуана може да увеличи данъчните приходи с 1 млрд. шекела (273 млн. долара). Законът същевременно налага строги ограничения за износителите и предвижда затвор и тежки глоби за нарушения. Осем компании в Израел отглеждат канабис, като много от тях са открили ферми в чужбина, за да имат достъп до международния пазар. Десетки фирми поискаха от властите разрешение за износ.", "date": "2019.01.27", "title": "Израел разрешава износа на медицински канабис"}
{"url": "https://www.24chasa.bg/novini/article/7264763", "text": "16 декември 1878 г. вечерта. Чиновникът от финансовия отдел на Временното руско управление в България Константин Бух приключва работата си по съставянето на проектоустав за учредяване на Българска народна банка. Дни по-късно той го представя на княз Дондуков-Корсаков. Князът полага печат върху документа на 25 януари 1879 г. Това е символичният рожден ден на банката. Новата институция е замислена уж като автономна, по под контрола на финансовото министерство. Заедно с “кръщелното” при раждането си тя получава стартов капитал от 2 милиона френски франка Разрешено ѝ е да набира влогове, да съхранява ценности, да продава благородни метали, чуждестранни монети. Строго ѝ е забранено да кредитира държавата. Истинският рожден ден на БНБ е 6 юни 1879 г., когато тя реално започва да работи. Първата банкова операция е между нея и държавата - финансовото министерство ѝ превежда 8 687 043 лв., 2 милиона от които са за капитал, останалите са държавен депозит. Замисълът е да обслужва населението и стопанския оборот. На 17 август 1879 г. срещу залог е отпуснат първият заем от 1500 лева, а месец по-късно е извършена и първата сконтова операция за 13 620 лв. Банката обаче няма клонове и оперира главно в София, която тогава има скромните 20 500 жители. Затова БНБ иска от финансовия отдел право да открие клонове в смятаните за търговски центрове Свищов, Русе, Варна и Търново. Въпреки опитите да съживи влогонабирането и кредитирането, през 1880 г. БНБ спира да приема влогове. Тогава тя има само 86 клиенти, сред които двама софиянци, и държавното съкровище. В търсене на изход централната банка иска разрешение да отпуска заеми на Земеделските каси и на Румелийското правителство. През юли 1879 г. пратеници на две руски банкерски къщи от Петербург представят на правителството проект за “нова народна банка” на акционерен принцип, но парламентът го отхвърля. Години по-късно - през 1883-а, вече Държавният съвет ще утвърди нов устав, с който БНБ се превръща в безименно акционерно дружество с основен капитал от 12 млн. лв., разделен на 40 000 акции по 300 лв. едната. Идеята е една трета от тях да изкупи държавното съкровище, а останалите - частни акционери. Опитът обаче е неуспешен не само защото няма желаещи, а и заради идването на власт на правителството на Петко Каравелов през 1884 г., който е убеден привърженик на това да има държавна банка. Глътка въздух за БНБ идва през 1885 г., когато управител е Иван Гешов. Той успява да извоюва правото на банката да отпуска ипотечен кредит, кредит срещу лични гаранции, сконтиране на съкровищни бонове и кредитиране на държавата. За първи път получава и задължение да регулира стабилността на монетата и паричното обращение - функции, които има и до днес. На 18 януари 1885 г. е приет нов закон за учредяване на БНБ. Тя е определена като държавна банка, основният ѝ капитал е 10 златни лева, внесени от държавата в полза на банката. Този закон дава право на БНБ да съхранява пари, да обслужва бюджета, да набира влогове и да кредитира. А от 1889 до 1902 г. БНБ и държавата преминават през първите финансови кризи. Оцеляването ѝ струва спиране обмяната на банкноти срещу злато и отпечатването на книжни пари със сребърно покритие. Съвземането на централната банка завършва през 1904 г. Левът се налага като парична единица, активите на централната банка вече са 81 млн. лв. Годините до 1924-а също са трудни. И за държавата, и за банката. БНБ е притискана от правителството чрез финансовото министерство. Кредитира само държавата, общините и бежанците. Въпреки това до 1900 г. броят на операциите и клиентите ѝ расте - от 33 923 през 1886 г. до 269 936 през 1900-а, а касовият оборот от 40,8 млн. лв. годишно стига до 432 млн. Централната банка е подпомагана от частни лихвари. За първи път ѝ се разрешава да дава заеми и в чужбина. Срокът на ипотекарните заеми, както са се наричали тогава, се удължава от 1 на 30 години. Изпитанията за държавата и за БНБ продължават и по време на войните. Банката е задължена със специален закон от 1941 г. да емитира бонове. Междувременно държавата е разрешила на министъра на войната да поема задължения за нуждите на отбраната в размер на 2,2 млрд. лв. Според Кирил Гунев, който тогава управлява банката, емисията поражда два проблема. Единият е, че тя е принудена да превиши законовия лимит от 20% от капитала си, който може да пласира в съкровищни бонове. Вторият са боновете със “златна” клауза. По този повод Гунев заявява, че вмъкне ли се златна клауза в един международен договор, България става роб - колкото повече плаща, толкова повече дължи. За да минимизира риска, БНБ ги изкупува. В същото време обаче отпуска огромни кредити на министерства. През 1944 г. след бомбардировките дългът на държавата към БНБ е разсрочен. Въвеждат се валутни ограничения, които стават драстични - през 1943 г. се стига до положение валута за пътувания да се отпуска само с разрешение на министър-председателя. Втората световна война оставя в наследство на държавата висока инфлация и големи стокови дефицити. Първата стъпка на БНБ е емисия на вътрешни облигационни заеми. Следваща стъпка е проведената през 1947 г. парична реформа, която се извършва светкавично и пряко изземва големите спестявания. В резултат паричният оборот е съкратен 5 пъти и се изчиства от старите номинали банкноти и от използваните дотогава като разменно средство емитирани през войната съкровищни ценни книжа. Въведена е купонна система, чрез която се балансират търсенето и предлагането на налични пари. Периодът от 1942 до 1951 г. оформя плановата централизирана финансова система. В БНБ е проведена политическа чистка, ръководството е сменено, а бившата управа е изправена през 1945 г. пред Народния съд. През 1951 г. БНБ преживява първата банкова реформа, като заедно с нея се извършва и разсрочване на дългове. То се използва като примамка за “доброволно встъпване” в ТКЗС-тата. През 1952 г. следва втора парична реформа, при която се извършва фактическа експроприация на големите влогове, курсът на лева е обвързан към съветската рубла и формално към златото, а златното съдържание на лева е приведено в съответствие с това на рублата. Този формален “златен стандарт” няма никакво отношение към конвертируемостта на двете валути. В средата на 60-те следват нови трусове, определени като реформи. Целта е ограничаване на прякото бюджетно кредитиране на стопанските предприятия. БНБ набира кредитен ресурс през ДСК, т.е. чрез спестяванията на домакинствата, ДЗИ и Българската външнотърговска банка, създадена през 1964 г. като акционерно дружество. Реформата всъщност влошава положението. При неизпълнение на “лимитите за капитални вложения” се увеличават “извънлимитните средства”, кредитирането на фонд “Работна заплата” става неограничено, въвеждат се диференцирани лихви. За кратко в края на 60-те години е направен и опит за създаване на подобие на двустепенна банкова система, който обаче не проработва. Това става очевидно в средата на 70-те години, когато лавинообразно се увеличават просрочените заеми на предприятията, а нарастването на кредитите им е много по-бързо от това на техните основни фондове. Следва нова мащабна реформа – през 1987 г. На БНБ се приписват функции на централна банка, а на отраслов принцип са учредени седем държавни специализирани “търговски” банки за кредитиране на инвестициите. Техни акционери са БНБ и основните предприятия от съответния отрасъл, които същите тези банки обслужват. Фиксираните цени и изкуствените валутни курсове се запазват, както и липсата на междубанков и валутен пазар, а също и държавната собственост. Така банките се превръщат в източник на масирано вътрешно кредитиране и генератор на бъдещи лоши кредити, а БНБ остава напълно зависима от правителството. През целия социалистически период БНБ преживява и няколко дългови кризи. Първата е в началото на 60-те години, когато краткосрочният дълг расте и не може да бъде рефинансиран в конвертируема валута. Първите опити за справяне с кризата са традиционни: административни ограничения, свиване на вноса и потреблението. Има и по-нетрадиционни - например опитът да се “ликвидира” дългът в конвертируема валута, като, използвайки резервите на страната, се прави опит да се разсрочат задълженията към опериращи на западните пазари съветски банки (Москоу народни банк, Лондон, и Юробанк/Ойробанк, Париж). Кулминацията и развръзката на тази дългова криза е един напълно нестандартен ход - продажбата на българските златни резерви, заложени като обезпечение срещу получените заеми. Самият резерв през 1959 г. е пренесен в Москва под предлог, че сградата на БНБ няма да издържи на ядрен удар, а през 1962 г. и 1964 г. е продаден на свободния пазар с цел плащане на падежите по дълга към Париж и Лондон. Операцията протича при пълна секретност и дори извършването на счетоводните операции е разпоредено устно. След този случай започва трупането на нов златен резерв, за което БНБ прибягва и до ограничени заеми срещу залог от базелската Банка за международни разплащания. През 1977-1978 г. избухва втората дългова криза, а разрешаването є е резултат от съгласието на СССР България да реекспортира на международните пазари нефтопродукти по световни цени. Така натрупаната опасна краткосрочна задлъжнялост на страната е преодоляна с политически средства и през 1979–1984 г. дългът е чувствително намален, а България отбелязва положително салдо по платежния си баланс. Третата дългова криза, проявила се през 80-те години, е предизвикана основно от големите вземания на България от неплатежоспособни длъжници от Третия свят. По настояване на БНБ през 1989 г. задълженията на държавата към банката са описани, формално признати и разсрочени, с което неявно се признава неплатежоспособността на правителството по вътрешния държавен дълг. След 1989 г. частният сектор преживява своеобразен бум. Либералният лицензионен режим и ниският законов размер на необходимия начален капитал обаче водят до създаването на множество банки с недостатъчен собствен капитал. Първият клон на чуждестранна банка се появява на българския пазар през 1993 г., а към 1996 г. у нас вече оперират 7 банки или клонове с чуждестранно участие Тъй като не се изискват доказателства за произход на капитала, много от тях стартират с взети назаем пари, в редица случаи от държавни банки или държавни предприятия. Тъй като е разрешено да си разменят пакети от акции, няколко банки използват едни и същи пари. През есента на 1993 г. паричната политика е блокирана и от реалната икономика, тъй като близо 2/3 от новите банкови кредити за реалния сектор отново са насочени към губещи държавни предприятия. Така банковата система постепенно се превръща в трансмисия за поемане загубите на реалния сектор. През 1992 г. се приема Законът за уреждане на необслужваните кредити, договорени до 31 декември 1990 г., с издаване на 25-годишни държавни ценни книжа в полза на банките и правителството поема обслужването на натрупаните дългове. За да избегне банкова криза, БНБ все повече се ангажира и с операции по рефинансиране. През 1995 г. от общо 45 търговски банки тя рефинансира 19. В края на 1995 г. и началото на 1996 г. поради липсата на законови възможности за обявяване на банки в несъстоятелност БНБ изкупува срещу един лев или под друга форма няколко търговски банки с цел оздравяване на банковата система. През първата половина на 1996 г. обаче лавината тръгва. Заради неизпълнение на поети ангажименти пред МВФ спират и заемите оттам. Тогава е обявен и мораториум за плащанията ни по външния дълг. През май и юни 1996 г. БНБ поставя под особен надзор 5 банки, започва масово теглене на депозити. Опитът да се стабилизира системата чрез обезценяване на лева, повишаване на основния лихвен процент до 25% месечно довежда до масово необслужване на заеми. През есента на 1996 г. натискът върху лева става неудържим. МВФ предлага въвеждане на валутен борд. Междувременно котировките стигат 3000 лв. за долар. Въвеждането на валутния борд от служебния кабинет на Стефан Софиянски стабилизира курса на 1500 лв. за долар. Кризата от 1996-1997 г. поставя началото на структурните реформи. Специфика на паричния съвет в България е, че той осигурява покритие не само на банкнотите и монетите, но и на депозита на правителството и на резервите на търговските банки. Опитът от банковата криза, предхождаща въвеждането на паричния съвет, показва, че стабилността на банките е от съществено значение и за неговата жизнеспособност. Във връзка с това се създава силна законово базирана система за банково регулиране. По решение на Управителния съвет на БНБ и на Министерския съвет от 1 юли 1999 г. се извършва деноминация на лева, като 1000 стари лева (BGL) се заменят за 1 нов лев (BGN). Със създаването на еврото - 1 януари 1999 г., централната банка на България приема еврото за резервна валута и Управителният съвет определя неотменимо фиксиран курс от 1,95583 лева за евро. При преговорния процес с Европейската комисия България поема ангажимента да отговори и на друго важно предизвикателство - да гарантира независимостта на БНБ във всички нейни аспекти - институционна, финансова и персонална. БНБ обещава и да съдейства за присъединяването на България към валутен механизъм, като се задължава едностранно да поддържа паричния съвет до приемането в еврозоната при запазване на съществуващото разменно съотношение на лева към еврото. След подписването на договора за присъединяване на страната ни към Европейския съюз БНБ получава статут на наблюдател в ЕСЦБ, а управителят ѝ е член на Генералния съвет на Европейската централна банка. Съгласно Устава на ЕСЦБ/ЕЦБ всяка държава членка внася 7% от своя дял в капитала на ЕЦБ при присъединяването си към ЕС, а останалите 93% - при влизане в еврозоната. Колко ще бъде този дял и кога ще го внесем, още не е ясно.", "date": "2019.01.27", "title": "140-годишната БНБ се “ражда” два пъти, оцелява при над 10 кризи и реформи"}
{"url": "https://www.24chasa.bg/novini/article/7266662", "text": "Кремъл отхвърли днес твърденията, че във Венецуела има бойци от руски частни военни компании, подкрепящи президента Николас Мадуро - съюзник на Москва, чиято власт оспорва опозиционерът Хуан Гуайдо, предаде Франс прес, цитирана от БТА. \"Не, разбира се\", каза Дмитрий Песков, прессекретарят на президента Владимир Путин, в отговор на въпрос дали потвърждава, че във Венецуела са изпратени \"руски бойци\", както писаха тази седмица медии в Русия и по света. \"На страха очите са големи\", напомни той руска пословица, цитиран от АФП и ТАСС. В петък Евгений Шабаев - човек, представил се за казашки атаман, заяви в социалната мрежа ВКонтакте, че бойци от руска частна военна компания, завърнали се наскоро от Габон, били накарани в понеделник \"по спешност\" да формират отряд от \"400 души\", изпратен впоследствие в Каракас през Куба. Според негово изявление пред АФП техни роднини го потърсили като \"единствен открит защитник на правата\" на тези хора, защото мисията на изпратените във Венецуела била \"неясна\" и това тревожело близките им. Същия ден посланикът на Москва в Каракас нарече предполагаемото присъствие на руски наемници във Венецуела \"фарс\", отбелязва АФП.", "date": "2019.01.27", "title": "Кремъл отхвърли днес твърденията, че във Венецуела има наемници от Русия"}
{"url": "https://www.24chasa.bg/novini/article/7266665", "text": "Съпругата на сирийския президент Башар Асад, която страда от рак на гърдата, бе оперирана във военната болница в Дамаск. Това съобщи днес канцеларията на държавния глава, като приветства \"успешната\" операция и пожела на болната скорошно оздравяване, предадоха Франс прес и ТАСС. Първата \"дама Асма Асад се лекува от злокачествен тумор и бе подложена на хирургична операция на гърдата във военната болница в Дамаск, която приключи с успех\", се казва в публикации на офиса в Туитър и други интернет ресурси, цитирани от агенциите. През август президентската канцелария информира за заболяването на 43-годишната първа дама, майка на три деца. Оттогава често качва в интернет нейни снимки, на които Асма Асад - със забрадка на главата, посещава деца, болни от рак, ранени през войната и сираци или пък участва в благотворителни акции. Наречена \"пустинна роза\" от американското сп. \"Вог\" и \"светлина\" от френски седмичник, преди да избухне вйната в Сирия през 2011 г., Асма Асад впоследствие бе остро критикувана заради мълчанието си по повод кървавите репресии на режима срещу продемократичните демонстранти, после и срещу бунта в страната, напомня АФП.", "date": "2019.01.27", "title": "Оперираха от рак съпругата на сирийския президент Башар Асад"}
{"url": "https://www.24chasa.bg/novini/article/7266671", "text": "Взрив причини срутването на предната част от сграда в Хага, Холандия, съобщава местна медия, цитирана от The Independent. От RTL News допълват, че под руините вероятно може да има затрупани хора. Службите на Спешна помощ вече са на мястото на инцидента. Според местната полиция най-вероятната причина за експлозията е изтичане на газ.", "date": "2019.01.27", "title": "Експлозия срути сграда в Хага, може да има затрупани хора под руините (Видео, снимки)"}
{"url": "https://www.24chasa.bg/novini/article/7266700", "text": "Гражданите на нашата страна и на нашия приятел Гърция може да се гордеят днес с това, че са поколението, което сложи край на един епизод на несигурен мир на Балканите, заяви македонският премиер Зоран Заев пред гръцката агенция АНА-МПА. По думите на Заев победители са всички граждани, дори и онези, които са били против споразумението. Македонският премиер \"с гордост и благодарност\" поздрави \"своя приятел, Алексис Ципрас за гласуването в гръцкия парламент\", както и всички депутати в двете страни, които \"със своя глас сложиха край на страховете, представяни като непреодолими\", предава БТА. Зоран Заев подчерта, че бъдещето ще бъде общ път \"с приятелски намерения и ценности, произтичащи от нашето европейско семейство\". \"Да живее нашето приятелство и нашето стратегическо сътрудничество\", заявява Заев в края на изявлението си. Гръцкият парламент ратифицира в петък Преспанското споразумение, с което се урежда спора за името на Република Македония и се открива пътят за присъединяване на бившата югославска република към НАТО, а по-нататък - и към ЕС. Ципрас и Заев бяха номинирани за Нобелова награда за мир за 2019 г. от Удо Булман, председател на Групата на Прогресивния алианс на социалистите и демократите в Европейския парламент, Ска Келер, съпредседател на групата на Зелените/Европейски свободен алианс и Габриеле Цимер от Европейската обединена левица/Северна зелена левица. Тримата излязоха със съвместна декларация, в която се изтъква, че Преспанското споразумение между Гърция и бившата югорепублика Македония слага край на дългогодишен спор и носи стабилност в района на Западните Балкани. Според тях това споразумение е \"образец за мирно разрешаване на международни проблеми чрез диалог и взаимен компромис\". По думите им премиерите на двете страни имат политическия кураж да продължат напред със споразумението въпреки националистическата опозиция в двете страни.", "date": "2019.01.27", "title": "Заев: С Преспанското споразумение \nпобедители са гражданите на двете страни"}
{"url": "https://www.24chasa.bg/novini/article/7266565", "text": "Италианският вицепремиер и министър на вътрешните работи Матео Салвини заяви днес, че събира доказателства, за да се предприемат съдебни действия срещу екипажа на кораба \"Сий уоч 3\", който плава под холандски флаг, предаде Франс прес. Той каза това на фона на множащи се призиви 47-те мигранти, които се намират на кораба, да получат разрешение да слязат, предаде БТА. \"Разполагаме с конкретни свидетелства, че капитанът и екипажът на \"Сий уоч 3\" са поставили в опасност живота на хората на борда, отказвайки да изпълнят точните указания, които им бяха дадени преди няколко дни да свалят тези хора на най-близкото пристанище, не в Италия!\", написа в Туитър Салвини. \"Доказателствата ще бъдат предадени на съдебните власти\", допълни той и обвини капитана и екипажа в \"престъпление и явно желание да използват тези имигранти в политическа битка\". Салвини, водач на крайната десница, отказа достъп до пристанищата на страната си за мигрантите, идващи предимно от Субсахарска Африка и спасени в Средиземно море преди седмица. Той подчерта, че въпросният кораб, който в крайна сметка хвърли котва близо до Сицилия, е можел да дебаркира преди това в Либия, Тунис или Малта. \"Министърът на вътрешните работи събира доказателства, за да се прецени дали е възможно да подаде жалба срещу екипажа на \"Сий уоч\" за подпомагане на незаконната имиграция\", посочи ведомството му. Италиански депутати успяха да се качат на кораба, въпреки официалната забрана. \"Ще проверим положението на борда и продължаваме да настояваме на пътниците и екипажа да бъде позволено да слязат на сушата в съответствие с международното право\", заяви депутатът от левицата Никола Фратояни. Няколко неправителствени организации, включително \"Спасете децата\", призоваха Италия да позволи поне на 13-те непълнолетни на кораба да слязат. Салвини, на свой ред, настоя Холандия и Германия да поемат отговорността за кораба, който се използва от германската организация \"Сий уоч\". Холандският министър по въпросите на миграцията Марк Харберс заяви вчера, че страната му не е длъжна да намери решение, тъй като \"Сий уоч 3\" е действал по своя инициатива.", "date": "2019.01.27", "title": "Италианският вътрешен министър заплаши със съд спасителите на мигранти"}
{"url": "https://www.24chasa.bg/novini/article/7266539", "text": "Британското правителство съобщи днес, че е започнало консултации за увеличаване на броя и продължителността на дебатите в парламента, за да си осигури достатъчно време за приемане на всички необходими текстове преди Брекзита, предаде Франс прес. \"Осъзнаваме, че графикът ни притиска и за да се подсигурим, започнахме предварителни разговори за удължаване на времето на заседанията, в случай че това се окаже нужно\", каза за АФП правителствен говорител, предаде БТА. До датата на Брекзита, 29 март, дебатите биха могли да продължават до полунощ в понеделниците, да бъдат удължени с близо пет часа във вторниците или да се състоят в петък, когато обикновено няма заседания. Що се отнася до ваканцията на парламента от 15 до 24 февруари, тя може да бъде отменена, отбелязва АФП. Всички депутати ще имат възможност да обсъдят и гласуват всяко удължаване на графика. Знаем, че е необходимо съгласуване с работния график на депутатите в избирателния им район, както и с личния и семейния им живот, който също е важен, каза говорителят. От 13-те закона, които трябва да бъдат приет преди Брекзита, пет вече са обнародвани, а осем предстои да бъдат гласувани. Дебатите по някои от тях обаче, като текстовете за околната среда и за грижата за благото на животните, още не са започнали, сочат данните на мозъчния тръст Институт за управление. \"Струва ми се, че с подкрепата на двете камари - на общините и на лордовете, с добра воля и решителност, все още можем да приемем тези закони навреме\", заяви пред Би Би Си министърът, отговарящ за връзките с парламента, Андреа Ледсъм. Наред с това, както съобщи днес в. \"Сънди таймс\", \"Даунинг стрийт\" разглежда възможността за въвеждане на военно положение в случай на обществени вълнения при евентуален Брекзит без споразумение. В рамките на закон от 2004 г. за гражданска отбрана и действия при кризисна ситуация, може да се реши да бъдат въведени полицейски час, забрани за пътуване или да бъде разположена армията, за да не се допуснат евентуални размирици. \"Министър-председателката заяви, че може да има сътресения в случай на напускане без сделка. Като отговорно правителство обаче ние вземаме всички съответни мерки да сведем тези сътресения до минимум и да се погрижим страната да е подготвена\", каза правителствен говорител. Великобритания разполага с опцията да използва военно положение за справяне с масови безредици, до каквито може да се стигне при Брекзит без сделка, но това не въпросът, върху който правителството фокусира вниманието си, заяви днес министърът на здравеопазването Мат Ханкок, цитиран от Ройтерс.", "date": "2019.01.27", "title": "Заради Брекзит британският парламент може да си отмени ваканцията и да заседава още"}
{"url": "https://www.24chasa.bg/novini/article/7266541", "text": "Заради повредите по железния пък, причинени от дерайлирали 2 вагона на товарен влак в събота към 18,35 часа в района на гара Шивачево, движението по подбалканската линия на влаковете бе спряно веднага и от снощи те са пренасочвани през Зимница, Ямбол и Стара Загора към Тулово и Казанлък. В почивния ден днес по релсите, които на места трябваше да се подменят, бяха съсредоточени много работници с цел движението да бъде възстановено към 16,30 часа, видя на място репортер на \"24 часа\". \"Най-вероятно технически проблем в дерайлиралите вагони са причина за този инцидент, железният път е в добро състояние\", това каза днес пред \"24 часа\" на гара Шивачево Бойко Скробански, началник на звеното за разследвания в Министерството на транспорта. Той също дойде на място, след като в събота към 18,35 часа два вагона от товарна композиция, пътуваща празна от Бургас към Пирдоп по подбалканската линия, дерайлираха и потрошиха 5 км и 850 метра железен път, преди влакът да бъде спрян. Той е собственост на частния превозвач \"Ди Би карго България\" ЕООД, уточни Скробански. При инцидента няма пострадали хора. С вагоните се превозва меден прокат от мина \"Челопеч\" към бургаското пристанище, на връщане те пътуват празни. Композицията преминавала транзит през гара Шивачево, когато ръководителят на движението забелязал, че вагон номер 20, в средата на влака, е дерайлирал и се влачи. Машинистите не били разбрали това, тъй като влакът бил дълъг над половин километър - общо с 36 вагона и 4 електрически локомотива, от които три били за \"студен резерв\" и пътували като вагони. Ръководителят на движението подал веднага червен сигнал за спиране, но подминалите вече гарата машинисти не го забелязали. Тогава \"червената шапка\" прекъснал електричеството по контактната мрежа на линията и влакът спрял принудително на около 2 км западно от Шивачево. Междувременно при преминаването на прелеза западно от гарата подскочил и дерайлирал и вагон 21. Смята се, че първият, номер 20, излязал от релсите още на 3-4 километра преди Шивачево. Двата проблемни вагона са в средата на композицията, но връзката между вагоните е гъвкава и това може да се случи, обясни вчера Бойко Скробански. Според него, няма нищо необичайно в това, че машинистите не са разбрали за инцидента, тъй като шумът от влака е голям, а празната композиция не придърпва, както би станало при дерйлиране на пълни вагони. Пак според Скробански, в района на гара Шивачево влакът преминал с малко по-ниска от разрешената там за товарни влакове скорост - със 75-76 км в час при разрешена скорост 80 километра в час. След като влакът бил спрян, дерайлиралите вагони са изправени и откачени на гара Твърдица. Останалите са продължили към Пирдоп.", "date": "2019.01.27", "title": "Работници бързат с ремонта, за да пуснат движението по подбалканската линия към 16,30 часа (Снимки)"}
{"url": "https://www.24chasa.bg/novini/article/7266551", "text": "Турският президент Реджеп Тайип Ердоган обяви днес предстоящия строеж на трето летище в средиземноморския окръг Анталия, предаде ТАСС. \"Пристъпихме към работата по изграждане на трето летище в Анталия. Надяваме се строителните дейности да приключат до 2022 г., след което ще се състои тържествено откриване\", каза президентът, цитиран от турската частна телевизия СиЕнЕн-Тюрк, предаде БТА. В момента в окръг Анталия има две летища - в едноименния окръжен град и в град Алания, напомня ТАСС.", "date": "2019.01.27", "title": "Ердоган: Анталия ще се сдобие с трето летище през 2022 г."}
{"url": "https://www.24chasa.bg/novini/article/7266054", "text": "Баба кръщава животните си на български политици. Това е разказ за животните и хората. Едва ли сте чували нейната история. Тя говори кротко, смирено, откровено, разказа  . „Кажи си всичко каквото ти тежи на него, няма други да знаят”, споделя баба Желка за общуването с животните. Едва ли баба Желка е чувала за Оруел, но Оруел е в нейния двор. Както известният в целия свят писател, така и една баба от едно малко българско село се опитва да казва своята истина във времена на повсеместна лъжа. Баба Желка кръстила любимите си животни на български политици. Кучето Румен е кръстено на президента. Двете прасенца в двора й се казват Мая и Бойко. За житейските перипетии пръв разказва търсачът на истории в кадър – фотожурналистът Христо Русев. Една от последните му находки е именно баба Желка с нейните животни – прасенцата Бойко и Мая, които спят в кочинката насред спалнята на възрастната жена, докато кучето Румен е на своя пост. До скоро къщата на баба Желка не е празна, но преди 9 месеца мъжът й умира от рак. Родена е на фаталната дата 13 февруари. Напук на суеверията носи радост в семейството си, защото е най-малкото от 13 деца. Дъщеря й заедно с едното внуче са емигранти. Ако не бяха животните, баба Желка щеше да е напълно сама.", "date": "2019.01.27", "title": "Баба Желка кръщава животните си на български политици"}
{"url": "https://www.24chasa.bg/novini/article/7266121", "text": "Забравете бягащото колело за мишки. Ако домашният ви гризач страда от безсъние, това, от което наистина се нуждае, е хамак. Ново изследване показва, че мишките, подобно на човека, заспиват по-бързо, ако ги полюлеят леко, съобщава \"Сайънс дейли\", цитиран от БТА. След като учени от университета на Женева, Швейцария, установиха, че люлеенето подобрява съня и паметта на хората, техни колеги от университета на Лозана са проучили как стои въпросът с приспивното люшкане при мишки. Лекото люлеене помага не само на малките деца, но и на възрастните хора да заспиват по-бързо и да спят по-дълбоко. Учените отдавна допускат, че човешката вестибуларна система играе роля, но не разполагат с убедителни доказателства за това. За целите на новото изследване учените са поставили клетки с мишки върху люлеещи се платформи, наблюдавали са мозъчната активност на гризачите и са отчели качеството на съня им. Специалистите са установили, че както при хората, така и при мишките, люлеенето ускорява заспиването и увеличава времетраенето на съня. При животните обаче приспивното люшкане не оказва влияние върху дълбочината на съня. Учените не са изследвали как люлеенето влияе върху паметта на мишките, докато благоприятният му ефект върху човешката е установен в предишното проучване. За сметка на това специалистите са открили, че мишките харесват да бъдат люшкани четири пъти по-бързо от човека. Тази разлика вероятно се дължи на факта, че женските гризачи разнасят бебета си наоколо в уста, което оказва приспиващ ефект. Учените отбелязват, че е прекалено рано на базата на тези изследвания да се говори за споделени еволюционни механизми. Специалистите са установили също, че мишки с липсващ ключов елемент от вестибуларната система изобщо не се влияят от приспивното люлеене - потвърждение за централната й роля в този ефект.", "date": "2019.01.27", "title": "Мишките, подобно на хората, харесват приспивното люлеене"}
{"url": "https://www.24chasa.bg/novini/article/7266186", "text": "Кюрдската работническа партия (ПКК) стои зад нападението срещу турска военна база в Северен Ирак, заяви днес турският външен министър Мевлют Чавушоглу, цитиран от турската телевизия НТВ, предаде БТА. Един демонстрант бе убит и най-малко десетима други протестиращи бяха ранени вчера, след като нахлуха в турската военна база близо до Дахук в Иракски Кюрдистан. Протестиращите подпалиха два танка и коли. Знаем, че зад това нападение стои ПКК. Започнаха да подстрекават местното население към подобни действия, каза Чавушоглу. Той добави, че е получил уверения от местните власти, че по случая ще бъде предприето разследване. Следим случая, добави Чавушоглу. Местни жители посочиха вчера, че повод за недоволството на демонстрантите са турските въздушни удари, извършвани в района, информира Ройтерс. Турция в последно време активизира действията си срещу Кюрдската работническа партия (ПКК) в Северен Ирак, където групировката има бази. ПКК води въоръжена борба срещу турската държава от 1984 г. и се разглежда като терористична организация от Анкара, ЕС и САЩ. Чавушоглу коментира и изборите във . Той отправи призив да се уважава решението на избирателите в страната, които на предишните избори гласуваха за действащия президент Николас Мадуро, предаде ТАСС. Проблемът във Венецуела трябва да бъде разрешен по мирен път, властите на страната са отворени за диалог. Трябва да постигнем мир в страната, всички трябва да се отнасят с уважение към волята на народа, проявена на изборите, каза Чавушоглу. Той критикува държавите, подкрепящи смяната на властта в латиноамериканската страна. Страните, които учат на демокрация другите, могат да игнорират демокрацията, когато става въпрос за самите тях, отбеляза Чавушоглу, цитиран от телевизия Хабертюрк. ", "date": "2019.01.27", "title": "Чавушоглу: ПКК стои зад нападението срещу турска военна база в Северен Ирак"}
{"url": "https://www.24chasa.bg/novini/article/7266209", "text": "След появилите се тази седмица съобщения, че десетки журналисти от либералните сайтове \"Бъзфийд\" и \"Хъфпост\" ще загубят работата си заради бюджетни ограничения, американският президент Доналд Тръмп разкритикува вчера тези две медии, предадoha ДПА и БТА. \"Фалшивите новини и лошата журналистика предизвикаха голям спад. За съжаление, още много ще последват. Хората искат Истината!\", написа Тръмп в \"Туитър\". Тръмп от дълго време отправя нападки срещу критиците си в пресата, често използва израза \"фалшиви новини\" и нарича някои медии \"враг на народа\". \"Бъзфийд\" неотдавна публикува твърдение, че Тръмп е накарал бившия си адвокат Майкъл Коен да излъже Конгреса за предприемачески проект в Русия. Робърт Мълър, специалния прокурор, разследващ имало ли е връзки между предизборния щаб на Тръмп през 2016 г. и Русия, опроверга поместената в статията информация. Според някои данни общо около 1000 журналисти са загубили работата си през последната седмица, включително в медийната компания \"Ганет\", която издава вестника \"Ю Ес Ей тудей\".", "date": "2019.01.27", "title": "Тръмп: Хората са уморени от фалшивите новини и лошата журналистика"}
{"url": "https://www.24chasa.bg/novini/article/7266216", "text": "Египет откри вчера ново международно летище в покрайнините на Кайро в опит да намали натовареността на основната аерогара в столицата и да даде тласък на туризма, съобщи Ройтерс, цитирана от БТА. Летище \"Сфинкс\", намиращо се близо до пирамидите в Гиза и до новия Голям египетски музей, е още в пробен период и се очаква да обслужи 30 полета до началото на февруари. Проектът за 17 милиона долара е част от план на министерството на туризма да направи по-достъпни историческите обекти за почиващите в курортите по Червено море като Шарм ел Шейх и Хургада. Аерогарата ще заработи с пълен капацитет през 2020 г. След бурните години след избухването на Арабската пролет, през които туризмът пострада, приходите в сектора започнаха да се повишават. През първата половина на 2018 г. достигнаха 4,8 милиарда долара. Това е 77 процента растеж на годишна база.", "date": "2019.01.27", "title": "\"Сфинкс\" за 17 милиона долара - новото летище на Египет"}
{"url": "https://www.24chasa.bg/novini/article/7266226", "text": "Бразилската минна компания \"Вале\" предупреди, че има непосредствена опасност от скъсване на стената на още едно хвостохранилище в Брумадиньо, същия район, където онзи ден при скъсване на друга стена загинаха най-малко 34 души, а около са 300 в неизвестност, съобщи Франс прес, цитирана от БТА. Компания \"Вале\", собственик на мина Корего до Фейжао, където се разигра трагедията, посочи в комюнике, че рано тази сутрин е задействала алармите, след като било регистрирано повишаване на нивото на водата в друго хвостохранилище на същата мина. Пожарникарите съобщиха, че са започнали евакуация на населението от близките селища. Заради операцията по евакуирането са временно преустановени действията по издирване на евентуални оцелели след скъсването на първата стена, казаха спасителите. Израелските военни съобщиха, че 130 израелски спасители вече пътуват за Бразилия, за да окажат помощ при издирването на оцелели, посочва Асошиейтед прес. Групата включва подразделение със специално обучени кучета, пожарникари и специализирано звено от водолази. Очаква се те да останат около седмица. По данни на АП жертвите на петъчната трагедия до момента са 40.", "date": "2019.01.27", "title": "Бразилска минна компания: Има опасност от скъсване на стената на още едно хвостохранилище"}
{"url": "https://www.24chasa.bg/novini/article/7266231", "text": "Споразумението с Турция за сирийската провинция Идлиб не е напълно осъществено, което предизвиква безпокойства в Москва и Дамаск, предаде агенция Интерфакс, позовавайки се на говорител на Кремъл. Москва и Анкара се опитват да създадат зона за деескалация в региона. Русия заяви миналата седмица, че обстановката бързо се влошава и че районът е почти изцяло под контрола на бойци на терористичната групировка \"Джебхат ан Нусра\", преименувала се на \"Хаят Тахрир аш Шам\", посочва БТА. На 17 септември в Сочи президентите на Русия и Турция Владимир Путин и Реджеп Тайип Ердоган се договориха към 15 октомври да създадат в провинция Идлиб демилитаризирана зона в дълбочина от 15-20 км по протежение на линията на съприкосновение на сирийските правителствени войски и въоръжената опозиция. Анкара обаче поиска допълнително време при изпълнението на договореностите.", "date": "2019.01.27", "title": "Кремъл: Споразумението с Турция \nза Идлиб не е напълно реализирано"}
{"url": "https://www.24chasa.bg/novini/article/7266240", "text": "Центърът \"Симон Визентал\" похвали усилията на Германия за разследване и осъждане на бивши нацисти в годишния си доклад за военнопрестъпниците, предадоха ДПА и БТА. Правозащитната организация, която се бори с антисемитизма и преследва предполагаеми нацистки военнопрестъпници, приветства приетата през 2011 г. политика за наказателно преследване, която позволява всеки, служил в концлагер или в \"отряд на смъртта\" на СС, да бъде обвинен само въз основа на службата си. Публикуван от 2002 г. насам, тазгодишният доклад на Центъра обхваща периода от 1 април 2017 г. до 31 март 2018 г. и е разпространен по повод Международния възпоменателен ден на Холокоста. През този период в Германия са били повдигнати три обвинения и е било подадено искане за екстрадиция от Полша. Общо от 1 януари до март 2018 г. по света са били осъдени 105 нацистки военнопрестъпници, отбелязва Центърът. Миналата година Канада отново лиши от гражданство 94-годишния Хелмут Оберлендер, служил в група \"Д\" на отрядите на смъртта на СС. Той е обвинен, че е скрил нацисткото си минало при получаването на гражданство през 1960 година. Канадските власти лишават Оберлендер от гражданство за четвърти път. Предишните решения бяха отменени от съда след успешно обжалване на неговите адвокати, припомня ДПА. По повод Международния възпоменателен ден на Холокоста бивши затворници от концлагера Аушвиц положиха цветя пред стена, до която са се извършвали екзекуции. На този ден преди 74 години съветските войски освобождават лагера, припомня Асошиейтед прес. Оцелелите концлагеристи носеха шалове на райета, напомнящи за униформите им. Някои от тях бяха маркирани с буквата \"Р\", с която нацистите обозначавали поляците. Планира се по-късно днес край руините на газовите камери да се проведе церемония в памет на най-малко 1,1 милиона души, убити в Аушвиц, както и на всички жертви на Холокоста. Германският външен министър Хайко Маас заяви в интервю за в. \"Велт ам зонтаг\", че е необходимо да се запази паметта за жертвите на националсоциалистите и да се води борба с непознаването на събитията от онова време сред младото поколение, предаде ТАСС. \"Нашата култура на паметта се разрушава, подложена на натиска на крайнодесните\", предупреди той и припомни, че според проучване на Си Ен Ен 40 на сто от запитаните са казали, че не знаят почти нищо за Холокоста. \"Това са шокиращи цифри, които не трябва да приемаме просто така\", подчерта външният министър, припомняйки, че скоро няма да останат живи свидетели на нацистките престъпления. В същото време омразата и ксенофобията се разпространяват по-бързо отпреди, \"с едно кликване на мишката\", отбеляза Маас. Полският крайнодесен активист Пьотр Рибак и около 45 други националисти се готвят да влязат в лагера Аушвиц, за да положат венец в знак на протест срещу политиката на полското правителство. Според тях на честванията се отбелязва само паметта на убитите евреи, но не и на поляците и лицата от друга националност, съобщава Асошиейтед прес.", "date": "2019.01.27", "title": "Германия с похвали за преследването на нацистки военнопрестъпници"}
{"url": "https://www.24chasa.bg/novini/article/7265653", "text": "Юрий Гагарин официално е признат за първия човек в орбита. На 12 април 1961 г. Но конспиративните теории са категорични, че това е малко измислено. Някои дори поставят под въпрос цялата му мисия. Най-вече заради секретността около полета. Например точното място къде се е приземил излиза на бял свят 10 години по-късно. И е на повече от 300 километра от това, което официално е съобщено. През 1959 година сериозен човек от комунистическата партия на Чехословакия разкрива пред италианската новинарска агенция “Континентале”, изстрелвания на модифициран вариант на ракетата R-5A в суборбитата на Земята. Става въпрос за Алексей Ледовски, Сергей Шиборин, Андрей Митков и Мария Громова. Един от теоретиците на завладяването на Космоса Херман Оберт твърди, че има загинал пилот при подобен полет от Капустин Яр година преди това. Мистерията с тримата парашутисти, които правят скокове от огромна височина като 28,64 километра от Земята, също подклажда конспиративните теории. Според мнозина те са били първите в Космоса. Става въпрос за Пьотър Долгов, Иван Качур и Алексей Грачов. Известният автор на научна фантастика Робърт Хайнлайн пише в книгата си “Правда означава истина”, че по време на посещение в Литва му е било съобщено, че на 15 май 1960 година е бил изстрелян човек в Космоса. Става въпрос за “Спутник 4”, първия тестов полет преди мисията на Гагарин. Според официалните източници всичко е било заради объркване с няколко пробни полета, в които на мястото на пилота е имало кукла. На борда имало и запис, за да се симулира връзката със Земята. Куклите дори носели прякора Иван Иванич. Полетите на Иван Иванич са в основата на твърдението, че всъщност Гагарин въобще не е летял в Космоса. доста добре направена. След това са пуснати записите, а накрая той е изваден от капсулата на неизвестно място, като преди това просто е влязъл в нея. Гагарин и Герман Титов не се приземяват в собствения си кораб, а правят това с капсула. Първоначално е било съобщено, че той е кацнал точно на мястото, където са го чакали съветските инженери. Десетилетие по-късно се признава, че всъщност той се е приземил на повече от 300 километра от там, като е бил търсен доста време и не се е знаело дали ще оцелее. На 23 февруари 1962 г. полковник Барни Олдфийд от НАСА обяснява на пресконференция, че САЩ знаят за празен космически кораб, който обикаля Земята от години. “Спутник 1” е бил изстрелян на 15 май 1960 г., но първо се разваля една от ракетите носители, а след това и системата за контрол на атитудата и така той остава обърнат в орбита. На капсулата за връщане на Земята нямало защита срещу прегряване и заради това била оставена да изгори в атмосферата. Но най-голямото доказателство за нещо нередно остават записите на двамата братя Ахил и Джовани Батиста Джуцица-Кордиля. Те са радиолюбители, които разполагат със записи на цялата програма “Спутник”, както и “Експлорър” на САЩ. На тях ясно се чува, че пилотирана мисия през май 1960 г. излиза извън курса. На 28 ноември същата година е записан много слаб сигнал SOS от кораб, който напуска орбитата на Земята. През февруари 1961 г. пък космонавт умира от задушаване. Няколко дни преди полета на Гагарин пък има ясен запис на кораб, който прави три обиколки на планетата ни и след това тръгва обратно. Записите на братята продължават. През май 1961 г. космонавт моли за помощ, след като всичко на борда отказва. Няколко месеца по-късно корабът му отива в далечния Космос. През ноември 1962 г. космическа капсула прави лош заход към атмосферата и е изстреляна обратно в Космоса след допира с нея. Година по-късно жена умира по време на навлизането в атмосферата. И последният запис е от април 1964 г., когато още един космонавт загива при същите обстоятелства. Тази записи са в обращение вече повече от половин век, като са в основата на повечето твърдения на любителите на конспирации. Така се стига до стройната теория, че не Юрий Гагарин, а Владимир Сергеевич Илюшин е първият космонавт. Изстрелян на 7 април, почти седмица преди Гагарин. Това е синът на известния самолетен конструктор Сергей Илюшин. Според тази теория заради повреда капсулата, с която той се връща към Земята, е насочена към атмосферата няколко обиколки преди необходимото. И пада в Китай. преди да бъде върнат обратно в СССР. Подобен инцидент би бил доста срамен и заради това всичко се насочва към успешната мисия на Гагарин. Началото на тази теория е от 10 април 1961 г. Стартира от Денис Огден, кореспондент в Москва за комунистическия вестник Daily Worker. Той бил базиран в китайската болница, където бил лекуван Илюшин. Според много източници обаче Илюшин бил известен тестов пилот, но никога не е бил свързван с космическата програма. Той бил пратен в Хангжу, за да бъде лекуван с традиционна китайска медицина след катастрофа на 5 юни 1960 г. Това е потвърдено и от избягалия от СССР Леонид Владимиров, който имал близка връзка с Илюшин и публикува книгата “Руският космически блъф” през 1974 г. във Франкфурт. През 1999 г. обаче синът на Никита Хрушчов - Сергей, в интервю потвърждава, че тази теория е абсолютната истина. Илюшин бил година “гост” на Китайската народна република. Когато се върнал, легендата за Гагарин вече била достигнала световни висини и заради това всичко било покрито. И най-вече за да не разбере Западът за сериозните търкания между СССР и КНР. Самият Илюшин никога не коментира тази история до смъртта си през 2010 година.", "date": "2019.01.27", "title": "Кой всъщност е първият космонавт"}
{"url": "https://www.24chasa.bg/novini/article/7266265", "text": "Санкт Петербург отбеляза с военен парад 75-ата годишнина от освобождението на града (тогава Ленинград) от нацистката блокада през Втората световна война, предаде Асошиейтед прес, цитирана от БТА Обсадата продължава повече от две години, докато на 27 януари 1944 г. Червената армия отблъсква силите на Третия райх. Оценките за броя на жертвите варират, но според историците над 1 милион жители на града стават жертва на въздушния и артилерийски обстрел и глада. По време на войната повечето жители са оцелявали с дажби от само 125 грама хляб на ден и каквато още храна са успеели да купят. Над 2500 войници и 80 военни машини участваха в парада при температури от около минус 18 градуса. В парада участваше и легендарният танк Т-34, изиграл ключова роля в победата над нацистите и станал символ на смелостта и страданието на нацията по време на войната. Освен историческо въоръжение на парада беше показана и съвременна бойна техника, включително ракетни комплекси \"Искандер-М\". Парадът завърши с изпълнение на авиационна група за висш пилотаж, включваща шест изтребителя МиГ-29. По повод годишнината от вдигането на блокадата руският президент Владимир Путин положи цветя пред паметника \"Родината-майка\" на Пискарьовското мемориално гробище. Той неведнъж е посещавал гробището в деня на годишнината от пробива на обсадата. По традиция Путин посещава и братската могила, където е погребан брат му Виктор, починал по време на обсадата. По това време братът на сегашния президент е на 1 годинка. Самият Путин е роден след края на войната, през 1952 г. Кремъл съобщи днес, че президентът е подписал указ, с който се отпускат 150 милиона рубли (2,3 милиона долара) за създаването на нова експозиция в държавния музей на обсадата. \"Днес скърбим за загиналите при защитата на Ленинград, които с цената на живота си разкъсаха блокадата. Спомняме си за тези, които работеха в обсадения град, които, рискувайки всичко, доставяха хляб и лекарства по Пътя на живота\", написа премиерът Дмитрий Медведев в социалните медии. Германия дари 12 милиона евро на Русия по повод 75-ата годишнина от края на опустошителната блокада на Ленинград, предаде ДПА. Хуманитарното дарение ще бъде използвано за нуждите на болница и за създаването на руско-германски център, съобщиха външните министерства на двете страни в съвместно изявление. \"Уверени сме, че това доброволно действие ще подобри качеството на живота на оцелелите от блокадата и ще помогне за историческото помирение между народите на двете страни като основа за бъдещи двустранни отношения\", се казва още в него. Над един милион души загинаха по време на продължилата около две години и половина нацистка блокада на Ленинград (Санкт Петербург), посочва ДПА.", "date": "2019.01.27", "title": "Военен парад в Русия за 75-ата годишнина от освобождението на Ленинград (Снимки)"}
{"url": "https://www.24chasa.bg/novini/article/7266282", "text": "\"Вчера проведохме Конгрес на единството преди първата голяма битка през тази година\", заяви председателят на БСП - София Калоян Паргов при участието си в сутрешния блок на телевизия \"Европа\", съобщиха от пресцентъра на БСП. Той обясни, че това е ярък пример за способността на социалистическата партия да се мобилизира и да се обединява преди всяко важно събитие. \"През 2019-а БСП ще стане на 128 години и през всичкото това време вътре в партията е имало идейно-политически спорове, които отвън изглеждат като битки, коментира Калоян Паргов. - Тези сблъсъци са типични за БСП. Но преди важно събитие, в което тя участва, вътрешнопартийната дискусия затихва, конфликтите се затварят. Това също е типично за партията ни. И най-важното послание, което излезе от вчерашното заседание на 49-ия Конгрес е именно това - БСП влиза единна в изборните битки през тази година\". Калоян Паргов коментира и въпроса за евентуални бъдещи коалиционни партньори на социалистическата партия. \"Този толкова важен въпрос за съюзника винаги е стоял на дневен ред при нас, каза той. - Нашата Визия за България и платформата, която приехме на Конгреса вчера, са основата за всякакъв вид разговори за партньорства оттук-нататък. За нас това е посоката на развитие на страната ни и тя ще бъде водеща при разговори за коалиция. Няма да се коалираме заради постове, какъвто е стилът на патриотите сега, а и на някои други партии. Големият проблем при коалициите е, че когато веднъж отстъпиш от програмата си и направиш завой само и само да спасиш едно правителство, губиш доверието. Ние имаме червени линии, от които няма да отстъпим. Те са заложени в нашата Визия за България. Който ги приеме, с него ще вървим напред. Компромисите имат много висока политическа цена. Ние сме го изпитали няколко пъти\". Според председателя на БСП - София, предстоящите евроизбори ще бъдат най-сериозния тест за коалицията на патриотите. \"Няма нищо вярно в твърдението на премиера, че управляващата коалиция работи добре, категоричен е Калоян Паргов. - Видите ли - те били работели добре, а в малката коалиция нещо там си били спорели. За какво спорят - за ланския сняг или за чистотата на въздуха?! Като си тръгнал на път с някой и той постоянно ти създава проблеми, няма как да ти е комфортно пътуването. А фактите, които доказват проблемите в управляващата коалиция, ги виждаме и ги чуваме всеки ден. Волен Сидеров върви на една страна, Валери Симеонов - на друга. А на Каракачанов синята каска му отесня. Вече е съвсем очевидно, че не може да вразуми колегите си\". Калоян Паргов смята, че на БСП й е необходимо още съвсем малко, за да направи решаващата крачка и да се поздрави с победата на 26-и май. \"Постепенно БСП се оформя все по-стабилно като Алтернативата, каза той и призна, че мислите му са само за победа на евроизборите. - Доказват го и социологическите проучвания - разликата между БСП и ГЕРБ е почти нулева - в рамките на допустимата грешка. Вярно е, че тези проучвания са само ориентир, не трябва да се уповаваме основно на тях, но е видно, че корабът на управляващите потъва. Вярвам, че 2019-а ще бъде годината на промяната и на новото начало. И ако колегите от ГЕРБ не проумеят факта, че растежът на икономиката, с който се хвалят, не е достатъчен и че на България й трябва по-различна икономика - икономика на догонващ растеж, те просто няма да участват в това ново начало. Та през миналата година дори самият Томислав Дончев призна, че българската икономика в момента е \"на ишлеме\". Този път, по който сега се развива икономиката ни, е вреден за държавата\". Калоян Паргов, който е председател на групата на БСП в Столичния общински съвет, коментира и темата за предстоящото гласуване на бюджета на София. \"Сумата вече надхвърля 1,7 милиарда лева - рекорден бюджет, каза той. - Разликата е единствено в числата. За съжаление те видимо не водят до резултати за гражданите на София. Метрото вече не е новина, с която да се хвалят управляващите. На дневен ред е мръсният въздух, с който очевидно те изобщо не могат да се справят. До такава степен не могат, че улисани миналата събота и неделя в предизборното им шоу в Зала 3 на НДК, не можаха да реагират на силното замърсяване на въздуха в края на седмицата. Сетиха се да отправят призиви, след като ние излязохме с позиция, а после дни наред обикаляха медиите да се оправдават и да манипулират хората с твърдения, че въздухът бил чист. Така не се решава толкова сериозен проблем, който има пряко въздействие върху здравето на хората\".", "date": "2019.01.27", "title": "Калоян Паргов: Вчера проведохме Конгрес на единството"}
{"url": "https://www.24chasa.bg/novini/article/7266311", "text": "Постепенно се нормализира обстановката в най-тежко засегнатите от последните снеговалежи райони на страната. В Смолянска област остава в сила бедственото положение, но обстановката постепенно се нормализира. Бедственото положение остава в сила, докато се отворят всички участъци от републиканската мрежа и се възстанови електрозахранването във всички населени места, предаде  Поетапно бе възстановено електрозахранването в смолянските общини Доспат и Борино. От 14 ч се ограничава движението през Проглед-Пампорово, за да могат туристите да се придвижат спокойно, каза областният управител на Смолян Недялко Славов. „В 14 часа ще въведем ограничения на прохода на Проглед и ще забраним влизането на коли от Проглед към Пампорово, което ще позволи изтеглянето на трафика от Пампорово към Проглед и Чепеларе, тоест този път от Пампорово към Проглед и Чепеларе ще е еднопосочен. Трафикът от областния град приоритетно се насочва през прохода Рожен, където в 14 часа ще отпаднат ограниченията за придвижване с вериги. Пътуващите от езерата и посока вътрешността на страната ще бъдат пренасочвани през Смолян и прохода Рожен. Идеята е максимално да намалим входящият трафик към курорта Пампорово, за да можем да изтеглим хората, които са там“, каза областният управител на Смолян Недялко Славов. „Нормална е проходимостта на Рожен и Пампорово“, каза той по-рано през деня. „Ограниченията остават предвид факта, че трябва да имаме възможност да реагираме в по екстремни ситуации, тъй като се предполага следобед интензивен трафик от и към курорта Пампорово, както и към областният град. Възможно е преминаването с вериги през прохода Рожен и Пампорово. Затворен остава проходът Превала, както и пътят Момчиловци-Лъки“, каза Недялко Славов. Относно усложнената пътна обстановка инж. Дончо Атанасов, член на управителния съвет на Агенция „Пътна инфраструктура“ съобщи, че „големият проблем в момента е големият трафик от туристи по трите пътища от Стойките, от Проглед и от Смолян-Пампорово, които спират автомобилите по пътното платно“. „Но още вчера беше възстановено движението сутринта на тежкотоварни автомобили през старият път за Витиня. От гледна точка на нормално движение по републиканската пътна мрежа на МПС-та, включително на тежкотоварни автомобили, няма никакви проблеми в момента. Затворен е проходът Троян-Кърнаре поради огромните снегонавявания“, каза инж. Дончо Атанасов. Обстановката в родопската част на Пазарджишка област се нормализира. Все още продължава работата по отстраняването на аварии по електропроводните мрежи, които вчера оставиха 11 селища без ток. В момента засегнатите райони се захранват с електричество посредством агрегати, осигурени от И ВИ ЕН. Всички общински пътища са проходими при зимни условия. Няма изолирани бедстващи хора. В курортните комплекси в родопската част на областта обстановката е нормална. Остава ограничението за тежкотоварните камиони по направлението Батак-Доспат и Велинград-Сърница. Повечето проблеми с електрозахранването в Благоевградска област са отстранени. Още от сутринта аварийните екипи на електроразпределителното дружество са започнали работа по възстановяване на паднали над 30 електрически стълба и скъсани проводници. Най- труден е достъпът до високопланинските села и курортни местности, където снежната покривка е над един метър, като на повечето места пътищата са заледени и труднопроходими. До късния следобед електрозахранването ще бъде възстановено във всички населени места, увериха от ЧЕЗ. Продължава почистването и на пътната мрежа в планинските райони. Заради сложната обстановка отново е въведена забрана за движение на камиони над 12 тона през прохода Папазчаир. От Столичната община предупреждават шофьорите, които днес тръгват с автомобилите си към Витоша, да носят вериги.", "date": "2019.01.27", "title": "Спират влизането на коли от Проглед към Пампорово, за да се изтеглят туристите"}
{"url": "https://www.24chasa.bg/novini/article/7266336", "text": "Гръцките власти все още не са освободили руския гражданин Александър Виник от ареста, въпреки че вчера изтекоха 18-те месеца, в които, съгласно гръцкото законодателство, той можеше да бъде държан под стража без предявяване на обвинения. Това съобщи пред ТАСС ръководителят на защитата на Виник Тимофей Мусатов, предаде БТА. Мусатов посочи, че защитата на Виник е подала жалба пред гръцките власти с искане клиентът им да бъде пуснат на свобода. Александър Виник бе арестуван по искане на САЩ през юли 2017, докато бе на почивка със семейството си в Северна Гърция. Виник е заподозрян в пране на милиарди долари чрез виртуална валута. От ноември 2018 г. Виник провежда гладна стачка в затвора в знак на протест срещу това, което според него представлява \"съдебен произвол\", и настоява гръцките власти да му позволят да се върне в родината си.", "date": "2019.01.27", "title": "Гърция още не е освободила Александър Виник, въпреки че са минали 18 месеца от ареста му"}
{"url": "https://www.24chasa.bg/novini/article/7266341", "text": "Кюрдската работническа партия (ПКК) печели по 1,5 милиарда долара годишно от търговия с дрога, заяви днес турският министър на вътрешните работи Сюлейман Сойлу, цитиран от Анадолската агенция и БТА. ПКК печели годишно 1,5 милиарда долара от наркотици. ПКК е организация, която се заминава с трафик на хора и с търговия с дрога, уточни Сойлу. Дори САЩ признават това в официални доклади, добави той. Сойлу каза още, че терорът разкрива пространство за търговията с дрога, а наркотиците от друга страна осигуряват финансиране за тероризма. Групировката ПКК води въоръжена борба срещу турската държава от 1984 г. и се разглежда като терористична организация от Анкара, ЕС и САЩ. /Нора Чолакова", "date": "2019.01.27", "title": "Сюлейман Сойлу: ПКК печели по 1,5 млрд. долара годишно от търговия с дрога"}
{"url": "https://www.24chasa.bg/novini/article/7266352", "text": "Японската полиция започна разследване във връзка с подозрителни писма с прах, съдържащ цианкалий, получени в 9 компании от различни райони на страната. Това съобщи днес телевизяи Ен Ейч Кей, предадoха ТАСС и БТА. Пликовете са доставени в петък в офисите на фармацевтични фирми в Токио и Осака, компания за хранителни продукти в северния град Сапоро и в редакцията на столичния вестник \"Майничи\". В някои от тях криминалистите са открили цианид, смесен с останалия прах. Най-малко в един от случаите е приложено искане да бъде преведена по определена сметка равностойността на 31 000 долара в биткойни. Изпращачът заплашва в противен случай да разпространи продукти, съдържащи цианид. Няколко писма са изпратени от името на Шоко Асахара, чието истинско име е Чидзуо Мацумото - лидера на религиозната секта \"Върховна истина на Аум\", замесена в нападението със зарин в метрото на Токио през 1995 г. Той бе екзекутиран миналата година заедно с други босове от организацията.", "date": "2019.01.27", "title": "Японски фирми получиха писма с цианид"}
{"url": "https://www.24chasa.bg/novini/article/7266368", "text": "Четирима полицаи са убити днес при две последователни експлозии на охранителен пост край град Шаркат - някогашен бастион на джихадистите на 250 км северно от Багдад. Това съобщиха полицейски и медицински източници, предаде Франс прес, цитирана от БТА. Според Али Додах - кмета на града, отвоюван от правителствените сили през есента на 2017 г., взривното устройство избухнало рано сутринта, когато на поста край южния вход за града застъпвала на дежурство поредната смяна. Загинали двама полицаи, ранени били още осем. На местопроизшествието били изпратени подкрепления и спасителни екипи, но след около час и половина там избухнала втора бомба, която убила още двама полицаи, а нови трима били ранени. Полицейски и медицински източници потвърдиха броя на пострадалите при двете експлозии.", "date": "2019.01.27", "title": "Четирима полицаи са убити при две последователни експлозии в Ирак"}
{"url": "https://www.24chasa.bg/novini/article/7265880", "text": "През последните дни стотици снимки на хора, които държат надпис \"Ние помним\" се появиха в социалните мрежи. Всичко това беше подготовка за днес - Международният възпоменателен ден на Холокоста. Сами Стейгман e не просто оцелял от геноцида, а е преживял медицинските експерименти, които нацистите са прилагали върху него, разказа  \"Роден съм в Румъния, Трансилвания. Когато съм бил на годинка и половина, са ме отвели, заедно с родителите ми, в лагера Могилев-Подолски в Украйна. Прекарали сме там три години. За щастие сме оцелели. И тримата. Въпреки че съм бил оставен да умра от глад. Спасила ме е жена от близкото до лагера село, която носела храна на пазачите. Когато ме видяла, започнала да носи и за мен. Тайно. Рискувайки живота си, спасила моя”, разказва Сами Стейгман. Днес Сами Стейгман е на 80 години и живее в Ню Йорк. Говори свободно за Холокоста. Не винаги обаче, е било така. „Какво се е случило с мен в онзи лагер, разбрах едва когато станах на 40. Родителите ми дойдоха вкъщи. А аз бях паднал на пода и не можех да помръдна от болка. Тогава ми разказаха. Започнаха с това, че съм от късметлиите. Защото да бъдеш евреин в онези години и да бъдеш отведен в лагер, се считало за късмет. Означавало, че ще трябва да работиш и поне няма да бъдеш убит веднага, но тъй като дете на година и половина не може да работи, са ме използвали за друго. Провеждали са медицински експерименти върху мен”, споделя той. Сами знае, че нацистките експерименти с хора не били рядкост. Знае за опитите с близнаци. За експериментите върху кости, мускули и нерви изваждани оперативно без анестезия. За експериментите с отрови и малария. За експериментите върху хомосексуални. Какво точно са правили с него обаче, не знае. Не са обяснявали и на родителите му, когато понякога го взимали от тях. Това, което знае е, че цял живот страда от ужасяващи болки в главата, врата и гърба и живее на болкоуспокояващи. Потвърждението получава в официално писмо през 2004. След проведени изследвания. Допреди създаването на Израел, евреите не говорели за Холокоста, обяснява Сами. За някои било все още твърде болезнено. Други се срамували. Затова през 2008 си поставил цел - докато е жив, посланието му да достигне до колкото може повече млади хора. Той започнал да изнася лекции на ученици и студенти. Чак тогава осъзнал, колко имал нужда да говори през годините. \"Ние помним\" казва Сами. Заедно с още стотици хиляди, включили се в кампанията \"We remember\". За поредна година дни преди деня, в който си спомняме за Холокоста, социалните мрежи преливат от снимки на хора с този надпис. Половината от населението на планетата не знае, че Холокостът се е случил. Една трета от останалите пък вярва, че Холокостът е просто легенда. Целта на кампанията е да промени това.", "date": "2019.01.27", "title": "Мъж, преживял медицинските експерименти на нацистите, цял живот го \nболи главата"}
{"url": "https://www.24chasa.bg/novini/article/7265883", "text": "В събота се проведе 49-я конгрес на БСП, който стегна левите редици преди евровота. „За нас беше важно да чуем визията още веднъж. Смятам, че това е едно ново начало в БСП, има нужда от промяна и в този момент ние трябва да бъдем обединени и да направим това, което трябва”, отбеляза пред bTV Георги Гергов. Една от знаковите фигури в БСП каза преди малко малко повече от година, че „Корнелия Нинова не е партията”, но на конгреса в събота заговори за обединение. На въпрос има ли нагласа за обединение, той посочи, че центробежните сили трябва да бъдат на заден план. „Ние имаме цел, имаме избори и в такива моменти ние успяваме да се обединяваме, тъй че не смятам, че различните мнения в партията, които винаги са били, ще повлияят на нашата подготовка за изборите”, посочи Гергов. Той прогнозира, че е възможно да има предсрочни избори. “Това зависи не само от нас, зависи и от управляващите и въобще – интересно ще бъде през следващите месеци”, каза Гергов. Листата на БСП ще бъде наредена и обявена на пленум на БСП през март, съобщи още Гергов и посочи, че за него фаворит за водач е Сергей Станишев. „Разбира се, че там е ключът от бараката. Ако има конфликти, ще бъде интересен пленумът, на който ще се реди листата”, каза още Георги Гергов.", "date": "2019.01.27", "title": "Георги Гергов: Моят фаворит за водач на листата на БСП е Станишев"}
{"url": "https://www.24chasa.bg/novini/article/7265891", "text": " Касим Дал, който е зам.-председател на партията, не се съгласи с това решение и поиска оставката на Исмаилов. Не съм съгласен с тази коалиция, защото в партията не сме взимали такова решение. Това беше негово лично решение”, коментира Касим Дал пред  „Много хора около него искат да изкарат това като лично отношение. Но това са принципни неща. В такъв тюрлюгювеч няма как да участваме”, допълни той. \"Нашата партия е пронатовска, проевропейска и винаги сме защитавали тези идеи. Именно затова няма как да участваме в една такава коалиция. Идват евроизбори и нито принципите, нито идеите ни позволяват да бъдем в една коалиция с крайната десница в Европа. В тази коалиция участват партии от крайната левица, до крайната десница”, каза още Касим Дал. Именно затова следващият ход е да бъде поискана оставката на Орхан Исмаилов. В близкото минало Касим Дал бе част от редиците на ДПС. По думите му каузата е била изгубена и Движението се е превърнало в партия, която продава с политическото си влияние.", "date": "2019.01.27", "title": "Касим Дал за коалицията с Марешки: В подобен тюрлюгювеч няма да участваме"}
{"url": "https://www.24chasa.bg/novini/article/7265650", "text": "По подобие на ядрената надпревара след Втората световната война двете световни суперсили СССР и САЩ се втурват и в космическа. Де факто тя започва още в края на войната, когато руснаци и американци прибират горе-долу в съотношение 50 на 50 германските ракетни експерти и ги включват в собствените си програми за покоряване на Космоса. В интерес на истината американският президент (1953-1961) Дуайт Айзенхауер дълго време не може да прецени как да се сложат границите в надземното пространство. САЩ в крайна сметка предлагат над 100 км височина да няма ограничения. Руснаците се дърпат, но когато изстрелват първия сателит, кръстен “Спутник”, са принудени да подпишат договора. От този момент - 4 октомври 1957 г., започва и истинската космическа надпревара. В началото всички смятат, че написаното в научнофантастичните романи аха да се сбъдне. Американците например направо изпадат в истерия, че СССР може да организира ядрени удари в Космоса и дори да бомбардира Луната. Затова двете супердържави се споразумяват на орбита да няма ядрени оръжия, а на естествения спътник на земята да не бъдат разполагани военни бази. Въпреки че са били конкуренти, СССР и САЩ не били далеч и от идеите за взаимни космически мисии. Първата идея е на президента Джон Кенеди, който предлага на генералния секретар Никита Сергеевич Хрушчов съвместен полет до Луната, макар руснаците да са позагубили интерес. Но след убийството на Кенеди взаимният интерес стихва, защото Хрушчов не вярва на Линдън Джонсън. Надпреварата в Космоса се смята за приключена с първото скачване на космически кораби от двете страни.", "date": "2019.01.27", "title": "Големият мач, кръстен  Надпревара в Космоса"}
{"url": "https://www.24chasa.bg/novini/article/7265907", "text": "Папа Франциск предупреди стотици хиляди богомолци, събрали се в Панама за Световните дни на младежта, да не се поддават на изкушението да живеят във виртуалния свят на интернет, предаде Франс прес, цитирана от БТА. \"Не е достатъчно да си по цял ден в мрежата, за да се чувстваш признат и обичан\", заяви Франциск пред 600 000 души, по данни на организаторите, събрали се на огромно открито пространство, близо до международното летище в Панама. Дева Мария \"не е излизала по \"социалните мрежи\" на своята епоха. Тя не е била \"инфлуенсър\", но без да го е искала и търсила, се е превърнала в жената, която най-много е повлияла на историята\", заяви папата. Той говори за това колко е трудно за младите да намерят смисъл в живота, когато са \"без работа, без образование, без общност и без семейство\". \"Накрая се чувстваме празни и запълваме тази празнота с безсмислени неща. Защото още не знаем за кого да живеем, да се борим и да обичаме\", добави той. \"Само любовта ни прави по-човечни, по-пълноценни, всичко останало е хубаво, но изпразнено от съдържание\", каза в заключение Светият отец. Папа Франциск призна, че католическата църква, \"ранена от своя грях\", не се е вслушала в жертвите. Той заяви пред свещеници и семинаристи по време на литургия в панамската катедрала \"Санта Мария ла антигуа\", на фона на скандалите за сексуални посегателства, разтърсили църквата. \" Гледката как една църква, ранена от своите грехове, толкова често не се вслушва във воплите\" на жертвите води до \"липса на надежда\", която подкопава вярата, подчерта папата. Посланието беше отправено няколко седмици преди световна среща на висши духовници, посветена на защитата на малолетните и непълнолетните. Временният говорител на Ватикана Алесандро Джизоти увери в петък, че темата е в центъра на вниманието на папа Франциск. \"Това не е началото на борбата, това е кръстен път, вероятно най-тежкият, който можем да си представим\", подчерта той. Последното посещение на папата в Латинска Америка беше през януари миналата година в Чили. Там той подкрепи неумело епископ, заподозрян в прикриване на действията на свещеник педофил. Посещението се превърна във фиаско и повратен момент за Франциск, отбелязва АФП.", "date": "2019.01.27", "title": "Папата: Дева Мария не е била\"инфлуенсър\", но оставя трайна следа в историята"}
{"url": "https://www.24chasa.bg/novini/article/7265911", "text": "Най-малко 68 души загинаха и 47 бяха ранени при наводнения и свличания на земни маси в индонезийската провинция Централно Сулавеси, предаде ТАСС, като цитира китайската агенция Синхуа. Данните бяха съобщени от говорител на индонезийската Агенция за борба с природните бедствия, посочва БТА. В петък агенция Франс прес съобщи, че броят на жертвите на бедствието в провинция Южна Сулавеси е достигнал 59, ранените са 25, а над 3000 са били принудени да напуснат домовете си. Наводненията бяха причинени от продължителни дъждове, поради които се наложи да бъде изпусната водата от дига, намираща се на около 30 км от административния център на провинцията град Макасара, припомня ТАСС.", "date": "2019.01.27", "title": "Най-малко 68 са жертвите на наводненията и свличанията на земни маси в Индонезия"}
{"url": "https://www.24chasa.bg/novini/article/7265920", "text": "Китайският фармацевтичен химик Ту Йоуйоу бе номинирана от Би Би Си за един от най-влиятелните учени на 20-и век, заедно с Мария Кюри, Алън Тюринг и Албърт Айнщайн, предаде 88-годишният учен е първият нобелов лауреат на Китай в медицината и единствената китайка засега печелила признанието. Наградата ѝ бе присъдена за откриването на лекарство, което значително намали нивото на смъртност при пациенти страдащи от малария по целия свят. Освен наука, анкетата на британската телевизия е разделила 28 личности в седем категории включително лидери, предприемачи, активисти, спортисти, артисти и писатели. Победителят ще бъде обявен в предаване на живо на 5 февруари.", "date": "2019.01.27", "title": "Китайката Ту Йоуйоу бе номинирана за един от най-великите учени на миналия век"}
{"url": "https://www.24chasa.bg/novini/article/7265939", "text": "Съпругът на кралица Елизабет Втора принц Филип заяви, че съжалява искрено, че е причинил травми на жена при катастрофа преди 10 дни, предаде Франс прес, цитирайки британския таблоид \"Сънди мирър\". Вестникът публикува копие от писмо, изпратено от Филип до пострадалата Ема Феъруедър. 97-годишният принц се блъсна в автомобил Киа, докато шофираше своя Ландроувър, който се преобърна, припомня БТА. \"Искам да знаете колко съжалявам за ролята си в катастрофата. Не мога да си представя, че не видях колата ви да идва и съжалявам много за последствията\", гласи написаното на ръка писмо. Катастрофата се случи на 17 януари в близост до имението Сандрингам. Принцът остана невредим при инцидента, а Ема Феъруедър, която пътувала в автомобила, получи счупване на китката, припомня АФП. По-късно тя се оплака, че Филип не се е извинил. Шофьорът на киата, 28-годишна жена, получи порезни рани на коляното, но пътувалото с нея в колата бебе не е пострадало.", "date": "2019.01.27", "title": "Принц Филип до жената, пострадала в катастрофата: Много съжалявам"}
{"url": "https://www.24chasa.bg/novini/article/7265953", "text": "Десислава Атанасова от ГЕРБ заяви, че е парадокс Корнелия Нинова да говори за демокрация, а демокрацията да ѝ е отнела много, както е казала преди две години. Парадоксално е БСП да говори за свобода на словото, а партията да е пращала хората с различно мнение в лагери, коментира Атанасова пред  По думите ѝ БСП е единствената партия, която има толкова милионери, че \"дори Гергов не може да ги изброи\". Темата \"Елена Йончева\" не стои на вниманието на ГЕРБ. Тя е с повдигнато обвинение от българската прокуратура, коментира Атанасова. Тя категорично изрази несъгласие, че българските институции са поръчкови.", "date": "2019.01.27", "title": "Десислава Атанасова: Темата \"Елена Йончева\" не стои на вниманието на ГЕРБ"}
{"url": "https://www.24chasa.bg/novini/article/7265976", "text": "Един човек е загинал при катастрофа през изминалото денонощие. На територията на страната са станали общо 13 пътнотранспортни произшествия. Ранени са 18 души, съобщават от МВР. В София е станала една тежка катастрофа и 31 леки. Загинал е един човек, ранените са двама. Пътните настилки в страната са предимно мокри, по усойните и планински райони частично заледени, обработени и проходими при зимни условия.", "date": "2019.01.27", "title": "Един човек е загинал при катастрофа вчера, произшествията в страната са 13"}
{"url": "https://www.24chasa.bg/novini/article/7265979", "text": "Пред виенския дворец Хофбург в петък демонстрираха хиляди австрийци срещу организирания от Австрийската партия на свободата \"Бал на академиците\", който е бал на дясноориентираните националисти, предаде БТА. Какъв е точният им брой се приема условно - съобщенията в масмедиите варираха между 1600 по данни на полицията и 4500 по данни на организаторите. Участниците в мирно завършилата демонстрация за първи път бяха преброени по нов метод, разработен от учени на Виенския технически университет. При почти всяко голямо струпване на хора данните за участниците по различни източници се разминават с високи проценти. Това е поводът учени от Виенския технически университет да създадат нов метод, който гарантира голяма точност на данните. По този метод отклонението е от два до пет процента. Изчислените по този метод участници в демонстрацията в петък възлизат на 1700 - 1800 души. За да бъдат получени точни данни камери заснемат демонстрантите от въздуха и от няколко перспективи. По този начин се избягват неточности, например заснемат се и скрити от траспарантите участници. С компютър се изчислява картината на плътността, а с алгоритъм - броят на лицата.  В момента това е най-точното преброяване на лицата. То дава възможност теоретично след събитието да се извадят стопкадри и да се преброят заснетите, след което резултатът да се сравни с данните на изкуствения интелект. С този метод ще могат да се оборват фалшивите новини и да се постигат точни данни за участниците в демонстрации и митинги.", "date": "2019.01.27", "title": "Учени броят демонстрантите заради разминаванията в данните"}
{"url": "https://www.24chasa.bg/novini/article/7265973", "text": "През 2017 г. извършените разходи за придобиване на дълготрайни материални активи във всички сектори на икономиката в област Велико Търново са 380.8 млн. лв. и в сравнение с предходната 2016 година нарастват с 5.6%. Това сочат данните на статистическото бюро в старопрестолния град. Най-голям обем инвестиции в ДМА са вложени в промишления сектор - 118.8 млн. лв., и в сектора на услугите „Търговия; ремонт на автомобили и мотоциклети; транспорт, складиране и пощи; хотелиерство и ресторантьорство“ - 104.4 млн. лв. През 2017 г. тези сектори заедно формират 58.6% от общия обем разходи за ДМА в областта. През 2017 г. няма промяна в структурата на разходите за придобиване на дълготрайни материални активи по видове. Най-голям относителен дял от общия обем инвестиции имат разходите за машини, производствено оборудване и апаратура - 31.1% и за сгради, строителни съоръжения и конструкции - 27.4%. В сравнение с предходната година относителният дял на вложените средства за закупуване на транспортни средства нарастват с 2.8 процентни пункта, а за сгради, строителни съоръжения и конструкции - с 0.9 пункта. Най-значителни разходи за придобиване на дълготрайни материални активи са извършени в община Велико Търново - 172 млн. лв.или 45.2% от общите разходи за областта. Следват общините Свищов и Горна Оряховица, съответно с 17.8 и 14.5", "date": "2019.01.27", "title": "380.8 млн. лева вложени за година в машини\nи оборудване във Великотърновско"}
{"url": "https://www.24chasa.bg/novini/article/7265922", "text": "Интернет регулаторите в Китай стартират кампания за проверка на приложенията за смартфони, целяща да определи дали те незаконно или прекомерни събират информация за потребителите си, предаде  Ходът цели да се гарантира, че операторите ще се придържат стриктно към правилата в сферата на киберсигурността, както и се регулира по-добре индустрията и защити личната информация. Приложения, свързани с доставката на храна, здравни консултации, навигация и поръчка на таксита, ще са водещи мишени на кампанията, която ще продължи до края на декември, се посочва в съвместното изявление на Министерството на промишлеността и информационните технологии, Министерството на обществената сигурност и Държавната администрация за пазарна регулация. Миналата година властите са извършили оценка на 160 хиляди приложения, 191 от които са премахнати от онлайн магазините. Също така през миналата година, полицията е задържала над 13 хиляди души, заподозрени в незаконно събиране, кражба или закупуване на лични данни.", "date": "2019.01.27", "title": "Властите в Китай започват проверка на сигурността на мобилните приложения"}
{"url": "https://www.24chasa.bg/novini/article/7265901", "text": "Апелативният съд във Велико Търново ще заседава в понеделник по делото за зверска катастрофа в Горна Оряховица, при която млад шофьор уби двама мъже на тротоар и рани пътник, а получи условно наказание. Окръжна прокуратура Велико Търново и частни обвинители протестират присъдата и искат затвор за 20-годишния водач. Жестоката драма, която почерни две семейства, се разигра на 13 октомври 2017 г. на метри от полицейското управление в железничарския град. Тогава Антон И., все още ученик, се връща от заведение в Лясковец. Тойотата му се движи със 72 км/ч. по ул.\"Отец Паисий\" към автогарата, когато шофьорът с няколко месеца стаж губи управление. Колата напуска пътното платно, качва се на левия тротоар и помита в гръб пешеходците Красимир Енев на 20 г. и 40-годишният Димитър Димитров. По-възрастният издъхва на място, а младежът изпада в мозъчна смърт във великотърновската болница. Семейството на Краси решава да дари органите му и така дава шанс на четирима тежко болни. В мелето средна телесна повреда получава и 15-годишен пътник в колата на шофьора-убиец. Година по-късно водачът се призна за виновен пред Окръжния съд и по съкратеното съдебно следствие получи 3 години условно с 5 години изпитателен срок. Съдът лиши подсъдимия от право да управлява МПС за срок от 5 години. След присъдата бащата на убития Красимир, Янко Енев, трогна цяла Бъргария с покъртително писмо и вопъл за справедливост. \"...моето момче спаси четирима със смъртта си, а убиецът му завърши училище с отличие, отпразнува бала си и ще става студент. В съда сме, за да разберем как ще бъде овъзмездена една-единствена конкретна постъпка на този добър ученик. Тягостно и мъчително е, но моментът наближава. Последната изнемощяла и отчаяна бащина дума пред съдията е молба за ефективна присъда\", написа Янко Енев.", "date": "2019.01.27", "title": "Ревизират скандална условна присъда за\nдвама, сгазени на тротоар в Горна Оряховица"}
{"url": "https://www.24chasa.bg/novini/article/7265987", "text": "Това, което ние предлагаме, в огромната си част е отрицание, което ГЕРБ направиха през последните 10 години. Това коментира пред   Кристиан Вигенин от БСП. Вигенин отчете, че в документа на БСП \"Визия за България\" акцент са демографската политика, образованието, здравеопазването, икономическата политика, отбраната. Документът, който приехме вчера, беше обсъден с близо 40 000 наши симпатизанти, за него има широка подкрепа, затова вярвам, че отразява голяма част от обществените очаквания. По думите му България е страната с най-широко социално разделение между богати и бедни. Според Вигенин, отношението към БСП се преобръща и партията се радва на все по-широка подкрепа, а не само от твърдото ядро на партията. ГЕРБ продължава да живее в своя измислен свят, но намалява процентът на хората, които вярват в розовата картина, която ни се предлага от управляващите, това управление е изчерпано, ГЕРБ е доста затворена структура, няма откъде да дойде промяната при тях, коментира още Кристиан Вигенин.", "date": "2019.01.27", "title": "Вигенин: България е страната с най-широко социално разделение между богати и бедни"}
{"url": "https://www.24chasa.bg/novini/article/7265993", "text": "Малка група протестиращи окупира за кратко камерунското посолство в Берлин, предаде ДПА, като цитира германската полиция. Рано тази сутрин десетина души си пробиха път в посолството на централноафриканската страна и отправиха политически искания, посочва БТА. Полицията не съобщава какво точно са поискали протестиращите и заявява, че е прекалено рано да се коментират мотивите им. Голям полицейски екип пристигна и изведе участниците от посолството. Няма пострадали при инцидента, но сградата на посолството е понесла дребни щети. ", "date": "2019.01.27", "title": "Протестиращи окупира за кратко камерунското посолство в Берлин"}
{"url": "https://www.24chasa.bg/novini/article/7262658", "text": "Позабравен свещеник изуми Широка лъка с трогателен жест. Само за един месец историята на протойерей Дамян Лука Каров и сирачето Шинка, която е с над 80-годишна давност, придоби нов живот. В дните преди Коледа в кметството в Широка лъка пристига странно писмо. Пише го 75-годишната Величка Петрова от великотърновското село Петко Каравелово. Жената разказва съдбата на свекърва си Шинка и впечатляващия жест на свещеника от Широка лъка, който изненадващо ѝ дал път в живота Озаглавила е историята: “Спомен за един благороден свещеник”. Шинка е родом от смолянското село Кремене, на 20-ина километра от Широка лъка. Останала сирак като невръстно дете, след като починала майка ѝ. Баща ѝ се оженил втори път и я дал на работа като домашна прислужница в дома на свещеника в Широка лъка през 1932-33 г. Като в приказките писмото разказва за обрата в живота на сирачето. “Дядо поп имал къща в селото и в гр. София. През лятото живеел в Широка лъка, а през зимата в София. Шинка била много добро, послушно и работливо момиче. Работела при чорбаджиите си, те я хранели, обличали и се отнасяли добре с нея. Порасло момичето и станало красива мома за женене. Видял я Ангел, който бил с два занаята - фотограф и бояджия. Харесал я и казал на майка си, че ще се ожени за нея, въпреки че няма зестра. Обичал я! Направили сватбата през 1938 г. На сватбата бил и дядо поп като баща на булката. Каква е била изненадата, когато той станал и казал: “Исках Шинка да се ожени с мерак за човек, който я обича Искам да ви кажа, че Шинка има зестра. Ние ѝ давахме храна, облекло и пари за харчлък, но аз съм ѝ открил спестовна книжка и от първия месец на работата ѝ при нас редовно съм ѝ внасял заплатата, която ѝ се полага като домашна прислужница. Ето това са парите на Шинка.” И ѝ дал спестовната книжка”, разказва историята снахата. Свекърва ѝ казала, че за 6-7 години работа в се била натрупала добра сума. Тя завинаги останала благодарна на дядо поп, който ѝ дал спокойствие и благословия в живота. Освен писмото Величка изпраща в плика до кмета на Широка лъка Васил Седянков и 20 лв. Тя настоява със сумата да се отслужи служба в памет на неизвестния дядо поп в църквата “Успение на Света Богородица” в селото, където е служил някога дядо поп. “Където и да е духът на този човек, нека знае, че Шинка го почиташе като баща до края на живота си”, казва снахата. Снахата Величка споделя, че също е сираче. Шинка я отгледала като свое дете. Тя завършила строителен техникум, работила във Велико Търново и Алжир и се пенсионирала като главен технически ръководител на поделение. Избрала да кара старините си в село Петко Каравелово, на 28 км от Велико Търново. “Описвам ви историята на този благороден човек - свещеника, чието име не знам и майка ми (свекърва ми) не ми го е казвала. Винаги казваше “дядо поп”. В църквата може би има имената на тези, които са служили по това време. Дано се открие името му, но дори това да не стане, Господ си знае работата. Това, което е направил за майка ми, е толкова благочестиво”, казва Величка. Месец след това с помощта и на медиите името на свещеника бе открито. Оказва се, че това е протойерей Дамян Лука Каров. Живота му описва накратко в писмо неговият внук Георги Каров, който сега е на 81 години. “Дядо ми бе много фин и достолепен човек. Начетен не само в църковната сфера. Бил съм на 8 години, когато е починал. Няма да забравя, когато бях първолак, той ми подари малък чин, който доскоро пазех”, казва внукът му. По-късно слушал дълго разкази за свeщеника от баба си Ефимия. Георги Каров е музикант, бил е над 3 десетилетия оркестрант в софийската опера. Друг внук на протойерея- Димитър Каров, е дългогодишен национален състезател с над 500 мача и треньор по волейбол. Според писмото, изпратено до кметството в Широка лъка, свещеникът се родил през 1887 г. в семейството на Лука и Рада, известни просветни и читалищни дейци. След като завършил Пловдивската духовна семинария, той служи в родното си село, след което е назначен за учител в Пловдивската духовна семинария. Със съпругата му Ефимия имат пет деца: двама синове- Лука и Васил, и три дъщери- Мария, Рада и Стефания. Заради многолюдната челяд се наложило да си вземат за помощник вкъщи сирачето Шинка. През 1922 г. митрополит Стефан (бъдещият екзарх Стефан) изтегля свещеника от родното мусело в София, където поп Дамян отговарял за църквите “Покров Богородичен” и “Св. Спас”. Интересен факт е, че през 1942 г. свещеника написва по повод 20-годишна митрополитска дейност на Екзарх Стефан “Достойно ест” - възхвала на Св. Богородица, по широколъшки напев. То се изпълнява от хор “Йоан Кукузел” и от много други църковни хорове. Кметът на Широка лъка Васил Седянков прати биографичната справка и снимки на свещеника на снахата на починалата Шинка. “Свекърва ми почина през 1996 г. Тази история ми я е разказвала много пъти, впечатли ме с човещината. Няколко пъти съм пътувала лично до село Кремене, където се родила. Преди две-три години водих и внука ми, който живее във Франция, но вече са останали едва десетина души в селцето ”, казва Величка Петрова.", "date": "2019.01.27", "title": "Преди 80 г. свещеник дарил 70 заплати зестра на сираче, сега откриха кой е благодетелят"}
{"url": "https://www.24chasa.bg/novini/article/7265459", "text": "До средата на годината в българските затвори ще бъдат назначени 134 нови надзиратели. Общо за двете главни дирекции - \"Изпълнение на наказанията\" и \"Охрана\", новите щатни бройки, отпуснати чрез държавния бюджет за 2019 г., са 200. Най-вероятно от началото на другия месец ще започнат конкурсите.” Това каза в Сливен зам.-министърът на правосъдието проф. Николай Проданов. Към кандидатите за тези места няма изискване да са добри певци и танцьори, но такива таланти ще бъдат добре дошли на новите си работни места. Показа го първият национален фолклорен фестивал на служителите от системата на затворите, който се проведе в Сливен. Дойдоха над 130 участници, които се състезаваха в категориите танцово и музикално изкуство. За протокола остана фактът, че като най-добри танцьори се изявиха самодейците от затвора във Враца, а като музиканти журито бе грабнато от изпълнението на гайдарите от охраната на затворническото общежитие в Смолян. Фестивалът премина под мотото “Да се върнем при извора”. Той е част от програмата на тържествата по повод 140 г. от подписването на Привременните правила за учредяване на затворите в България. Тяхната кулминация ще бъде на 29 януари в София, когато е и професионалният празник на работещите в Главна дирекция “Изпълнение на наказанията”. Имаше много емоции, вълнение от досега със сцената и многобройни и искрени аплодисменти. По жребий се падна първи на сцената да стъпят танцьорите от затвора в Белене, които, разбираемо, се представиха със северняшки танц. Колегите им от Бобов дол показаха забавна история с войници новобранци от времето на задължителната казарма за всички мъже. Домакините от единствения у нас женски затвор - този в Сливен, избраха да пресъздадат с танц легендата за 100-те войводи на своя град. Тяхната група е от 27 души, от които мъжете са едва петима. “Нашата професия е сред най-напрегнатите - според една статистика служителите на затворите живеят средно между 65 и 67 години. Един от начините тези хора да се борят със стреса и професионалното прегаряне е участието им в самодейните фолклорни състави. Ритъмът на фолклора създава настроение, влияе добре върху тежкото им ежедневие и необходимост за професионално оцеляване в тяхната трудна и отговорна работа с правонарушителите”, каза директорът на затвора в Плевен Иван Петков. Той дойде в Сливен, за да подкрепи своя \"отбор\". Неотдавна дългогодишният директор на затворите в Пазарджик и София Ангел Топкаров също сподели, че работата на надзирателите не е за всеки. Много от тях не издържат на напрежението,заболяват и дори умират млади, други се пропиват и развалят семействата си... А обществото, вече по думите на днешния зам.-министър на правосъдието проф. Николай Проданов, който лично откри фестивала в Сливен, все още не е оценило по достойнство тази трудна професия.   В плевенския танцов състав на затвора участват както инспектори по социалната дейност, така и надзиратели. Някои от тях са с ранг на офицери, други са с по-ниски чинове, но пред песента всички са равни В Плевен затворът има свой самодеен фолклорен състав от 2009 г. Разбира се, присъствието на репетициите е доброволно. \"Това е продължение на една традиция отпреди 1989 година\", обяснява още директорът. \"А и фолклорът ни приближава повече до българското\", допълва служителка на затвора в Пазарджик, която усърдно снима с телефона си това, което се случва в момента на сцената. В техния затвор в Пазарджик започнали да играят народни танци преди месец. В сливенския затвор се запалили по танците преди 2 месеца. В основата е Сийка Павлова, началник на сектор “Социални дейности и възпитателна работа”, която всъщност първа дала и идеята да се проведе национален фолклорен фестивал на служителите самодейци, а домакин да бъде техният затвор. Ръка подаде и градската управа, която предостави безвъзмездно зала \"Сливен\" за изявата на танцьорите и музикантите. Самодейците не крият, че идеята за национален фолклорен фестивал ги мотивирала да бъдат по-усърдни в репетициите, за да се представят възможно най-добре в Сливен. Благодарни са на читалищата в своите региони, които им помогнали да осигурят подходящи народни носии за танцьорите, певците и музикантите. Други ползвали костюмите, с които разполагат училищата към съответните затвори. Празникът им стана възможен и благодарение на спонсорството на държавното предприятие “Фонд Затворно дело”. Неговият директор Иван Иванов сподели пред “24 часа”, че то е на самоиздръжка, а за миналата година очаква печалба от близо 1 млн. лв. “Благодарение на нас много от лишените от свобода имат работа. В Стара Загора по принцип имаме добър цех за мебели, сега - и за ПВЦ дограма, с чиято продукция вече сме сменили 15 процента от дограмата в българските затвори. В затвора в Бобов дол пък се оказаха големи майстори на плажни чадъри от камъшит - тяхната продукция вече краси един от най-големите плажове в Гърция. Кандидатствахме успешно и заедно с фонд \"Земеделие\" тази година ще изградим предприятие за преработка на мляко за 3,5 милиона лева на остров Персин, към затвора в Белене. Намерението ни е да произвеждаме там годишно по 100 тона сирене и 110 тона мляко от собствена суровина, като гарантираме, че продуктите ни ще бъдат екологично чисти, без консерванти и палма. Вече ни се върти и името им - Персина\", каза още Иван Иванов.  Организаторите на фестивала поясниха още, че във формациите на служителите не участват затворници - за тях има други форми да изявят таланта си А успехът на първия фестивал вече им дава куража да мислят и за следващите. Дори се роди и предложение догодина да поканят и сродни самодейни колективи на техни колеги от затворите в съседните балкански държави. А домакинството затворите ще приемат на ротационен принцип - за догодина от Плевен вече са обявили, че са готови да приемат участниците в надиграванията и надпяванията. Освен това са доказали, че имат организационен опит - през октомври м.г. при тях се проведе успешно първият турнир по стрелба с пистолет за служителите от затворите в страната.", "date": "2019.01.27", "title": "Надзиратели от затворите се състезават с хора, гайди и песни"}
{"url": "https://www.24chasa.bg/novini/article/7265756", "text": "Повечето германци подкрепят идеята да се наложи ограничение на скоростта по германските магистрали като мярка за борба с климатичните промени, показват данни от социологическо проучване, цитирано от Ройтерс. 52% от запитаните искат да бъде въведена максимална скорост от 120 до 140 км/ч, показва проучването на института \"Емнид\", публикувано вчера във в. \"Билд ам зонтаг\". 46% са против въвеждането на такива ограничения, предаде БТА. Назначена от правителството комисия проучва варианта да бъдат променени правилата в участъците от магистралите без ограничения, като по този начин се помогне Германия да изпълни целите, поставени от ЕС, за ограничаване на емисиите на парникови газове. Не всички обаче са съгласни с плановете. \"Принципът на свободата се е самодоказал. Който иска да кара със 120, нека кара със 120, а тези, които искат да шофират по-бързо, нека го правят. Защо е тази постоянна мания да се контролира всичко до най-малката подробност?, заяви пред вестника транспортният министър Андреас Шойер от баварския консервативен Християнсоциален съюз. Шойер изтъкна, че германските аутобани са едни от най-безопасните в света и че налагането на ограничение на скоростта ще намали като цяло въглеродните емисии на страната само с 0,5 на сто. Той заяви, че 7640 км от германските магистрали - около 30% от общата им дължина - имат вече ограничения.", "date": "2019.01.27", "title": "52% от германците искат ограничение на скоростта по магистралите"}
{"url": "https://www.24chasa.bg/novini/article/7265758", "text": "Две бомби избухнаха в района на катедрала на остров в южната част на Филипините. Те отнеха живота на най-малко 19 и раниха 48 души, отишли на неделна литургия, съобщи началникът на националната полиция Оскар Албайалде, цитиран от Асошиейтед прес и БТА. Сред жертвите има и цивилни, и военни. На снимки в социалните мрежи се виждат отломки и тела, лежащи на улицата пред катедралата, срещу която са извършвани нападения и в миналото. \"Наредих на нашите войски да повишат нивото на тревога, да обезопасят всички религиозни обекти и обществени места и да приложат мерки за безопасност, за да предотвратят враждебни планове\", каза в комюнике министърът на националната отбрана Делфин Лорензана. Никой не е поел отговорност за нападението. Остров Джоло, където се намира катедралата, от дълго време е тормозен от екстремистите от групировката Абу Саяф. Тя е в черните списъци на САЩ и на Филипините с терористични организации, заради извършените от нея бомбени атентати, отвличания и обезглавявания.", "date": "2019.01.27", "title": "Бомбен атентат срещу катедрала \nвъв Филипините, 19 убити и 48 ранени"}
{"url": "https://www.24chasa.bg/novini/article/7265767", "text": "Посланикът на Канада в Китай Джон Маккалъм подаде оставката си по искане на канадския премиер Джъстин Трюдо, предаде Франс прес, цитирана от БТА. \"Поисках Джон Маккалъм да ми връчи оставката си от поста посланик на Канада в Китай и я приех\", заяви вчера в комюнике Трюдо. Оставката е била подадена в петък. Заместник-ръководителят на посолството на Канада в Пекин Джим Никъл ще представлява занапред Канада в Китай в качеството си на шарже д'афер. Отношенията между Канада и Китай не спират да се влошават след ареста на финансовата директорка на китайската компания \"Хуавей\" Мън Ванчжоу във Ванкувър, извършен на 1 декември. В сряда Маккалъм заяви пред китайски журналисти в Канада, че защитата на китайката има сериозни аргументи, с които да се противопостави на искането на Вашингтон Мън да бъде екстрадирана в САЩ. Той изброи няколко фактора, които смята, че играят в нейна полза, в това число \"политическата намеса на Доналд Тръмп\" в казуса. Тези думи на дипломата вдигнаха голям шум в Канада, а лидерът на консервативната опозиция Андрю Шиър призова Трюдо да уволни дипломата. Маккалъм се наложи да се отметне от думите си и заяви в четвъртък, че се е изразил неправилно и съжалява за казаното. Според канадски вестник, посланикът дори е заявил в петък, по време на благотворителна вечеря, че би било \"много добре за Канада\", ако Вашингтон се откаже от искането си за екстрадиция на Мън. Мън Ванчжоу ще се яви на 6 февруари пред съд на първо изслушване по процедурата за екстрадиция, поискана от САЩ.", "date": "2019.01.27", "title": "Посланикът на Канада в Китай подаде оставка заради скандала с \"Хуавей\""}
{"url": "https://www.24chasa.bg/novini/article/7265769", "text": "Най-малко 40 души са загинали   съобщи Асошиейтед прес, предаде БТА. Службата за пожарна безопасност в щата оповести тези данни късно снощи, след като цял ден спасителните екипи издирваха в калта оцелели и загинали. Издирвателната операция ще продължи през деня. Все още има между 200 и 300 души в неизвестност. Хвостохранилището се срути вчера следобед, докато много служители са обядвали. Столовата е изцяло погребана под земна маса и спасителните екипи все още не са стигнали до нея.", "date": "2019.01.27", "title": "Най-малко 40 са жертвите на инцидента в мина в Бразилия"}
{"url": "https://www.24chasa.bg/novini/article/7265778", "text": "Един човек е загинал при . Загиналият е 60-годишен мъж, който празнувал юбилея си в кафенето, съобщиха руските власти, цитирани от БГНЕС. Мъжът е роден на 23 януари 1959 година, но решил да отбележи празника в почивен ден. Председателят на Общинския съвет в Саратовска област обяви, че от понеделник започват проверки на всички заведения в региона. Инцидентът стана в събота вечер в заведение, в което се намирали 40 души. В резултат на експлозията на газ, наранявания са получили 22 души, сред които две деца на възраст 4 и 6 години. 13 от пострадалите остават на лечение в болница.", "date": "2019.01.27", "title": "Мъж, празнувал юбилей, е загинал при взрива в кафене в Саратовска област"}
{"url": "https://www.24chasa.bg/novini/article/7265788", "text": "Най-малко петима души бяха убити от млад мъж в южния американски щат Луизиана, съобщи Си Би Ес нюз. Две от жертвите са родителите на 21-годишния Дакота Териът.  Жертвите са били застрелянни при два отделни, но свързани инцидента. Стрелецът е избягал, а полицията го издирва. Организирана е мащабна операция по неговото залавяне. Силите на реда предупредиха, че избягалият е въоръжен и опасен. Убийствата са били извършени в два квартала на Ливингстън. „Това е един от най-лошите инциденти, свързани с домашно насилие, които съм виждал”, коментира местният шериф.  Предполага се, че Дакота е имал връзка с една от жертвите. Полицията е арестувала по-рано заподозрения за притежание на наркотици. ", "date": "2019.01.27", "title": "21-годишен уби родителите си и още трима в САЩ (Видео)"}
{"url": "https://www.24chasa.bg/novini/article/7265806", "text": "12 работници в един от клубовете за голф на президента Доналд Тръмп в щата Ню Йорк, които пребивават в САЩ нелегално, са били уволнени този месец, въпреки че мениджърите са знаели за положението им от години. Това каза адвокат на работниците, цитиран от Асошиейтед прес и БТА. Мениджър на клуба, намиращ се в окръг Уестчестър, е извикал дузина работници имигранти един по един на 18 януари и ги е уволнил. Много от тях работят в клуба от над 10 години и управата е знаела, че са с фалшиви документи, но си е затваряла очите, твърди адвокат Анибал Ромеро. Миналия месец служители в друг клуб на Тръмп, намиращ се в Ню Джърси, казаха, че са били наети там, въпреки че са в страната незаконно. По думите им управителите на клуба дори са им помогнали да се сдобият с фалшиви документи.", "date": "2019.01.27", "title": "12 нелегални имигранти са били уволнени от голф клуб на Доналд Тръмп"}
{"url": "https://www.24chasa.bg/novini/article/7265808", "text": "Творба на художника Банкси в памет на жертвите на терористичните атаки в Париж през 2015 г., е била открадната от театралната зала \"Батаклан\" в Париж, предаде ДПА, цитирана от БТА. \"Творбата на Банкси, символ на смирението и принадлежаща на всички - на хората от квартала, на парижани, на гражданите на света - бе отнета от нас\", съобщи театърът на страницата си в \"Туитър\". \"Изпитваме дълбоко чувство на възмущение\", каза още екипът на \"Батаклан\". В тази зала загинаха 90 от общо 130-те жертви на атентатите в Париж, извършени от членове на организацията \"Ислямска държава\". Местни медии съобщиха, че изображението на бяла женска фигура с тъжно изражене на лицето е било нарисувано на авариен изход в залата. По техни сведения цялата врата е била свалена от крадците и отнесена с камион.", "date": "2019.01.27", "title": "Крадци отмъкнаха цяла врата с творба на Банкси в памет на жертвите на атентатите в Париж"}
{"url": "https://www.24chasa.bg/novini/article/7265821", "text": "Бивш съученик тормози старите си приятели в интернет, заканва се да ги убие и дори ги е нападал физически. За преживяното разказаха пред  Антъни Лалев и Теодор Зарков. Те били в една компания с Калоян в училище. После той заминал в чужбина. Върнал се преди 2 години и започнал с онлайн тормоза на бившите си приятели. Калоян нападал физически Антъни 3 пъти, многократно го заплашвал в интернет, че ще го убие. Подобна била и съдбата на Теодор, както и на няколко техни приятели. Те подавали множество жалби срещу Калоян. В районното дори веднъж питали Зарков не може ли да се справи физически с нападателя. След множество жалби, в крайна сметка Калоян бил обвинен, но за кражба на 2 шапки. По друго дело му открили психични отклонения, а отскоро пак почнал да тормози бившите си приятели. Те смятат, че болестта е част от причината за нападките. \"Онлайн тормозът е симптом на нещо. Хората стават лесно агресивни, защото работят с екран\", коментира Георги Апостолов от Центъра за безопасен интернет. Той посочи, че при по-тежки случаи агресорът може да бъде подведен под отговорност за заплаха или закана за убийство. \"Вече момче 4-и клас заплашва момиче, ще че отиде и ще я изнасили. Тази вълна на агресия в интернет ги привлича\", посочи експертът.", "date": "2019.01.27", "title": "Бивш съученик тормози стари приятели в интернет от години, заплашва ги с убийство"}
{"url": "https://www.24chasa.bg/novini/article/7265818", "text": "Късно снощи пътят Пампорово – Смолян беше отворен , но през деня десетки хора бяха блокирани за часове, без да знаят кога ще могат да преминат. Ситуацията в областта започва да се нормализира след обилните валежи. Проходът Пампорово вече е отворен за преминаване, но само с вериги, предаде Благодарение на усилията на военните със специализирана техника проходът вчера в късния следобед беше отворен за поетапно преминаване. Остава затворен прохода Превала за почистване, затворен е и пътят Пампорово – Стойките, както и пътят Смилян – Рудозем. Инж. Дончо Атанасов, директор на АПИ, обясни, че проходът Пампорово е отворен от около 17 ч. в събота, отворен е и пътят от Пампорово към Смолян. Все още има места без електричество, аварийни екипи и повече от 120 човека работят за отстраняване на аварията в областта. Доставени са и 10 генератора за електричество. Най – тежка остава ситуацията в Доспат и Борино. Елин Радев, кмет на Доспат, обясни в предаването „Тази неделя” по bTV, че общината е в бедствено положение, тъй като повече от 40 часа няма ток. За три села това ще доведе до спиране и на водоподаването. Няма бедстващи хора. Пътят към Девин, Гоце Делчев и Пловдив е отворен. Кметът Елин Радев обясни, че работи с областната управа и Пътната агенция за преодоляване на ситуацията. По думите му падналите дървета са съборили стълбове на далекопроводи и от там идва проблемът с електрозахранването. Пътищата в областта иначе вече са почистени от снега и са проходими. Усложнена беше обстановката и в Благоевградско в събота. Днес пътят за Банско е изчистен до асфалт. Много райони в Южна България са в капана на зимата. Образуваха се свлачища в района на община Баните, които затрупаха коли и постройки. Хората призоваха институциите за помощ, за да се изградят подпорни стени, които да спрат свличането на кална маса. Има опасност и за къщите, в които вече има вода. Кметът на общината обясни, че ситуацията продължава да бъде усложнена. През деня ще се разчистват улиците от падналите свлачища. Общината обаче е с оскъден бюджет и се разчита на междуведомствената комисия от Министерския съвет, която да помогне за възстановителните работи. Втори ден няма ток в три села в района.", "date": "2019.01.27", "title": "Пътят Пампорово – Смолян вече е отворен, преминава се само с вериги"}
{"url": "https://www.24chasa.bg/novini/article/7265823", "text": "27 януари е обявен за Международен ден в памет на жертвите на Холокоста с резолюция 60/7 на Общото събрание на ООН от 1 ноември 2005 г. Датата е подбрана, тъй като на този ден през 1945 г. са освободени концлагеристите от лагера в Освиенцим (Аушвиц) в Полша. Председателят на ЕК Жан-Клод Юнкер по повод Деня в памет на жертвите на Холокоста — 2019 г. споделя, че е много обезпокоен, предаде „На 27 януари почитаме паметта на шестте милиона евреи — жени, мъже и деца — както и на всички останали жертви, убити по време на Холокоста. На този ден преди 74 години съюзническите сили освобождават концентрационния лагер „Аушвиц-Биркенау“, където се натъкват на неописуемо ужасяващи гледки. Омразата към „другия“, намерила израз в умъртвяването му. В днешния ден на почит към жертвите на Холокоста съм дълбоко обезпокоен. Дори не бих си помислил, че ще доживея до времена, в които евреите ще изповядват със страх вярата си в Европа. Натъжава ме фактът, че близо 40 % от тях смятат да напуснат Европа. Холокостът продължава да се отрича в Европа. Всеки трети европеец заявява, че знае „съвсем малко“ за Холокоста, а всеки двадесети никога не е чувал за него. Незнанието е опасно. Времето тече и спомените избледняват и затова повече от всякога наше морално задължение е да помним. Не можем да променим историята, но можем да направим необходимото, така че бъдещите поколения да не преживеят същия непоносим ужас отново\", подчертава Юнкер. \"Няма да толерираме никакви форми на антисемитизъм, било то ежедневни офлайн и онлайн изказвания, подбуждащи омраза, или физически нападения. Европейската комисия работи заедно с всички държави членки за преодоляването на тази заплаха и за гарантирането на сигурността на еврейските общности в Европа. Изграждането на Европейския съюз започна от пепелта на Холокоста. Наш дълг към еврейската общност е да го помним и да се борим срещу антисемитизма. Това е задължително, ако искаме да защитим нашите общи европейски ценности“, подчертава още Юнкер. Бивши концлагеристи посетиха полския град Освиенцим по повод днешния Международен възпоменателен ден на Холокоста, предаде ТАСС, цитирана от БТА. Някои от оцелелите разказаха отново спомените си за деня на освобождението. \"Беше много студено и хладно. Имаше много сняг. Бяхме уплашени и гладни\", разказва Здислава Влодарчик, затворена в лагера на 11-годишна възраст. През януари 1945 г. тя успява да остане в лагера с по-малкия си брат и да не бъде отведена на \"марша на смъртта\", когато нацистите отвеждат концлагеристи на запад. Много от тях не оцеляват при извършения пеша преход. \"Слънцето вече клонеше към залез, когато, стоейки до вратите на нашата барака, видяхме надалеч няколко души в бели комбинезони, носещи оръжие. Хората се хвърляха да ги прегръщат\", разказва Влодарчик. Тя си спомня, че за тях моментът на освобождението настъпил, когато в бараката влязъл офицер и извикал: \"Деца, какво правите тук?\" \"Същата вече ни дадоха котел с доматена супа - първата нормална храна от дълги години. За нас това беше щастие\", спомня си бившата концлагеристка. Оцелелите концлагеристи смятат за свой дълг да разказват за преживяното и това се е превърнало в тяхна мисия в живота. Те идват всяка година в Освиенцим, за да напомнят за престъпленията на нацистите, отбелязва ТАСС. \"Правя го за тези, които загинаха тук. Те не могат да кажат нищо\", заявява Влодарчик. \"Хората днес не разбират, не вярват, не искат да вярват, че човек може да причини нещо подобно на друг човек\". \"Много неща няма да бъдат написани в книгите\", казва Станислав Залевский, попаднал в Освиенцим на 18-годишна възраст. Той е прекарал в лагера само месец, но помни газовите камери и пещите за кремиране. В Аушвиц-Биркенау са били ликвидирани над 1 милион евреи, както и представители на полската интелигенция и съветски пленници. Смята се, че общият брой на жертвите е между 1,5 и 2 мили", "date": "2019.01.27", "title": "Юнкер, 74 години след Холокоста: И днес 40% от евреите искат да напуснат Европа от страх"}
{"url": "https://www.24chasa.bg/novini/article/7265827", "text": "По 600 лв. на месец са искали от собственик на заведение  Това разказа пред   Христо Павлов, който е бил рекетиран от служителите на реда. \"Почнаха проверки по няколко пъти на седмица, при които затваряха заведението. Накрая казаха, че е време и ние да почнем да се отчитаме\", посочи Павлов. Преди 3 месеца се разбрали за 600 лв. месечна такса \"спокойствие\". Павлов веднага подал сигнал в МВР. \"Не живеем в 1995-а година, тоя рекет е характерен за онова време\", посочи младият мъж. След сигнала му почнало разследването, а полицаите бяха задържани в сряда. Вчера спецсъдът реши да остави Кръстев и подчинените му Марио Дринцолов и Радослав Томов в ареста. Заедно с тях обвинен е и Георги Найденов, но той се намира в МВР болница и ще бъде пуснат под гаранция утре. \"След решението на съда вярвам, че ще има възмездие\", каза Павлов.", "date": "2019.01.27", "title": "Рекетиран от задържаните полицаи: Казаха, че е време за отчитане, ние подадохме сигнала срещу тях"}
{"url": "https://www.24chasa.bg/novini/article/7265828", "text": "Двама 19-годишни младежи са изпотрошили чистачките и огледалата на около 30 коли, паркирани пред блок в столичния кв. \"Младост 2\". Това съобщиха от МВР за \"24 часа\". Сигналът бил подаден в полицията в 5,10 ч тази сутрин. Полицаите заловили на място момчетата. Те увреждали наред коли, паркирани пред блок. Общо са пострадали над 30 коли. На едни чупели огледалата, на други чистачките. По автомобилите са причинени и други вреди.  Работата на полицията по установяването на други участници в проявата продължава, казаха от МВР.", "date": "2019.01.27", "title": "Младежи счупиха чистачки и огледала на 30 коли в София, хванаха ги"}
{"url": "https://www.24chasa.bg/novini/article/7265840", "text": "се занимаваше основно с ГЕРБ. Това беше един рецитал на дует Нинова-Йончева с тема ГЕРБ и Бойко Борисов. Те нямат каква политика да предложат. За разлика от тях, нашата политика е видна. Това коментира пред   депутатът от ГЕРБ Димитър Главчев. „Впрочем евроизборите, колкото и да нямат общо с местното самоуправление, толкова и имат, тъй като всичко, което е направено е плод и на програмите за солидарност на ЕС”, обясни той. Те не се занимават с това, което ще предлагат на българските граждани. Има един документ „Визия за България”, който по-скоро е подходящ за парламентарни избори, а те го представят две години след изтеклите парламентарни избори, т.е. с двегодишно закъснение. Най-вероятно програмата за евроизборите ще е я представят след две години. Движат се с едно закъснение от 2 години”, каза той. Депутатът изрази мнение, че е възможно Елена Йончева да бъде избрана за следващ лидер на левицата, тъй като с речта си е успяла да обедини всички присъстващи на Конгреса на БСП. „С изявата си на Конгреса, Елена Йончева може би не само ще заслужи първото място в евролистата, но тя се превръща в един сериозен потенциален кандидат за председател на БСП. Тя съумя да обедини всички на Конгреса, което г-жа Нинова не успява”, заяви Димитър Главчев. Според него на Националната среща на ГЕРБ в НДК премиерът Борисов е припомнил основни принципи, с които е създадена партията. „Нищо ново – спазване на правилата, законите и работа в името на гражданите. Просто това беше припомнено. Нито е с елемент на скарване, по-скоро надъхване”, добави той.", "date": "2019.01.27", "title": "Димитър Главчев за Конгреса на БСП: Това бе рецитал за ГЕРБ на дуета Нинова-Йончева"}
{"url": "https://www.24chasa.bg/novini/article/7265861", "text": "Трима младежи спасиха възрастна жена от измръзване. Тя се заблудила и се изгубила посред нощ в покрайнините на панагюрското село Оборище. За доблестната постъпка на момчетата разказа пред  кметът на село Оборище Милко Ангелов, който е убеден, че без тях бабата е щяла да загине. Делчо и Цветан заедно с още един техен приятел решили посред нощ да се разходят с автомобила из селото. В края на Оборище забелязали самотно вървяща възрастна жена, наметната с одеяло вместо връхна дреха. Усъмнили се, че нещо не е наред и я последвали. „Стори ни се подозрителна. Стара жена в 23:30 часа вечерта с одеяло, наметнала отгоре на гърба си и обикаля сама. Почнахме да караме по нея. Спрях да си налея вода, жената идваше отпред и докато наливах вода тя клекна до колата. Явно много беше измръзнала и даже като я качихме в колата тя едва говореше”, споделя Делчо Михов. Навън бил адски студ, а в този район скитат и диви хищници, особено в полето, към където се насочила жената, разказват младежите. „-7,-8 там някъде. Жената беше толкова измръзнала, че не знаеше как се казва дори. Не можеше да се ориентира, нищо. Говореше несвързани работи. Попитахме къде трябва да иде, тя не можа да обясни, не можа да реагира”, разказва Цветан Ралчев. 83-годишната жена дори не казала името си. Младежите я качили в колата на топло и се обадили на кмета. „Момчетата я докараха в къщи. Видях коя е жената. Познавам я. Свързах се с Районното управление на полицията в град Панагюрище, понеже близките й живеят в град Панагюрище, хората веднага реагираха изпратиха патрул. Ние през това време я закарахме до вкъщи. Печката й почти беше изгаснала. Напалихме я. Настанихме я и след половин час близките й пристигнаха”, обясни Милко Ангелов - кмет на село Оборище. Едва след като се стоплила вкъщи, жената възвърнала спомените си. Обяснила, че тръгнала на гости у свой роднина, който живее в другия край на селото. Близките на възрастната жена сега се грижат за нея. Прибрали са я при тях в Панагюрище. Обясниха, че страдала от деменция. В Оборище сега всички говорят за доблестната постъпка на младежите. Делчо е първи курс студент в Техническия университет, а Цветан работи в частна фирма, за да помага на родителите си.", "date": "2019.01.27", "title": "Трима младежи спасиха възрастна жена от измръзване в панагюрското село Оборище"}
{"url": "https://www.24chasa.bg/novini/article/7265995", "text": "Индексът на тържищните цени /ИТЦ/, който отразява цените на хранителните стоки на едро, се повиши тази седмица с 2,17 на сто до 1,504 пункта, съобщава Държавната комисия по стоковите борси и тържищата /ДКСБТ/. От началото на годината ИТЦ се повиши с 4,15 на сто. Базовото ниво на индекса - 1,000, е от 2005 година. Доматите от внос поскъпват тази седмица с 15,6 на сто до до 2,30 лева за килограм, а краставиците от внос поскъпват с 13,3 на сто и се търгуват по 2,47 лева за килограм. Картофите поевтиняват с 2,3 на сто и се продават по 0,85 лева за килограм на едро. Морковите поскъпват с 17,8 на сто и се търгуват по 1,06 лева за килограм. Зелето поскъпва с 3,4 процента до 0,90 лева за килограм. Ябълките поевтиняват със 6,1 на сто до 0,98 лв./кг. Цената на портокалите се понижава с 1,8 на сто до 1,18 лева за килограм. Мандарините се търгуват по 1,31 лева за килограм. Бананите поскъпват с 1,5 на сто до 1,99 лева за килограм. Лимоните се продават по 1,73 лева за килограм. Кравето сирене поскъпва с 3,4 на сто и се търгува по 6,05 лв./кг; кашкавалът, тип \"Витоша\", се купува по 10,02 лв./кг, а олиото поевтинява с един процент и се купува по 1,89 лева за литър. Каймата се търгува по 4,60 лева за килограм. Пакетче краве масло от 125 грама струва поевтинява с 3,9 на сто и и се продава по 2,35 лева. Пилешкото замразено месо поскъпва с 1,9 на сто и се продава по 3,85 лева за килограм на едро в края на седмицата. Захарта се търгува по 1,12 лв./кг, а брашното тип \"500\" се продава по 0,87 лева. Яйцата се продават по 0,20 лева за брой.", "date": "2019.01.27", "title": "Доматите и сиренето поскъпнали тази седмица, картофите и ябълките поевтинели"}
{"url": "https://www.24chasa.bg/novini/article/7266000", "text": "Активисти и поддръжници на Комунистическата партия на Чехия и Моравия (КПЧМ) проведоха вчера демонстрация на Вацлавския площад в центъра на Прага срещу поскъпването на наемите и комуналните услуги в страната, предаде ТАСС, цитирана от БТА. Участниците в протеста носеха жълти светлоотразителни жилетки, което привлече вниманието на обществеността и медиите. Миналата година освен повишаването на и без това астрономичните наеми поскъпнаха и комуналните услуги. Тази година става същото. Цените на електроенергията са се повишили от 1 януари тази година с 8-10 процента, на газа - с 5-7 процента, на отоплението - с 12-16 процента, водата е поскъпнала с 4-5 процента, заяви представителка на партията. Най-силно цените на наемите и комуналните услуги нарастват в Прага. В страната с население 10,6 милиона души на и под прага на бедността живеят около един милион, според демонстрантите. Под този праг са повече от 200 000 пенсионери или всеки дванайсети. В Чехия се увеличава броят на бездомните деца, заявиха ораторите, сред които бяха и депутати. Протестиращите носеха плакати с надписи, каквито често се появяват на акциите на \"жълтите жилетки\" във Франция. Според източници, близки до правоохранителните органи, в протеста, продължил около час, са участвали 100 активисти и поддръжници на КПЧМ. Организаторите посочват по-големи цифри.", "date": "2019.01.27", "title": "Протести в Прага срещу поскъпването на наемите и комуналните услуги"}
{"url": "https://www.24chasa.bg/novini/article/7265991", "text": "Китай представи план за действие, целящ опазването и възстановяването на река Яндзъ, предаде  Качеството на водата в над 85 от участъците на реката трябва да достигне стандарт от трето ниво или да го надвиши до края на 2020 г, се посочва в плана изготвен съвместно от Министерството на околната среда и Държавната комисия за развитие и реформа на Китай. В документа се казва също, че над 90% от негодните водни обекти в градовете в икономическия пояс на реката трябва да бъдат елиминирани до края на 2020 г. Планът предвижда няколко основни задачи за защитата на реката, сред които засилване на справянето с индустриалните, земеделски и логистични замърсители, за да се гарантира безопасността на качеството на питейната вода и се спре екологичната разруха. Китай класифицира качеството на водата на големите реки и езера на шест нива, като първо ниво е достатъчно добро, за да се използва като източник на питейна вода.", "date": "2019.01.27", "title": "Китай с план за опазване и възстановяване на река Яндзъ"}
{"url": "https://www.24chasa.bg/novini/article/7266005", "text": "Мъж беше осъден да плати 1000 лв. заради симулирано видеонаблюдение на съсед, след като поставил макет на камера до дома си в Пирдоп. Оказва се, че дори имитирането на видеонаблюдение е незаконно, ако създава стрес и напрежение в околните. Бутафорната камера вероятно е имала за цел да плаши крадците. Постоянно светеща червена лампичка обаче оставила съсед с впечатлението, че е истинска и че непрекъснато е наблюдаван в продължение на три седмици, коментира  Последвало дело пред районните магистрати в Пирдоп, а не след дълго и пред Върховния касационен съд, който окончателно решил, че имитирането на видеонаблюдение е незаконно, ако за него не е искано съгласието на хората, попадащи в периметъра на дори неработещата камера. \"Съдът е взел предвид един много сериозен проблем, а именно усещането от даден съсед, че от другата страна, от другия имот, от другата къща го наблюдават непрекъснато. Усещането, че се чувстваш записан, че всяка твоя стъпка е проследена, е неприятно\", коментира Емил Георгиев - адвокат. Според него случая в Пирдоп може да доведе до законови промени за регламентирането на видеонаблюдението. Но докато това стане, най-добрият ход е дипломацията. \"Аз винаги като адвокат съветвам хората да обръщат внимание най-вече на междучовешките отношения. Това означава да потърсим контакт със съседа и да кажем \"Виж какво, поставям си камери. Те може би ще обхванат твоя имот. Възразяваш ли, имаш ли някакъв проблем?\", посочва Емил Георгиев. Това е първи по рода си казус в България, но Комисията за защита на личните данни вече има няколко решения за погазено право на лична неприкосновеност.", "date": "2019.01.27", "title": "Мъж постави камера менте да го пази от крадци, съседът му го осъди заради стрес"}
{"url": "https://www.24chasa.bg/novini/article/7266010", "text": "Депо за наркотици е открито в дома на известния в Петрич Трайчо Митов, с прякор Бичкията, при акция на полицията, съобщи регионалният сайт При обиск в къщата му са открити кокаин, хероин, амфетамини и канабис, както и електронна везна за мерене и разпределение на наркотиците.  Преди обиска в къщата полицаите задържали автомобил с 5-има клиенти, в единия е открит кокаин. При разпитите се оказало, че кокаинът е купен от лице на име Божидар П. Опитните полицаи незабавно тръгнали да издирват Божидар, когото добре познават и го спрели в автомобил, в който пътувал и Трайчо Митов. При личен обиск в Божидар е открит наркотик, а после в дома му още над 30 дози кокаин. Акцията приключила с обиска в дома на Бичкията, който се оказал главният дистрибутор. Трайчо Митов е задържан. Предстои гледане на мярката му за неотклонение. Това е поредният сериозен удар на полицията в Петрич и района. Преди няколко дни бе разбит канала на известния наркотрафикант Огнян Атанасов от село Тополница. Заедно с него бяха арестувани и 5-има от неговите дилъри. В село Тополница миналата година бяха разобличени и арестувани 3-ма от най-активните разпространители, които вече имат дела в съда след арестите.", "date": "2019.01.27", "title": "Депо за дрога откриха в дома на Трайчо Бичкията в Петрич, задържаха го"}
{"url": "https://www.24chasa.bg/novini/article/7266020", "text": "Великобритания и ЕС трябва да гарантират, че границата между Ирландия и британската провинция Северна Ирландия ще остане отворена след Брекзита, като гаранция за мир в някога неспокойния регион, заяви днес вицепрезидентът на Европейската комисия Франс Тимерманс, цитиран от ДПА и БТА. Европа носи колективна морална отговорност да направи всичко по силите си, за да се избегне възобновяване на конфликта, заяви Тимерманс. Той добави, че така и няма да разбере защо много британски депутати се отнасят толкова небрежно към този въпрос. Няма начин да приема ситуация, в която жертваме Ирландия. Европа не постъпва така, каза в интервюто вицепрезидентът на ЕК. Той подчерта, че предпазният механизъм за границата в Ирландия (гаранция, че ирландската граница ще остане отворена, ако Великобритания не постигне дългосрочна търговска сделка с ЕС) трябва да е стриктен и да няма срок. В противен случай това не е предпазен механизъм, подчерта той. Някои поддръжници на Брекзита се опасяват, че предпазната клауза ще наложи на Лондон прекалено голямо обвързване с ЕС, припомня ДПА. Депутатите в Лондон все още не успяват да решат какво да правят, а до крайния срок за напускане на съюза остават само девет седмици. Тимерманс каза, че е възможно удължаване на срока за напускане на ЕС, но Великобритания трябва да каже на страните членки \"за колко дълго, с каква цел\", както и да стигне до решение, подчерта той.", "date": "2019.01.27", "title": "Великобритания и ЕС трябва да гарантират, че границата между Ирландия и Северна Ирландия ще остане отворена"}
{"url": "https://www.24chasa.bg/novini/article/7266019", "text": "Днес е Международният ден в памет на жертвите на Холокоста. Датата е подбрана, тъй като на този ден през 1945 г. са освободени концлагеристите от лагера в Аушвиц в Полша. „Аз бях първото поколение, което не помнеше войната. За нея се говореше непрекъснато. Днес масово хората не я помнят и това е една от огромните причини за деглобализацията в днешно време и за настъпващия популизъм”, коментира пред   бившият външен министър Соломон Паси. „На днешния ден преди девет години бях в Аушвиц, за да го разгледам. На седмата минута замръзнах от студ и си зададох въпроса как тези хора са успели да оцелеят, облечени само по пижама”, разказа Паси. По думите му там се пазят смазващи картини на ужасите от Втората световна война. „Тези неща всеки ден трябва да се разказват на децата, за да не се повтаря като събитие. Нашите деца трябва да отидат там и да видят”, на мнение е Соломон Паси. Според него демокрацията дава страшно много дефекти и един от тях е, че Хитлер е дошъл на власт по демократичен път. По думите му това не е изключено да се повтори. „Това, което нашият народ направи за спасяването на българските евреи можеха много други народи да направят. Българите показаха, че фашизмът не е бил толкова силен. Просто Европа е била много уплашена”, смята Соломон Паси.", "date": "2019.01.27", "title": "Паси: Как в Аушвиц са оцелявали само по пижама? Аз замръзнах, когато го посетих"}
{"url": "https://www.24chasa.bg/novini/article/7266027", "text": "Косовският премиер Рамуш Харадинай съобщи, че високопоставен член на кабинета е бил убит от лавина, докато е карал ски в южен косовски курорт, предаде Асошиейтед прес, цитирана от БТА. Харадинай написа вчера във Фейсбук, че заместник държавният министър за албанската диаспора Ариан Даци е бил убит, а приятел на Даци е бил ранен в курорта Брезовица, намиращ се на 80 километра на юг от Прищина. Харадинай е изразил съболезнования на бащата на Даци - бившия председател на косовския парламент Неджат Даци. Служител в Агенцията за опазване на околната среда посочи, че скиорите са били извън ски пистите, когато са били застигнати от две лавини.", "date": "2019.01.27", "title": "Лавина уби косовския заместник-министър \nза албанската диаспора"}
{"url": "https://www.24chasa.bg/novini/article/7266029", "text": "Двама души бяха ранени днес, след като пътнически влак се блъсна в автомобил на жп прелез в югоизточния турски окръг Диарбекир, съобщи турската телевизия НТВ, цитирана от БТА. При инцидента, станал тази сутрин, са били ранени шофьорът на автомобила и неговият спътник. Двамата са закарани в болница. Няма опасност за живота им. Няма ранени пътници във влака, пътувал от Анкара за Куртулан. Малко след катастрофата влакът е продължил към крайната си дестинация.", "date": "2019.01.27", "title": "Влак се блъсна в кола на жп прелез в Диарбекир, двама са ранени"}
{"url": "https://www.24chasa.bg/novini/article/7266041", "text": "Остава затворена за движение подбалканската жп линия София-Бургас,   Движението се пренасочва, а пътниците се извозват с автобуси, предаде  Инцидентът стана около 19:00 часа между гарите Шивачево и Твърдица. Два от вагоните на композицията излизат от релсите, но машинистите не забелязват и продължават. Пораженията по железния път са в продължение на километри. Изкъртени са траверси и перонът над коловозите, по които се е движил дерайлиралият влак. Късно снощи започнаха огледи и замервания на техническото състояние на пътя. Днес трасето ще бъде ремонтирано. Очаква се движението да бъде възстановено след обяд.", "date": "2019.01.27", "title": "Подбалканската жп линия София-Бургас остава затворена"}
{"url": "https://www.24chasa.bg/novini/article/7266047", "text": "Появи се визеозапис от  Стратегическият бобардировач се разцепи и избухна в пламъци по време на кацане при лоши метеорологични условия. Трима от екипажа загинаха, един оцеля и беше откаран за лечение в Москва. Катастрофата стана в началото на седмицата, но аматьорският запис беше публикуван по-късно. Това е вторият тежък инцидент в руската бойна авиация в рамките на няколко дни. Преди катастрофата на бомбардировача, два самолета се сблъскаха по време на тренировъчен полет в Далечния изток. Бомбардировачът \"Ту22М3 с променлива геометрия на крилата достига скорост от 2300 км/ч при далечина на полета 7000 км. Първият изпитателен полет на този пореден член на семейството \"Ту-22М\" е през 1977 г. Серийно се произвежда от 1978 до 1993 г. в Казанското авиационно обединение, съобщи ТАСС.", "date": "2019.01.27", "title": "Видео показва катастрофата на руския боен самолет край Мурманск - вижте я"}
{"url": "https://www.24chasa.bg/novini/article/7265903", "text": " са отнели живота на най-малко 20 души, а ранените са 81, предаде Асошиейтед прес, цитирайки местната полиция. Загинали са петима войници и 15 мирни граждани. По-рано беше съобщено, че са загинали 27 души, но полицията обясни, че някои от телата са били преброени два пъти, посочва БТА.збухнала в катедралата на остров Холо по време на неделната литургия. Втората е избухнала около минута по-късно извън обекта, след като правителствените сили се притекли на помощ на пострадалите. Смята се, че тя може да е била прикрепена на паркиран мотоциклет. Правителството на Филипините обеща в изявление, че ще преследва нападателите \"докато всеки убиец не бъде изправен пред съда и изпратен зад решетките. Законът няма да прояви милост към тях\". На остров Холо действаха екстремисти от групировката Абу Саяф, обявена за терористична организация както от САЩ, така и от Филипините. Бойците на Абу Саяф извършват бомбени нападения, отвличания и обезглавявания на хора. Властите все още не са изяснили мотива за нападението или дали то е свързано със състоялия се миналата седмица референдум, с който беше създадена нова мюсюлманска автономна териториална единица в южния регион Минданао, отбелязва ДПА.", "date": "2019.01.27", "title": "Жертвите на бомбения атентат на Филипините са 20, ранените - 81 (Обновена)"}
{"url": "https://www.24chasa.bg/novini/article/7266362", "text": "Търговският регистър, който беше спрян за уикенда за планирано въвеждане на нови функционалности в информационната система, е стартирал още в неделя, установи проверка на \"24 часа\". В четвъртък на интернет сайта на регистъра беше публикувано съобщение, че няма да работи през уикенда. В събота сайтът на регистъра изчезна и се появи следното съобщение: „Поради планирано въвеждане на нови функционалности в информационната система на Търговския регистър и регистъра на юридическите лица с нестопанска цел, електронните услуги на регистъра няма да бъдат достъпни от 20:00 ч. на 25 януари 2019 г. (петък) до 24:00 ч. на 27 януари 2019 г. (неделя)”, пише в съобщението, което заместваше сайта на Търговския регистър към момента. Според информация на \"24 часа\" предсрочният старт на регистъра е благодарение на максимално положените усилия от служителите, за да намалят доколкото е възможно проблемите пред гражданите и бизнеса от спрения достъп.", "date": "2019.01.27", "title": "Само в \"24 часа\": Търговският регистър вече е достъпен, тръгна предсрочно"}
{"url": "https://www.24chasa.bg/novini/article/7266515", "text": "В момента в Европа и отвъд Атлантическия океан се надига отново крайна вълна на популизъм и реторика, която застрашава и подлага под съмнение нашите демократичните ценности. Това каза националният координатор за борба с антисемитизма и заместник-министър на външните работи Георг Георгиев на брифинг в сградата на Министерството на външните работи. \"Вълна, която търсейки своите политически проявления, се връща към онези най-мрачни години, когато светът изстрада Холокоста\", добави Георг Георгиев. Според него, ако човешкото безумие не е било взело връх, сега нямаше да се отбелязва 27 януари - Международния ден в памет на жертвите от Холокоста. \"Но вероятно нямаше да сме научили и много ценни уроци\", отбеляза Георгиев. По думите му уроците са за това, че историята има неприятната характеристика да се повтаря. Тя повтаря и своите най-тежки и ужасяващи грешки. Затова не трябва да се допускат съвременните проявления на всички \"човеконенавистни режими\", изтъкна Георг Георгиев. Заместник-министърът на външните работи посочи, че тази година е специална за България, защото за първи път страната ни чества 27-ми януари като държава, която е пълноправен член на Международния алианс за възпоменание на Холокоста. Той обясни, че това е съюз на страни, които търсят начини и пътища за това как да се справят със съвременните проявления на езика на омразата, антисемитизма и ксенофобията. Страните от този алианс имат също така задачата и да предават информация, която да достига до най-младите. Затова българското правителство е посветено на мисията в България да се осигури среда, която е освободена от всички възможни изрази на езика на омразата. Поради тази причина, когато се виждат вандалски актове, като издраскани паметници и поругани религиозни храмове, цялото общество трябва да \"надига глас на несъгласие и враждебност\" към всички подобни прояви, както и срещу посегателствата срещу демокрацията в Европа днес, допълни Георг Георгиев.", "date": "2019.01.27", "title": "Георг Георгиев: В света се надига вълна на популизъм и реторика, застрашаваща демократичните ценности"}
{"url": "https://www.24chasa.bg/novini/article/7266519", "text": "Действията на Турция в граничната зона със Сирия не трябва да оказват заплаха за териториалната и политическата цялост на арабската страна. Това заяви днес говорителят на Кремъл Дмитрий Песков , цитиран от ТАСС. През 1998 г. бе подписано споразумението от Адана, съгласно което Турция получи право да извършва малки трансгранични операции срещу терористите в граничната зона. Важното е тази практика по никакъв начин да не се превърне в заплаха за териториалната и политическата цялост на Сирия, заяви Песков, предаде БТА. Сирия обвини вчера Турция в нарушаване на споразумението за борба срещу тероризма, подписано в южния турски град Адана. Дамаск посочи, че Анкара редовно нарушава постигнатото в Адана споразумение от началото на кризата през 2011 г., отбелязва ТАСС.", "date": "2019.01.27", "title": "Песков: Действията на Турция по границата със Сирия не трябва да бъдат заплаха за страната"}
{"url": "https://www.24chasa.bg/novini/article/7266525", "text": "Жители на Североизточна Австралия останаха изолирани днес след изключително силни наводнения, предизвикани от поройни дъждове. Водите отнесоха дори крави, пасли край брега, предаде Франс прес. Река Дейнтри в щата Куинсланд достигна равнище 12,6 метра - нещо, което според метеослужбите не се е случвало повече от столетие, предаде БТА. Над 300 милиметра дъжд се изля за денонощие над тропическите гори в басейна на Дейнтри. Тази седмица в Северен Куинсланд се очакват нови валежи и бури. Прекъсната е местна жп линия - единствената връзка с някои зони от този щат. Кметът на Дъглас Шайър - г-жа Джулия Леу, заяви пред АФП, че някои местни жители може да останат изолирани два дни, без ток и без телефонна връзка. Семейство земеделци с две деца останаха блокирани 16 часа в своята ферма, чието електроснабдяване бе прекъснато заради наводненията, след което бяха откарани със спасителен хеликоптер, съобщи местното издание \"Нюспорт дейли\".", "date": "2019.01.27", "title": "Порои наводниха Северна Австралия"}
{"url": "https://www.24chasa.bg/novini/article/7266532", "text": "20-годишният Диян Валентинов и 23-годишният Митко Иванов са задържаните за  . С решение на Варненския окръжен съд двамата остават в ареста с постоянни мерки за неотклонение задържане под стража. Служебните защитници и на двамата поискаха домашен арест за клиентите си, но съдът прецени, че престъплението, за което се разследват е тежко по смисъла на закона, а минималното предвидено наказание е 15 години затвор. Трупът на Георги бе открит от брат му, който живеел в съседна сграда в същия двор на 24-и януари малко преди обяд. Пристигналият на място медицински екип само констатирал смъртта. По предварителна информация възрастният мъж е бил бит жестоко, ръган с нож, ножица, имал счупени ребра… Явно е бил измъчван, за да каже къде са парите му. „Има данни, че двамата са знаели, че мъжът има голяма сума пари в къщата му и са отишли да го оберат. Как се е развила ситуацията и как се е стигнало до убийството, все още не е установено. Откраднатата сума е около 8000 лв. и всички са били похарчени преди да бъдат задържани в казино. За съжаление, това е ценностната им система“, каза наблюдаващият прокурор Милен Ставрев. По предварителна информация старецът е убит призори на 24-и януари. Митко е задържан в 23.45 часа същата вечер, а съучастникът му Диян в 5 часа на другата сутрин. Парите били похарчени още преди да бъде арестуван първият. Диян смънка пред съда, че съжалява. „Съжалявам за случилото се, искам домашен арест, не искам в ареста, съжалявам“, бяха последните му думи пред съда. Самият той бе по пантофи в съдебната зала. Мярката за неотклонение на Митко бе гледана при закрити врати по молба на служебния му защитник. Въпреки това стана ясно, че двамата приятели употребявали наркотици от време на време, направили са самопризнания. Разпитани са повече от 10 свидетели, иззети са доказателства, има и записи от охранителни камери.", "date": "2019.01.27", "title": "Оставиха в ареста задържаните за убийството на пенсионера от Белослав"}
{"url": "https://www.24chasa.bg/novini/article/7266536", "text": "Италиански съдии са се видели в чудо, тъй като не могат да осъдят крадец-рецидивист, който има брат близнак и служителите на Темида са затруднени да установят кой точно е извършил престъпленията, съобщава ДПА. Странният случай на Едуард Труши приключи с оправдаването му от съд в град Верона. Намерените ДНК доказателства не можаха да установят дали той или идентичният му брат близнак са били на местопрестъплението, предава БТА. Адвокатът на Едуард Труши, Фабио Порта, припомни, че това се случвало за трети път съдиите да се окажат безпомощни. Те не повдигнали обвинения срещу клиента му през 2016 и 2017 година, тъй като той не можел да бъде идентифициран по безспорен начин с ДНК доказателства. Братята Труши били от албански произход и имали много близки генетични профили. За да се направи по-обстоен ДНК анализ, били необходими много скъпи тестове, за които полицията нямала достатъчно средства, за да си ги позволи. Близнаците са с еднакви прически и еднакви татуировки. Само пръстовите им отпечатъци ги различават, но те винаги носят ръкавици. И двамата имат богати криминални досиета и имената им бяха свързани с над 100 кражби по домовете. При все това Едуард не се е измъкнал изцяло от правосъдието. Друг съдийски състав, в град Порденоне, го осъдил на 5 години затвор за грабеж и търговия с крадени вещи. Вината на Едуард била безспорно доказана, тъй като по време на престъпленията брат му Едмонд бил в затвора.", "date": "2019.01.27", "title": "В Италия не могат да осъдят крадец заради брата му близнак"}
{"url": "https://www.24chasa.bg/novini/article/7266561", "text": "Турската артилерия е извършила обстрел по позиции на кюрдските бойци в Северна Сирия, съобщиха турските частни телевизии СиЕнЕн-Тюрк и НТВ. Под обстрела на турските гаубици са попаднали районите Азаз и Мареа, и по-специално цели в тези райони на сирийската кюрдска милиция Сили за защита на народа (СЗН), която Анкара разглежда като идентична организация с Кюрдската работническа партия (ПКК), предава БТА. При обстрела са били неутрализирани голям брой терористи. Районите на юг от Азаз и на юг и запад от Мареа са арена на сблъсъци на кюрдските СЗН и подкрепяната от Анкара Свободна сирийска армия, отбелязва НТВ. Телевизията уточнява, че обстрелът е бил извършен от елементи на турската армия, разположени в район в Сирия, който е бил в обсега на извършената от Турция операция \"Ефратски щит\".", "date": "2019.01.27", "title": "Турция обстреля кюрдски позиции в Сирия"}
{"url": "https://www.24chasa.bg/novini/article/7266563", "text": "Има идея МВР да закупи скоростни автомобили за контрол по магистралите у нас. Това съобщи пред   главният секретар на МВР Ивайло Иванов. Пътната безопасност е сред приоритетите на ръководството на министерството и заради това ще бъдат взети и още мерки, допълни Иванов. “Въпреки лошите данни искам да кажа, че през 2018 година регистрираните ПТП-та са минус 198, загиналите са минус 73, ранените са минус 207 – не е цифрата, която ние очакваме и искаме да постигнем, но все пак с мерките, които са предприемани досега и които смятаме да предприемем за в бъдеще има 73 човешки живота, които са спасени. Трябва да затвърдим тази тенденция. Много мерки сме набелязали“, каза още той. „Въпреки че има увеличение на доверието в МВР, то не е на нивата, на които на мен би ми се искало да бъде. За да има доверие в служителите на МВР, това е един двупосочен процес. Както хората трябва да ни вярват на нас, така и колегите трябва да реагират адекватно, бързо на сигнал за извършено правонарушение. Аз като главен секретар ще се стремя това нещо да се изпълнява от всички служители“, заяви Иванов. „Такива действия са неприемливи за нас. Няма как да бъдат толерирани. Тук пак опираме до доверието, няма как когато има такива служители, да се повишава доверието“, каза той, коментирайки последния случай с полицаи от 4-то РПУ в София, обвинени за участие в престъпна група. В Ивайло Иванов заяви също, че “по никакъв начин няма да толерира посегателства срещу полицаи, които изпълняват служебните си задължения“. „Няма как да не следвам основните цели и приоритети на Министерството. Знаете, че това са: активното противодействие на битовата престъпност, противодействието на престъпленията срещу личността и собствеността на гражданите, опазване на обществения ред“. „Да не забравяме, че аз наследих поста от министъра на вътрешните работи Младен Маринов и тенденцията през последните две години е за ясно намаляване на регистрираните престъпления“. По отношение на набелязаните мерки срещу битовата престъпност той коментира : „Това е моят основен приоритет, защото, когато гражданите не се чувстват сигурни, съответно се намалява и доверието в нас. Ежемесечно докладите от областните дирекции пристигат при нас, те се анализират, вижда се къде има пропуски и също така се вижда и къде има добри практики, които се стремим да наложим навсякъде“. Според него наличието на повечето служители не е гаранция за решаване на проблема. “Наличието на полицейски служители в дадено населено място не е гаранция, че там не могат да бъдат извършени престъпления. И в големите градове има много полиция, но продължават да се извършват престъпления“. Знаете, че има сформирани мобилни екипи от областните дирекции, които извършват такива посещения, отделно се правят изненадващи полицейски операции, поясни Иванов. Той коментира още и скандала с фалшивите инвалидните пенсии. „Разследването продължава, защото то не е само на едно място, ние се насочихме първо към градовете, където процента на инвалидните пенсии е най-голям в сравнение с областни градове. Това не е епизодична акция, тя ще продължи, ще обхванем всички области, просто трябва да се разбере, че има един финансов ресурс, който изтича не по направление“. „В никакъв случай не можем да говорим, че има такива групировки, както бяха познати преди години. Естествено има организирани престъпни групи. Аз смятам, че засега успешно успяваме да противодействаме, отговори той на въпрос свързан с наличието на организирани престъпни групи в страната“.", "date": "2019.01.27", "title": "Ивайло Иванов: Има идея МВР да закупи скоростни коли за контрол по магистралите у нас"}
