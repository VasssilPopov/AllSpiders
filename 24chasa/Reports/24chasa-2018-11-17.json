{"url": "https://www.24chasa.bg/novini/article/7157664", "text": "Земна маса се свлече на пътя край Чепеларе в следобедните часове. Това предизвика километрична колона от автомобил в района, съобщи  . На място пристигна екип, който да обезопаси участъка. Наложи се шофьорите да чакат, за да преминат.", "date": "2018.11.17", "title": "Пропадна част от пътя край Чепеларе"}
{"url": "https://www.24chasa.bg/novini/article/7157574", "text": "Конфронтация избухна днес между привърженици и противници на предизвикващ разделение персонаж, известен като Черен Пит и представляващ помощник на холандския вариант на Дядо Коледа, предаде Асошиейтед прес, като се позова на полицията и местни медии. Бели хора често намазват лицата си с черна боя, когато изпълняват ролята на този персонаж. Противници казват, че подобно изобразяване на Черния Пит насърчава расистки стереотипи. Поддръжници защитават помощника на Синтерклас - холандския вариант на Св. Николай, протитипа на Дядо Коледа, като настояват, че той е традиционен детски персонаж, предава БТА. Предаван по телевизията парад за посрещане на Синтерклас в Зандейк северно от Амстердам премина мирно, но на други подобни прояви в Холандия имаше някои конфронтации. Полицията в Ротердам заяви, че е арестувала трима души, след като поддръжници на Черния Пит са влезли в сблъсък с демонстранти, протестиращи против персонажа. В Леуварден органите на реда са предотвратили сбиване между две групи. В Гронинген полицията е разделила две групи демонстранти, за да не допусне конфронтация. Холандски медии също така съобщиха, че футболни запалянковци са влезли в конфронтация с малка група хора, протестиращи срещу Черния Пит в Айндховен. Министър-председателят Марк Рюте призова вчера за спокойствие. \"Мисля, че обществото е съгласно за едно нещо: ние даряваме децата с магията на празнуването на Синтерклас\", каза той. В пристанището на Зандейк днес пристигна лодка, която докара Синтерклас, придружаван от десетки хора, дегизирани като Черен Пит. Хиляди деца, много от които бяха облечени с костюми на Черен Пит, се наредиха по улиците, за да посрещнат Синтерклас.", "date": "2018.11.17", "title": "Привърженици и противници на Черен Пит в конфронтация в Холандия (Видео)"}
{"url": "https://www.24chasa.bg/novini/article/7157589", "text": "Аз бях за оставката на Симеонов още преди месец, защото изказването му бе недопустимо. Аз давам и сега дискретното предложение Каракачанов също да подаде оставка. И да започнем на чисто. Това заяви лидерът \"Атака\" Волен Сидеров пред Канал 3. \"Да направим нещо патриотично на чисто. Защото и двамата не издържаха теста. За да решим дали можем да бъдем някакъв патриотичен блок, който да започне на чисто. Какво значи на чисто - да поставим приоритети и и да видим дали можем да ги постигнем. Защото да се въртиш във властта само заради гъдела, това е перверзия. Българският народ изтърпя достатъчно и затова им предлагам да се съберем и да обсъдим подобен въпрос.\", допълва още Сидеров. Той посочва, че това не е ултиматум, а приятелско предложение, \"което да го върне към разума\". Сидеров казва, че и двамата изгубили връзката с реалността. \"Правих вече няколко предупреждения - защото се занимаваме с лифтове, дискотеки, а не със стандарта на живот. Ако ме послушат - добре, ако ли не - зле за тях\", акцентира лидерът на \"Атака\".", "date": "2018.11.17", "title": "Сидеров поиска оставката и на Каракачанов"}
{"url": "https://www.24chasa.bg/novini/article/7157594", "text": "В гръцката столица Атина и в други градове беше отбелязана 45-ата годишнина от потушаването на студентските бунтове срещу военната хунта в атинската Политехника през 1973 г., съобщават гръцките медии. В посланието си по случая премиерът Алексис Ципрас, цитиран от агенция АНА-МПА, заявява: \"Участваме в новите борби срещу неолибералния тоталитаризъм, фашизма, носталгиците по хунтата и крайната десница в страната ни и в Европа\". Ципрас се обявява още за повече демокрация, независимост и социална справедливост, предава БТА. Годишнината беше отбелязана и с традиционното антиамериканско шествие, което завърши пред посолството на САЩ и на което беше носено прочутото знаме на Политехниката, окървавено при влизането на танковете при потушаването на бунта. За опазването на реда в Атина бяха мобилизирани хиляди полицаи. Атинската политехника е легендарно за гърците място. Точно това висше училище се вдига на бунт против диктатурата на полковниците в Гърция и е превзето с танкове през ноември 1973 година. Тогава загиват 23 души, а над 1500 са ранени. Бунтът в Политехниката се смята за началото на поредица от събития, довели до падането на военната хунта и възстановяването на демокрацията в Гърция.", "date": "2018.11.17", "title": "Гърция отбеляза 45 години от студентските бунтове срещу военната хунта (Снимки)"}
{"url": "https://www.24chasa.bg/novini/article/7157592", "text": "Стотици хора блокираха мостове в Лондон в знак на протест срещу, по думите им, \"престъпното бездействие\" на правителството в борбата срещу климатичните промени, предаде Франс прес. \"Това е ден за бунт. Превземаме мостовете в Лондон, преди да пропаднем дружно\", написа в комюнике движението, което призова да бъдат блокирани пет моста в центъра на столицата, предава БТА. \"Днес показваме на колко хора им е дошло до гуша и се нуждаят от промяна\", обясни Джак Гулдбърн от движението организатор на протеста. По негови данни протестиращите са били над 6000. По обяд демонстрантите бяха блокирали два моста, съобщи лондонската полиция. Движението иска правителството да ограничи до 2025 г. емисиите на въглероден диоксид до нула, както и да бъде учредено национално гражданско събрание, което да контролира промените.", "date": "2018.11.17", "title": "Протест в Лондон срещу \"бездействието\" по отношение на климатичните промени"}
{"url": "https://www.24chasa.bg/novini/article/7157617", "text": "Ибрахим Мохамед Солих встъпи днес в длъжност като президент на Малдивите след победата си на изборите през септември. Тогава опозицията се обедини зад неговата кандидатура, за да бъде отстранен предшественика му Абдула Ямин, смятан за близък до Пекин, предаде Франс прес. Солих положи клетва на извънредно парламентарно заседание, организирано на националния стадион по футбол в столицата на Малдивите Мале. На церемонията присъства индийският премиер Нарендра Моди. \"Убеден съм, че идването ми е предвестник на нова ера. . . на сътрудничество между двете ни страни\", написа Моди във \"Фейсбук\", предава БТА. Индия бе загрижена от нарастващото китайско влияние по времето на Ямин, който сключи споразумения за редица инфраструктурни проекти с Пекин, отбеляза Асошиейтед прес. Откакто бе избран през 2013 г., Ямин предприе строги мерки срещу опозицията, вкара в затвора политически противници и съдии от Върховния съд. Той обаче претърпя неочаквано поражение на изборите през септември. Малдивите, известни с луксозните си курорти, са поредната малка държава, в която Китай инвестира милиони долари за изграждане на магистрали и жилищни сгради като част от инициативата \"Един пояс - един път\". Но тези проекти вкараха страната с население малко над 400 000 души в дълг и доведоха до призиви за разследване на начина, по който са били възложени договорите на китайски компании при предишното правителство, отбеляза Ройтерс. \"Държавната хазна загуби милиарди руфии (местната валута) заради кражби и корупция, извършени на различни управленчески нива\", каза Солих в реч след полагането на клетва.", "date": "2018.11.17", "title": "Ибрахим Мохамед Солих положи клетва и стана президент на Малдивите (Снимки)"}
{"url": "https://www.24chasa.bg/novini/article/7157636", "text": "Интернет страницата на Народното събрание -   не работи. При опит да се отвори уебсайта се появява надпис, че не може да се зареди.  За момента причината за техническата неизправност е неизвестна. Има технически проблем, заради който се е наложило да бъде рестартиран сървъра, обясниха за \"24 часа\" от отдела, поддържащ информационните и комуникационни системи на парламента. Очаква се още тази вечер сайтът да заработи отново.                                                                                                                                                                                                                                                                                                                       ", "date": "2018.11.17", "title": "Сайтът на парламента не работи"}
{"url": "https://www.24chasa.bg/novini/article/7157654", "text": "Президентът на САЩ Доналд Тръмп опроверга информация на в. \"Ню Йорк таймс\" от вчера, че е поставил под въпрос лоялността на своя вицепрезидент Майк Пенс, предаде ТАСС. Преди да замине за Калифорния Тръмп разговаря с журналисти на поляната пред Белия дом, а разговорът беше излъчен по телевизия Фокс нюз. \"Не, не се съмнявам в неговата лоялност. Той е лоялен на 100 процента. Това е изфабрикувана новина. . .типична изфабрикувана новина на \"Ню Йорк таймс\", отбеляза държавният глава в отговор на журналистически въпрос. По думите му вицепрезидентът вече е преминал проверка в много отношения. Той се възмути защо от изданието не са му се обадили за коментар по статията, предава БТА. Вчера \"Ню Йорк таймс\" съобщи, че през последните няколко седмици американският президент най-редовно питал някои свои съветници дали вицепрезидентът Майк Пенс е лоялен. Повечето хора от обкръжението му го уверили, че \"Пенс е предан боец\". Самият Пенс, който е в Порт Морсби за срещата на върха на Азиатско-тихоокеанското икономическо сътрудничество (АТИС) в Папуа-Нова Гвинея, заяви, че двамата с Тръмп доста са се се смяли на публикацията на \"Ню Йорк таймс\". На въпрос на телевизия Ен Би Си той изтъкна, че се изкушавал \"да не я удостои с отговор\". На 7 ноември на пресконференция в Белия дом Тръмп обяви, че Пенс ще се яви на балотаж с него на изборите за втори президентски мандат през 2020 година. Преди това в интервю за в. \"Политико\" Пенс изрази желанието си да запази поста си и да бъде преизбран заедно с Тръмп през 2020 година.", "date": "2018.11.17", "title": "Тръмп опроверга информация на \"Ню Йорк таймс\", че се съмнявал в лоялността на Пенс"}
{"url": "https://www.24chasa.bg/novini/article/7157553", "text": "Цените на горивата извадиха над 120 000 души на протести на над 2300 места из цяла Франция, предадоха Ройтерс и АФП. В повечето случаи те блокираха или опитваха да препречат магистрали и по-малки пътища. Началото на бунта на “жълтите жилетки”, както наричат протестиращите заради сигналните им облекла, бе белязано от трагичен инцидент. В Пон дьо Бонвоазен, Югоизточна Франция, жена, която карала дъщеря си в болница, се паникьосала заради блокадата на пътя и това, че демонстрантите започнали да барабанят по покрива на автомобила ѝ, форсирала и премазала една от протестиращите. В различни региони на страната 47 души са пострадали при различни инциденти, 3-ма от които тежко. 24 души са били арестувани. Хиляди жандармеристи са разположени на ключови места, за да пазят реда. В Париж, само на крачка от Елисейския дворец, протестиращите пяха “Марсилезата”. Песните им се смесваха с викове “Макрон, оставка”. Цената на дизела, най-често използваното във Франция гориво, се вдигна с 23% през последните 12 месеца, припомня Би Би Си. Сега средната му цена е 1,51 евро за литър. Цените на петрола скочиха, после паднаха, но правителството на президента Еманюел Макрон повиши тази година данъка върху въглеводородните емисии със 7,6% за дизела и с 3,9% за бензина като част от кампанията за по-чист въздух. Решението на кабинета да повиши данъка с още 6,5% за дизела и с 2,9% за бензина от 1 януари 2019 г. се превърна в капката, която преля чашата на френското търпение. Недоволните обвиняват Макрон, че е изоставил “малките хора”, че действа не като държавник, а като бивш инвестиционен банкер. Преди седмица самият президент призна, че не е успял да намери начин да помири френския народ с неговите лидери. Той обаче обвини политическите си опоненти, че са взели протестното движение като заложник, за да блокират провежданите от него икономически реформи. Блокади с жълти жилетки имаше и в Белгия. Макар те да започнаха преди френските, мащабите им не може да бъдат сравнени. В Белгия обаче демонстрантите блокираха не само пътища, но и складове за горива. ", "date": "2018.11.17", "title": "Цените на горивата подпалиха Франция (Обзор)"}
{"url": "https://www.24chasa.bg/novini/article/7157658", "text": "Полицията в Атина използва днес сълзотворен газ и светлинно-звукови гранати, за да разпръсне десетки протестиращи с качулки на главите, замерващи полицаите с камъни и запалителни бутилки след шествие в памет на 45-ата годишнина от потушаването на студентските бунтове срещу военната хунта в атинската Политехника през 1973 г., предадоха Ройтерс и ТАСС. Осем души са задържани. Сблъсъкът на анархистите с полицаите е избухнал близо до Главното управление на полицията в квартал Атика в района Ексархия, където се намира атинският Политехнически институт. Преди това по време на шествието с участието на хиляди привърженици на леви партии и организации в центъра на града нямаше никакви инциденти, предава БТА. Атинската политехника е легендарно за гърците място. Точно това висше училище се вдига на бунт против диктатурата на полковниците в Гърция и е превзето с танкове през ноември 1973 година. Тогава загиват 23 души, а над 1500 са ранени. Бунтът в Политехниката се смята за началото на поредица от събития, довели до падането на военната хунта и възстановяването на демокрацията в Гърция.", "date": "2018.11.17", "title": "Протестиращи замеряха полицаи с камъни и запалителни бутилки в Атина (Снимки)"}
{"url": "https://www.24chasa.bg/novini/article/7157490", "text": "За напрежение между турски войници и кипърски гръцки земеделци съобщава кипърското издание \"Филелефтерос\", като се позовава на кипърското радио и на кипърската информационна агенция. Според кипърското радио, в района на Дения кипърски гърци са влезли в зоната на \"зелената линия\", която от 1974 г. разделя острова на две части, за да обработват нивите си. Турски войници обаче са нахлули в нивите им с трактори и са ги изгонили, предава БТА. След съгласуване със силите на ООН, кипърските гърци и кипърските турци, които притежават ниви в района на \"зелената линия\", имат право да ги обработват, припомня изданието. Това обаче не е първият случай на напрежение между турските сили и гръцки земеделци през последните дни.", "date": "2018.11.17", "title": "Напрежение между турски войници и гръцко-кипърски земеделци в Кипър"}
{"url": "https://www.24chasa.bg/novini/article/7156912", "text": "Живеещите във Великобритания предпочитат да не купуват нови коли през последните години, подплашени от Брекзит и неяснотите около политиката на властите за дизеловите автомобили. Само през миналия месец се наблюдава спад от 2,9% спрямо октомври 2017 г. При дизеловите коли намалението е още по-голямо - 21,3 процента, показват данни на Обществото на производителите и търговци на автомобили в Обединеното кралство. От организацията очакват данните на годишна основа да бъдат още по-лоши, тъй като през октомври е имало леко съживяване на пазара заради съобщение, че правителството спира от ноември да плаща по 2500 паунда на тези, които станат собственици на кола - хибрид, а помощта за електромобилите ще намалее от 4500 на 3500 паунда. Схемата бе въведена през 2011 г., за да се насърчат живеещите на Острова да използват екологични превозни средства. Основно по тази причина са били продадени 153 599 нови автомобила миналия месец. Намерението на британското правителство е да спре бензиновите и дизеловите коли от 2040 г. Великобритания е единствената от петте големи пазара в Европа, където се наблюдава спад в покупката на нови превозни средства. През миналата година той бе 6 процента, докато Германия, Франция, Италия и Испания отчитат увеличение. В момента съотношението на купените нови коли към тези втора ръка в Обединеното кралство е едно към три. Според експерти въведените през миналата година по-високи данъци върху новите автомобили, а през тази година специално върху дизеловите, също са отблъснали част от купувачите, въпреки че по-скъпата тарифа се плаща само през първата година и зависи от изхвърляните от колата въглеродни емисии. След това пътният данък става по 140 паунда годишно, независимо дали се отнася за дизелов или бензинов двигател. За хибридните коли и електромобилите е с 10 паунда по-евтино. Ако обаче превозното средство струва над 40 000 паунда, се плащат допълнително по 310 паунда в продължение на 5 години, тъй като обикновено това са мощни коли, които са по-големи замърсители. Регистрираните преди 2017 г. се таксуват според вида на използваното гориво и отделяните въглеродни емисии. Данъкът е в размер от 0 до 555 паунда на година, като високата ставка се плаща за тези, които изхвърлят 255 грама въглероден двуокис на километър. За спада в продажбите на дизелови нови автомобили има и други фактори. Някои местни власти възнамеряват да ги ударят с по-високи такси за паркиране. Например кметството в Лондон вече обяви план да увеличи с 50% тарифата за тях. Ако това стане, за спиране на дизелов автомобил в центъра на британската столица ще се плаща по 7,35 паунда на час при 4,90 паунда за бензинов. Другата причина да се предпочитат повече коли - втора ръка, е твърде ниската им цена. Заради обратния волан те са трудно продаваеми извън Обединеното кралство. Затова могат да се вземат изключително евтино, особено ако се участва в онлайн търгове. Англичаните са доста запалени по тях и често решават да обявят в някой от тях стария си автомобил, вместо да извикат фирма за рециклиране да го прибере, от която могат да вземат между 150 и 250 паунда в зависимост от големината. Така се стига до куриозни случки като например продажбата на 17-годишен роувър в движение за символичните 3,2 паунда, или 7,20 лева. Колата бе обявена за продажба в еBay със стартова цена под паунд. След като видял, че 12 часа преди края на търга никой не наддава, Крейт Читъм решил да предложи 3,2 паунда и спечелил. Друг англичанин пък успя да стане собственик на хонда на цена по-ниска от влаков билет. След като видял, че ще му трябват 218 паунда, за да пропътува 160 километра от Лондон до Бристъл, той решил да си купи кола. Тя струвала 80 паунда, пътните такси - 81,38 паунда, застраховката - 20,43 паунда, а бензинът - 25 паунда, или общо 206 паунда. Освен това възрастта на автомобила не е единствен фактор при определяне на застраховките, както е в България. Степента на риск зависи и от възрастта на шофьора, района, в който живее, дали през последните 5 г. е участвал в катастрофи и дори от неговата професия. Обикновено по-младите водачи плащат повече, тъй като се смята, че са неопитни. Широко разпространено е мнението, че по-ниска застраховка започва да се плаща след 25 г. Сред 10-те най-рискови професии са берачи на плодове и зеленчуци, които плащат средно по 971 паунда на година. Следват сервитьори, строителни работници, бръснари и художници. Прави впечатление, че повечето такива позиции обикновено се заемат от чужденци, сред които и много българи. За сравнение през 2012 г. застрахователите са смятали за най-рискови автомобилни състезатели, футболисти, диджеи, журналисти, студенти, а сред безопасните са били медицински сестри, учители и магистрати. Сега пенсионерите плащат най-ниска пътна застраховка - около 266 паунда на година. След това са секретарки, общински чиновници, библиотекари и полицаи. Живеещите в райони с много хора, сгради и висока престъпност също се таксуват по-скъпо. Друг фактор е и дали колата се използва за работа, или за семейни нужди, като това се определя и от пробега за година. Колкото е по-голям, толкова повече се плаща.", "date": "2018.11.17", "title": "В Англия можеш да си купиш кола и за 3 паунда"}
{"url": "https://www.24chasa.bg/novini/article/7157508", "text": "Демонстриращи срещу покачването на цените на горивата във Франция се събраха на митинг близо до Елисейския дворец, пеейки \"Марсилезата\", съобщава в електронното си издание в. \"Фигаро\". Протестиращи, облечени в жълти жилетки, се опитаха да се доближат до резиденцията на френския държавен глава през улица \"Фобур Сент-Оноре\", но бяха отблъснати от силите на реда със сълзотворен газ, предава БТА. Над 120 000 са демонстрантите в цяла Франция, а акциите са над 2000. Протестите бяха помрачени от смъртта на една жена тази сутрин близо до Гренобъл. Шофьорка на автомобил се паникьосала, след като хора, блокирали пътя, започнали да удрят по капака на колата й и тя натиснала педала на газта, при което помела демонстрантка, която починала, съобщи Франс прес. При други инциденти са пострадали 47 души, трима от които са в тежко състояние.", "date": "2018.11.17", "title": "Демонстриращи срещу поскъпването на горивата се събраха до Елисейския дворец (Снимки)"}
{"url": "https://www.24chasa.bg/novini/article/7157522", "text": "Силите на сирийския режим превзеха днес Тулул ал Сафа - последната местност в южната част на Сирия под контрола на групировката \"Ислямска държава\", предаде Франс прес. \"Силите на режима контролират вече този регион след изтеглянето на бойците на \"Ислямска държава\" на изток в пустинята\", съобщи директорът на Сирийския център за наблюдение на човешките права Рами Абдел Рахман, предава БТА. По думите му между 700 и 1000 джихадисти са напуснали тази местност, намираща се на границата между провинциите Дамаск и Суейда, по силата на споразумение със сирийските власти. Тази нова военна победа на режима, който вече контролира две трети от територията на Сирия, бе постигната близо четири месеца след началото на голяма офанзива за изтласкване на \"Ислямска държава\" от тази южна зона, отбеляза АФП.", "date": "2018.11.17", "title": "Силите на Дамаск отвоюваха последната местност в Южна Сирия, останала под контрола на \"Ислямска държава\""}
{"url": "https://www.24chasa.bg/novini/article/7156907", "text": "Италианците са най-моторизираната нация в Европа - с 62 коли на всеки 100 жители те бият германците (55,7 на 100), испанците (49), французите. Така твърди международно изследване на института “Аутопромотек”. В 60-милионна Италия има и 6,5 млн. мотора. Какви са причините за италианското първенство? Най-вече фактът, че общественият транспорт не е много развит или пък не функционира добре. На европейско ниво Румъния е с най-ниска гъстота на коли - има само по 26 на всеки 100 души. Италия е в средата на европейската класация по възраст на автомобилния ѝ парк. Автопаркът на Ботуша е на средна възраст 10,7 години. средна възраст. “Най-стари” са тези в Полша – 17,2 г. Много италианци използват държавните стимули за купуване на нова кола - те предвиждат значителни отстъпки и промоционални цени за купуването на хибридни или електрически автомобили. Целта е да се изхвърлят от движение замърсяващите с двигателите си стари автомобили. Става въпрос за мерки на държавно и регионално ниво. Системата от екостимули, насочена към постепенна смяна на остарелия автопарк, се въвежда за пръв път през 1997 г. Това означава, че всички италианци, които искат да пратят в пенсия старата си кола, могат да получат финансови помощи от държавата, за да си купят нова кола. От една страна, екостимулите идват от държавата под формата на отстъпки за онзи, който реши да мине на по-екологична кола. Финансов стимул обаче се дава и от автомобилната къща, която намалява чувствително цената за клиент, който реши да замени старата кола за нова. Ако вземете ценоразписа на новите модели коли, предлагани в дадена автокъща, ще видите едни цени. Ако обаче решите да си купите нова кола, оставяйки старата, цената ѝ ще бъде много по-ниска. Неотдавна богатата област Ломбардия с център Милано лансира кампания за икономически стимули за подновяване на автопарка в региона. С тази цел за 2019 г. Ломбардия отпуска 7,8 млн. евро. Те ще бъдат насочени към всички жители, които си купят електрическа, хибридна, метанова или бензинова кола от последно поколение. Напълно изключени от мерките са дизеловите коли. В замяна на това си и замърсяващи въздуха автомобили. Близо 1 млн. семейства в областта ще могат да се възползват от финансовите стимули. В северната област Фриули също стартира регионална кампания за подмяна на амортизирания автопарк. Ако оставите старата си кола Евро 0 или 1 или дизелова до Евро 3, купувайки нова кола с максимум 8 места и с бензинов, метанов или електрически двигател, може да получите между 3000 и 5000 евро под формата на финансови стимули.", "date": "2018.11.17", "title": "Италия стимулира финансово купувачите на нови автомобили"}
{"url": "https://www.24chasa.bg/novini/article/7157551", "text": "Отказът на десетки мигранти да напуснат товарен кораб край бреговете на Либия е \"опасен метеж\", който може да насърчи и други да демонстрират подобно поведение в бъдеще. Това заяви днес Аюб Касим, говорител на либийските военноморски сили, цитиран от ДПА. Около 80 мигранти са се барикадирали на борда на плаващия под флага на Панама кораб на пристанището в град Мисрата. Корабът ги спаси преди малко повече от седмица от потъваща лодка след подаден сигнал от бреговата охрана, предава БТА. \"Заради мигрантския метеж търговските кораби може да спрат да извършват спасителни операции, в каквито участват, когато се намират близо до потъващи лодки с мигранти\", заяви Касим пред ДПА. В сряда 14 от общо 94 мигранти напуснаха кораба след преговори и бяха откарани в център за настаняване в Мисрата. Останалите настояват да пътуват до Европа. Няколко мигранти загинаха при инцидент с лодка край бреговете на италианския остров Сардиния. Досега са намерени две тела, съобщи италианската брегова охрана. Оцелели казват, че между 10 и 13 души са скочили във водата, когато моторът на лодката се е повредил, за да доплуват до сушата, която е била на около километър. Трима души са спасени.", "date": "2018.11.17", "title": "Търговските кораби в Либия може да спрат да извършват спасителни операции"}
{"url": "https://www.24chasa.bg/novini/article/7157413", "text": "Американският президент Доналд Тръмп заяви днес, че въпросът за екстрадиране от САЩ на турския проповедник Фетхуллах Гюлен засега не се обсъжда, но не изключи възможността да се върне към въпроса по-късно, предаде ТАСС. Президентът говори пред журналисти на поляната пред Белия дом преди да замине за Калифорния. \"Това не се обсъжда /.../ Винаги имаме предвид това /ситуацията с Гюлен/, но засега не\", отговори президентът на журналистически въпрос за възможността Гюлен да бъде екстрадиран, предава БТА. Американският президент заяви още, че отношенията на САЩ с Турция преживяват много добър момент, като припомни освобождаването на американския пастор Андрю Брансън. Тръмп каза, че двамата с турския президент Реджеп Тайип Ердоган се разбират много добре и определи Ердоган като \"силен и умен човек\" и свой приятел. По-рано днес американското министерство на правосъдието заяви, че не обсъжда никакви възможности за екстрадиране на Гюлен от САЩ на фона на убийството на саудитския журналист Джамал Хашоги. В четвъртък телевизия Ен Би Си, която се позова на неназовани източници, съобщи, че американската администрация проучва възможността да предаде Гюлен, разчитайки, че това ще допринесе за подобряването на отношенията на САЩ с Турция. Според тази информация Белият дом поискал от редица компетентни ведомства да проучат законните варианти за екстрадиране на Гюлен.", "date": "2018.11.17", "title": "Тръмп: Засега не се обсъжда екстрадиране на Фетхуллах Гюлен от САЩ"}
{"url": "https://www.24chasa.bg/novini/article/7157417", "text": "Рядката двуглава змия, която беше открита преди няколко месеца в щата Вирджиния, се е споминала, съобщава Асошиейтед прес. Агенцията цитира репортаж на в. \"Вашингтон пост\". Влечугото е умряло в съня си, без да страда и без видима причина, предава БТА. Когато змията постъпи в Центъра за диви животни на щата Вирджиния специалистите установиха, че тя има две трахеи и два хранопровода, но е с едно единствено сърце и един чифт бели дробове. Специалистите констатираха тогава, че и двете глави на змията могат да хапят и могат да пускат отрова.", "date": "2018.11.17", "title": "Умря рядка двуглава змия, открита във Вирджиния (Видео)"}
{"url": "https://www.24chasa.bg/novini/article/7156909", "text": "Дългите години на криза промениха не само начина на живот на гърците, но и пазара на коли. Премина модата на дизеловите автомобили. Само допреди няколко години потенциалните купувачи търсеха или кола на дизел, или нищо друго. Вносителите се ориентираха бързо и започнаха масово да се продават дизелови автомобили, предимно втора употреба. Така паркът се напълни с морално остарели автомобили, хиляди от тях бяха закупени от България. Сега паркът на коли в Гърция е на средна възраст 15-16 години. Причините са преди всичко финансови. От началото на кризата гърците едва смогват да си платят данъците, мнозина Но поуките от модата на дизела се виждат и предпочитанията се промениха. Само за миналата година в Гърция са продадени 21 718 дизелови коли и 38 хиляди бензинови. Дизеловите автомобили вече формират 34% от продажбите, а тенденцията е делът им да намалява. Влияние оказва и фактът, че в много европейски страни дизеловите коли са на прицел и се очаква да бъдат забранени. Сега се търсят бензинови коли от нисък клас въпреки скъпия бензин. Цената на горивата доведе до ограничаване на използването на личните автомобили. в страната. Гърците не се отказват все още от коли втора употреба, но произведени след 2010 г., ако е възможно при цена до 7000 евро. Според собствениците на автомобилни къщи това са най-търсените коли на гръцкия пазар в момента. В предпочитанията доминират традиционно водещите на пазара германски премиум марки, но подходящи се оказват също френските и японските модели. Промени се философията на купувачите. Сега водещо е “търся сигурна кола, а не много бърза”. В първите години на кризата продажбата на нови автомобили рязко спадна. Тази ситуация вече се променя. Силно се увеличи интересът към нови коли от нисък клас. Тази година се очаква да се продадат над 100 хиляди нови автомобила, което не се беше случвало от години. Само за първите пет месеца продажбата на нови автомобили в Гърция се е увеличила с 24%. Според председателя на съюза на вносителите на коли Димитрис Пациос причините са три. Силният туризъм дава възможност на фирмите за коли под наем да обновят парка си. Купуват се все повече коли, защото през лятото по островите е много трудно за туристите да наемат кола в желания диапазон и като време, и като клас. Банките постепенно започват да отпускат кредити за нови автомобили. Гърците също търсят нова кола, но още не могат да си позволят скъпа марка и висок клас. В Гърция предимно фирми и компании използват коли на лизинг. Масовият потребител избягва този начин, защото не е сигурен дали месечният му доход ще е постоянен. По традиция гърците предпочитат да карат собствена кола. Затова теглят банков кредит, въпреки че тази процедура е много по-тромава от закупуването на кола на лизинг. И по-малки фирми все повече се обръщат към тази форма, защото колите не влизат в баланса на дружеството и разходите по тях се приспадат, а и не се занимават с поддръжка. В Гърция много рядко ще срещнете модел комби. Предпочитат се джипове и кросоувъри. Това е тенденция в европейския пазар, която постепенно навлиза и в Гърция. Все още ползването на електроавтомобили е в рамките на пожеланията. В Гърция се движат не повече от 800 такива коли, а от началото на годината са продадени само 43. Специалистите правят паралел с Норвегия, където при почти същото население са продадени 20 хиляди автомобила. Според Георгиос Агеридис от Центъра за възобновяеми източници преди всичко трябва да се промени законодателството и да се дадат стимули за закупуване на електромобил. “Ако държавната администрация подмени парка си с електромобили, едва тогава гърците ще започнат да си купуват от тях”, коментират фирмите вносители.", "date": "2018.11.17", "title": "Гърците търсят нови коли от нисък клас или втора ръка, но в добро състояние"}
{"url": "https://www.24chasa.bg/novini/article/7157443", "text": "Анегрет Крамп-Каренбауер, която е водещ кандидат за мястото на германската канцлерка Ангела Меркел като лидер на Християндемократическия съюз (ХДС), каза, че възнамерява да обмисли законодателство, осигуряващо по-добро представителство на жените в парламента, ако партията не промени своя подход, предаде Ройтерс. Ново социологическо проучване, проведено за обществената радиотелевизионна компания А Ер Де, показа, че 46 процента от привържениците на ХДС подкрепят Крамп-Каренбауер за лидерския пост, 31 процента подкрепят бизнесмена Фридрих Мерц, а 12 процента подкрепят здравния министър Йенс Шпан. Според данните подкрепата за Мерц сред жените е намаляла до около половината от тази за Крамп-Каренбауер, предава БТА. Броят на депутатките от ХДС след изборите през 2017 г. намаля до една пета от парламентаристите на партията, а по-доброто представителство на жените е от съществено значение за увеличаване на подкрепата за християндемократите на бъдещи избори, каза Крамп-Каренбауер. Тя заяви пред радиотелевизионната компания Ес Ве Ер, че мнозина в партията не са взели насериозно правило от 1996 г. в ХДС, предвиждащо една трета от кандидатите в партийните листи да бъдат жени, и каза, че ще се опита да наложи прилагането на това правило, ако бъде избрана за лидер. Ново законодателство за приемане на женска квота е мярка \"в краен случай\", заяви Крамп-Каренбауер. \"Но би било наивно да се мисли, че можем просто да оставим нещата да се развият от само себе си\", каза тя. Крамп-Каренбауер заяви също така, че възнамерява да обмисли правни мерки за осигуряване на по-добро представителство на жените в германския парламент. Освен това тя взе на прицел правилата за двойно гражданство и обвини ръководството на Турция, че се опитва да раздели предаността на хората с двойно германско-турско гражданство, които живеят в Германия. \"Ако това продължи, тогава двойното гражданство пропуска своята цел и смисъл и ние трябва да обсъдим как да сложим край на тази система\", заяви Крамп-Каренбауер. Тя каза, че подкрепя план, предвиждащ децата на имигранти да получават втори паспорт, но не и техните внуци.", "date": "2018.11.17", "title": "Водеща кандидатка за мястото на Меркел предвижда квота за жени в парламента"}
{"url": "https://www.24chasa.bg/novini/article/7157447", "text": "Най-малко 40 души, предимно цивилни, са загинали при въздушни удари на ръководената от САЩ коалиция в район под контрола на групировката \"Ислямска държава\" в източната сирийска провинция Дейр аз Зур. Това съобщи ръководителят на Сирийския център за наблюдение на човешките права Рами Абдел Рахман, цитиран от Асошиейтед прес. Ударите били нанесени по село, намиращо се близо до град Хаджин, недалеч от границата с Ирак. Сред жертвите има 17 деца и 12 жени, предава БТА. Информацията бе съобщена и от сирийската агенция САНА, позоваваща се на очевидци, предаде ТАСС. Самолетите на коалицията подкрепят по въздух арабско-кюрдските формирования Сирийски демократични сили, които се борят срещу ислямистката групировка.", "date": "2018.11.17", "title": "14 загинали при удари на оглавяваната от САЩ коалиция срещу \"Ислямска държава\" в Сирия"}
{"url": "https://www.24chasa.bg/novini/article/7157449", "text": "Продължаващата правителствена криза в Чехия хвърля сянка върху възпоменанията за \"нежната революция\", започнала преди 29 години, предаде ДПА. Министър-председателят Андрей Бабиш очевидно се опита да избегне протестиращите, като ги изненада и поднесе цветя пред паметник в Прага през нощта. Чешката осведомителна агенция (ЧТК) съобщи, че на сутринта активисти са хвърлили цветята в кофа за боклук. Полицията е започнала разследване за повреждане на имущество, предава БТА. Милиардерът Бабиш е подложен на натиск заради корупционен скандал, включващ субсидии за луксозен спа курорт, а също твърдения, че е отвлякъл собствения си син. Вчера той отвърна на призивите да се оттегли, като каза, че никога няма да подаде оставка. Няколко организации призоваха за протести днес следобед и довечера \"срещу омразата и лъжите\". На 17 ноември 1989 г. са смазани мирни студентски демонстрации, което предизвика демократично движение в тогавашна Чехословакия. От 2000 г. тези събития се отбелязват като официален празник, наречен Ден на борбата за свобода и демокрация. На същия ден се отбелязва и затварянето на чешките университети от германските нацистки окупационни сили, извършено на 17 ноември 1939 г.", "date": "2018.11.17", "title": "Протести в Чехия помрачават възпоменание за \"нежната революция\""}
{"url": "https://www.24chasa.bg/novini/article/7157471", "text": "Оставката на злополучния вицепремиер беше задължителна, тя е закъсняла и няма да промени нищо. Тя показа, че активните граждани не отстъпиха пред цинизма, арогантността и некомпетентността. Но този акт не решава проблемите. Това написа във фейсбук председателят на ДПС Мустафа Карадайъ. \"Ситуацията в страната е тревожна. Бедността и несигурността подхранват омразата и агресията. Време е за съгласие и воля, време е за реализиране на програма за ускорено развитие на страната\", пише той.", "date": "2018.11.17", "title": "Карадайъ: Оставката е задължителна, закъсняла и не решава нито един проблем"}
{"url": "https://www.24chasa.bg/novini/article/7157475", "text": "Стотици автомобили излязоха в Смолян на протест срещу цените на горивата. Те се организирали в група във фейсбук и поискаха официално разрешение от община Смолян за протеста, но им бе отказано шествие. Мотивът на кмета на община Смолян Николай Мелемов и Областно пътно управление бе, че ще пречат на движението и гражданите в областния град, използвайки републиканската пътна мрежа. Със своя заповед кмета на Смолян разреши протеста да се състои пред сградата на общината и театъра. Въпреки мястото посочено от Мелемов, те се събраха с автомобили на входа на града на разклона за Пампорово и Девин. Обяснението на един от организаторите, Юлиян Омбашиев бе, че не правят шествие, а просто събират хората, които не знаят, че протеста ще е на центъра на града. След това с надути клаксони, трикольори по автомобилите и развяти от прозорците и надписи \"Протест\" те преминаха по входния път за града и главния булевард \"България\". В автомобилите имаше предимно млади хора. Имаха намерение да демонстрират като обикалят няколко пъти пред общината с автомобилите, но полицаите отбиха движението. Протестът се премести на ларгото на града и премина пеша. \"Протестираме основно против високите цени на горивата, данъците и застраховките на автомобилите. Не искаме оставки\", каза главният организатор, Емилиян Шехов.", "date": "2018.11.17", "title": "Стотици автомобили на протест срещу цените на горивата в Смолян (Снимки)"}
{"url": "https://www.24chasa.bg/novini/article/7157465", "text": "Вицепрезидентът на САЩ Майк Пенс и китайският президент Си Цзинпин си размениха критики в речи, произнесени на срещата на върха на Азиатско-тихоокеанското икономическо сътрудничество (АТИС) в Папуа-Нова Гвинея, предаде Асошиейтед прес. В речите си Пенс и Си Цзинпин очертаха конкурентни визии за световното лидерство на фона на напрежението между двете страни в търговията и други области, предава БТА. Американският вицепрезидент заяви, че няма да има отстъпки в политиката на президента на САЩ Донлад Тръмп срещу търговските практики на Китай и кражбите на интелектуална собственост. Вашингтон наложи допълнителни мита на китайски вносни стоки на стойност 250 милиарда долара. Китай взе ответни мерки. Пенс отново повтори, че администрацията на Тръмп заплашва да удвои наказателните мита. САЩ няма да променят курса си, докато Китай не промени своя, заяви Пенс, обвинявайки Пекин в кражба на интелектуална собственост, безпрецедентни субсидии на държавни компании и \"огромни\" пречки за навлизането на чуждестранни компании на огромния китайски пазар. Пенс обяви, че САЩ ще участват в плана на Австралия за развитие на военноморска база в Папуа-Нова Гвинея, където се провежда срещата. Китай ухажва настоятелно Папуа-Нова Гвинея и други тихоокеански островни държави със заеми и помощ за инфраструктурата, отбелязва АП. Американският вицепрезидент остро критикува китайската инфраструктурна инициатива \"Един пояс - един път\", определяйки проектите в нея като нискокачествени, а също така обременяващи развиващите се страни със заеми, които не могат да си позволят. Си Цзинпин, който говори преди Пенс, предусети в речта си много от американските критики. Той заяви, че страните имат избор да си сътрудничат или да се конфронтират на фона на разрастващия се протекционизъм и унилатерализъм. Китайският президент изрази подкрепа за световната свободна търговска система, която подкрепи превръщането на страната му през последните 25 години във втората икономика в света след САЩ. Си Цзинпин, подчерта, че създадените правила не трябва да се преиначават и да се прилагат двойни стандарти. \"Човечеството отново е на кръстопът,\" каза той \"В каква посока да поемем? Сътрудничество или конфронтация? Отвореност или затворени врати? Взаимен напредък или игра с нулев резултат?\", попита китайският президент. В отговор на критиките срещу инфраструктурната инициатива на Китай Си Цзинпин заяви, че тя не е капан или узурпиране на властта. Лидерите на 21 страни и територии от Югоизточна Азия, които представляват 60 процента от световната икономика, са в столицата на Папуа-нова Гвинея Порт Морсби за годишната среща на АТИС. Те се опитват да постигнат споразумение за съвместна декларация, особено по въпроса дали да настояват за промени в Световната търговска организация (СТО), която определя правилата за търговията и може да санкционира държавите, ако ги нарушат.", "date": "2018.11.17", "title": "Майк Пенс и Си Цзинпин се критикуваха взаимно (Снимки)"}
{"url": "https://www.24chasa.bg/novini/article/7157485", "text": "Неизвестна млада жена се самовзриви днес близо до контролен пункт на полицията в покрайнините чеченската столица Грозни, съобщи РИА Новости, позовавайки се се на и.д. министър на вътрешните пработи на южната руска република Апти Алаудинов. Инцидентът станал към 16 часа местно време, когато младата жена се доближила до контролния пункт и служителите на реда забелязали странното й поведение и й казали да спре. Един от полицаите стрелял във въздуха, но девойката задействала взрива, предава БТА. Загинала е само извършителката, няма пострадали полицаи и граждани. Според информиран източник, цитиран от Интерфакс, атентаторката самоубийца е била родом от Дагестан.", "date": "2018.11.17", "title": "Жена се самовзриви до полицейски контролен пункт в чеченската столица"}
{"url": "https://www.24chasa.bg/novini/article/7157554", "text": "Покривът на жилищен блок в София се подпали.  Вероятната причина е извършени на момента непрофесионални ремонтни дейности. Няма информация за пострадали хора. Сградата се намира на бул. „Ал. Стамболийски”.                                                                                                                                                                                                                                                                                                                                                                                                                                                                                                                                                                                                                                               ", "date": "2018.11.17", "title": "Горя жилищна сграда в София (Обновена)"}
{"url": "https://www.24chasa.bg/novini/article/7157570", "text": "Азербайджанските власти арестуваха днес двама опозиционни лидери в Баку за опит да организират шествие, включващо поднасяне на цветя на национално гробище, известно като \"Алея на мъчениците\", предаде Асошиейтед прес. Партията \"Народен фронт на Азербайджан\" каза, че нейният лидер Али Керимли и Джамил Хасанли от \"Националния съвет на демократичните сили\" са били арестувани заедно с група поддръжници, предава БТА. На \"Алеята на мъчениците\" се почитат загиналите при отцепването на Азербайджан от Съветския съюз и при териториалните спорове със съседна Армения. Шествието беше организирано от опозиционни лидери по случай отбелязван днес празник, известен като Ден на националното възраждане. Празникът е учреден през 1992 г. за честване на независимостта на Азербайджан от Съветския съюз.", "date": "2018.11.17", "title": "Опозиционни лидери бяха арестувани в Азербайджан"}
{"url": "https://www.24chasa.bg/novini/article/7157378", "text": "Турските власти освободиха осем души, задържани в петък при арестите на университетски преподаватели и представители на гражданското общество, съобщава ДПА, като се позовава на частната информационна агенция Демирьорен. Общо 13 души бяха задържани рано сутринта в петък заради предполагаеми връзки с известния правозащитник Осман Кавала, който се намира в предварителния арест от повече от една година с обвинения в опит за сваляне на правителството, предава БТА. Тургут Тарханлъ, декан на юридическия факултет на истанбулския университет Билги и двама членове на неправителствената организация на Кавала Анадолу кюлтюр са били освободени в петък. Още петима, включително Бетюл Танбай, професор по математика в университета Богазичи, са били освободени днес. Задържаните в петък 13 лица са обвинени в сътрудничество с Кавала и Анадолу кюлтюр за \"разпространение\" на протестите в парка Гези през 2013 г. и \"предизвикване на хаос\" с цел сваляне на правителството чрез довеждане на \"активисти от чужбина\", съобщава Анадолската агенция, цитирана от ДПА. Протестите в истанбулския парк Гези започнаха като мирно движение за защита на околната среда, но бързо прераснаха в национални протести срещу правителството на тогавашния премиер и сегашен президент Реджеп Тайип Ердоган, припомня ДПА. Кавала е обвинен в опит да свали правителството чрез процес, започнал с протестите в парка Гези и продължил с неуспешния опит за държавен преврат през 2016 г., съобщава Анадолската агенция Организацията Анадолу кюлтюр е институт за култура и човешки права, който работи в сътрудничество с германския Гьоте институт в Истанбул. В събота Ердоган отказа да коментира арестите по време на церемонията по откриването на пет \"народни градини\" - градски проект, който той обяви преди изборите през юни. Вместо това той изрази намерение да продължи спорните строителни проекти на стойност много милиони долари, включително изграждането на канал, който да заобикаля Босфора. Арестите в петък предизвикаха критики от Европейския съюз, Съединените щати и международни правозащитни организации. Говорителят на Държавния департамент Хедър Науърт написа в Туитър, че САЩ \"призовават Турция да уважава и да гарантира свободата на словото, на сдружаването и на събранията и да освободи онези, които са задържани произволно\". Говорител на ЕС определи петъчните арести като \"обезпокоителни\" и съобщи, че Върховният представител на Европейския съюз по въпросите на външните работи и политиката на сигурност Федерика Могерини ще постави въпроса за арестите на представители на гражданското общество по време на посещението си в Анкара в четвъртък. Правозащитните организации Амнести интернешънъл и Хюман райтс уоч отново призоваха за незабавното и безусловно освобождаване на Кавала в изявление, огласено по повод навършването на една година, откакто той е в затвора. Досега не е издаден обвинителен акт, който да изяснява в какво точно е обвинен Кавала, бе посочено още в изявлението.", "date": "2018.11.17", "title": "Турция освободи осем от арестуваните в петък преподаватели и активисти"}
{"url": "https://www.24chasa.bg/novini/article/7157395", "text": "Фериботните връзки с островите Закинтос и Кефалония са прекъснати заради силните ветрове в Йонийско море днес, съобщава вестник \"Катимерини\". Ветровете в района достигат до 8 - 9 степен по скалата на Бофорт, предава БТА. Гръцките медии съобщават и за валежи от сняг по високите части на Западна и Централна Гърция. Без електрозахранване остана преди малко остров Родос в източната част на Егейско море, съобщава \"Елефтерос типос\". Според официални информации работа са спрели и двете електроцентрали на острова поради сериозна авария по мрежата. От сутринта на острова има силен валеж, но не е ясно дали той има връзка с повредата.                                                                                                                                                                                                                                                                                                                       ", "date": "2018.11.17", "title": "Вятър прекъсна фериботите за Закинтос и Кефалония, Родос - без ток"}
{"url": "https://www.24chasa.bg/novini/article/7157397", "text": "Бившият македонски премиер Никола Груевски ще бъде върнат в Република Македония, заяви премиерът на страната Зоран Заев в интервю за македонската телевизия Алсат М, цитирано от агенция МИА. \"Ако се установи чия е отговорността, ще отговаря всеки, като се започне от мене. Не можем обаче да уволняваме хора, защото обществото е разгневено. И по-рано се поставяше въпросът договорил ли се е Заев с Груевски с договора от Пържино /сключен по време на управлението на ВМРО-ДПМНЕ между четирите най-големи партии в Република Македония, с който се споразумяха за предсрочни избори при определени условия - бел. ред./ и излезе, че не съм се договарял. Всичко, което съм казвал, е било истина. Казвам, че Груевски ще бъде върнат, предава БТА. Унгария трябва да каже бил ли е отвлечен, по своя воля ли е влязъл в дипломатическата кола\", каза Заев.", "date": "2018.11.17", "title": "Заев: Никола Груевски ще бъде върнат\nв Република Македония"}
{"url": "https://www.24chasa.bg/novini/article/7157399", "text": "Стив Банън, бившият политически стратег на президента на САЩ Доналд Тръмп, планира да работи с унгарския премиер Виктор Орбан по време на предизборната кампания за Европейски парламент догодина, информира Ройтерс. Той направи това изявление в интервю за радио-телевизия Ер Те Ел. Банън, архитектът на изборната победа на Тръмп от 2016 година, основа движение, чиято цел е да бъдат избрани десни националисти и популисти на европейските избори през май догодина, предава БТА. Банън, който имаше публична лекция в Будапеща през май, каза, че вече няколко пъти е посещавал унгарската столица и се е срещал с Орбан и негови сътрудници, като срещите не са били публично оповестявани. Говорител на унгарското правителство не можа да потвърди тази информация. Орбан приветства идеята на групата на Банън, наречена \"Движението\", като каза, че е време някой от САЩ да дойде в Европа, за да разпространи консервативно мислене вместо либерални ценности. Ако можех, щях да направя централата на движението в Будапеща. Толкова ми харесва. Но очевидно не е практично. Ще прекараме много време в Унгария в периода до изборния ден, каза Банън в интервюто, публикувано късно снощи. Откакто пое властта през 2010 година, Обран използва парламентарното си мнозинство, за да оказва натиск върху съдилищата, медиите и неправителствените организации в нарушение, според опонентите му, на европейските разпоредби. Европейският парламент през септември гласува Унгария да бъде санкционирана за пренебрегване на европейските разпоредби, свързани с демокрацията, граждански права и корупция, което бе безпрецедентна стъпка.", "date": "2018.11.17", "title": "Бивш стратег на Тръмп ще работи с Орбан преди европейските избори"}
{"url": "https://www.24chasa.bg/novini/article/7157188", "text": "Москва ще бъде готова да започне продължаването на газопровода \"Турски поток\" на европейска територия едва след като получи твърди гаранции от ЕС, че проектът няма да последва съдбата на \"Южен поток\", заяви руският външен министър Сергей Лавров, цитиран от РИА Новости. Лавров каза в интервю за \"Сръбски телеграф\", цитирано от агенцията, че Москва е удовлетворена от хода на строителството на \"Турски поток\" във варианта за две линии. Проектът \"Турски поток\" предвижда построяването на газопровод, състоящ се от две линии с капацитет по 15,75 милиарда кубически метра всяка. Първата линия е предназначена за доставката на газ на турските потребители, а втората - за снабдяване с газ на Южна и Югоизточна Европа, предаде БТА.  Първата линия трябва да бъде завършена през 2019 г. и тогава ще започнат доставките на газ за Турция. Компанията \"Газпром\" обмисля вариантите за продължаване на \"Турски поток\" през България и Сърбия или през Гърция и Италия. \"Сега се разработват различни възможности за продължаване на газопровода на европейска територия, включително по маршрута България-Сърбия-Унгария с изход на газоразпределителния център в австрийския Баумгартен\", отбеляза министърът. Същевременно Москва има предвид печалните уроци от \"Южен поток\" и не би искала ситуацията да се повтори, подчерта той.", "date": "2018.11.17", "title": "\"Газпром\" обмисля да продължи \"Турски поток\" през България и Сърбия или през Гърция и Италия"}
{"url": "https://www.24chasa.bg/novini/article/7156748", "text": "“Присъдата по делото “Алабин” е постановена при пълно единодушие на тричленния състав с председател съдия Величка Маринкова”. Това съобщиха за “24 часа” от Софийския градски съд. Преди три дни подсъдимите - собственикът на сградата убиец Георги Кирчев, управител на фирма “Хрисома”, инж. Петър Петров, контролирал ремонта ѝ, Николай Симеонов, нает да го извърши, и строителят Манчо Антонов, който го е правил, бяха обявени за невинни. На 19 септември 2006 г. сградата рухна и уби приятелките Петрина Христова и Деница Ченишева. Кирчев и останалите трима бяха обвинени 6 г. по-късно. “В съдебния състав освен съдия Маринкова има и 2-ма заседатели, които са представители на обществото. Защо 4-мата подсъдими са оправдани, ще стане ясно в мотивите, които съдия Маринкова ще изготви”, добавиха от съда. Дотогава тя нямало да дава публични изявления за делото. Очаква се мотивите да бъдат готови до 60 дни, колкото е и препоръчителният срок по закон. След това делото ще потегли към Софийския апелативен съд. Прокурорът Милко Момчев увери, че ще протестира. След като чете оправдателните присъди, съдия Маринкова не изложи кратки мотиви, както повечето нейни колеги правят. “Това е неин маниер на работа”, каза магистрат. Проблемът е, че давността за престъплението смърт поради немарливо изпълнение на работата, за което са подсъдими 4-мата, изтича на 19 септември 2021 г., коментираха юристи. Ако дотогава делото не приключи на всичките 3 инстанции, то ще бъде прекратено поради давност. Другият проблем, с който се сблъскали от прокуратурата, е, че същински оглед на мястото не бил правен. Трите експертизи били изготвени само по документи. В следствието се съхранявали много малко доказателства, останки от сградата.", "date": "2018.11.17", "title": "Софийски градски съд: Присъдата по “Алабин” е постановена единодушно"}
{"url": "https://www.24chasa.bg/novini/article/7157204", "text": "Американският вицепрезидент Майк Пенс в крайна сметка реши да прекара нощта в Папуа-Нова Гвинея, където се провежда срещата на върха на Азиатско-тихоокеанското икономическо сътрудничество, предаде Франс прес, като се позова на съобщение на Белия дом. Според първоначалния план Пенс трябваше да не остава в страната, а да прелети двупосочно от град Кеърнс, в австралийския щат Куинсленд, над Коралово море до Порт Морсби, където се провежда форумът. Кеърнс е на 850 километра южно от Папуа-Нова Гвинея, предаде БТА.  Тези първоначални планове на Белия дом породиха полемика. Някои съзряха в тях илюстрация за предполагаемо намаляване на ангажимента на САЩ в Тихоокеанския регион, където Китай затвърждава все повече присъствието си. Но в крайна сметка Белият дом промени плана си за нощувката на Пенс въпреки лошата репутация на Порт Морсби. Градът е смятан за една от най-опасните столици в света. Там за първи път се провежда форум на високо равнище и за целта беше организирана мащабна операция за сигурност. Част от нея бе поверена на чужди сили, най-вече на Австралия, която разположи 1500 военнослужещи, сред които и членове на специалните сили. Канбера прати и бойни кораби и изтребители за операцията по сигурността. Причината за тази операция не е терористична заплаха, а несигурността, дължаща се на местни престъпни банди. От съображения за сигурност гостите и журналистите на срещата са подслонени на три кораба, дошли специално от Австралия. Пенс представлява САЩ на форума на АТИС в Папуа-Нова Гвинея.", "date": "2018.11.17", "title": "Майк Пенс в крайна сметка ще нощува в една от най-опасните столици в света"}
{"url": "https://www.24chasa.bg/novini/article/7157223", "text": "В Турция официално са регистрирани 9978 фирми на сирийски граждани със смесени инвестиции. Трудовата заетост в тях е около 7,3 на сто, предаде БТА.  Според проучване, извършено от Европейската банка за възстановяване и развитие съвместно с фондацията за проучване на икономическите политики на Турция, 71 на сто от сирийските бизнесмени не желаят да се връщат в Сирия, а предпочитат да останат в Турция. Разработката е извършена въз основа на проучванията на над 400 фирми на сирийски граждани. Посочва се, сирийските бизнесмени предпочитали да дойдат в Турция и да останат в страната поради географската близост и възможностите за работа и инвестиции, които предлага Турция. 59,4 процента развивали успешно бизнеса си в Турция, а 48,4 на сто били на мнение, че бизнес средата в Турция е много по-добра от тази в съседните страни. Повечето от сирийските фирми са в малки /66 на сто/, а седем на сто са регистрирани в обслужващата сфера. 75,4 на сто от сирийските фирми, регистрирани в Турция, са развивали бизнес и в Сирия преди да дойдат в Турция. Основна дейност на сирийските фирми е износът, като процентът им е около 55,4 на сто, докато процентът на турските фирми, занимаващи се с износ, е 30,9 на сто и това създава сериозни проблеми особено при търговските и банковите операции.", "date": "2018.11.17", "title": "Сирийските бизнесмени в Турция не искат да се връщат обратно"}
{"url": "https://www.24chasa.bg/novini/article/7157228", "text": "Началото на протестите във Франция срещу високите цени на горивата бе белязан от трагичен инцидент, предадоха световните агенции, като цитираха вътрешния министър Кристоф Кастанер. Участничка в един от протестите беше блъсната от кола и почина. Трагедията се разиграла край град Пон-дьо-Бовоазен, северно от град Гренобъл във Френските Алпи, предаде БТА.  Протестиращи устроили пътна блокада. Шофьорка на автомобил се паникьосала при вида на хората на пътя и натиснала педала за скорост, при което помела демонстрантка, която починала. Над 1000 протестни прояви се провеждат днес във Франция. Очаква се в тях да се включат 50 000 души.", "date": "2018.11.17", "title": "Трагичен инцидент беляза началото на протестите срещу цените на горивата във Франция"}
{"url": "https://www.24chasa.bg/novini/article/7157230", "text": "Американски товарен космически кораб \"Сигнус\" на компанията \"Орбитал Ей Ти Кей\" полетя от щата Вирджиния по посока на Международната космическа станция с провизии и научна апаратура, предаде Асошиейтед прес, цитирана от БТА.  Апаратът на корпорацията \"Нортроп Груман\" бе изведен с помощта на ракета-носител \"Антарес\" от космическата площадка на остров Уолъпс преди изгрев в събота. Руското космическо ведомство изстреля своя товарен кораб \"Прогрес\" в петък, 15 часа преди американския старт. Товарите на апарата \"Сигнус\" на \"Нортроп\" ще достигнат до орбиталната лаборатория в понеделник, един ден след кораба \"Прогрес\". Сред товарите на \"Сигнус\" фигурират хранителни продукти за тримата обитатели на МКС, както и триизмерен принтер, който рециклира стари пластмаси и произвежда нови части.", "date": "2018.11.17", "title": "Два товарни космически кораба се отправиха към МКС"}
{"url": "https://www.24chasa.bg/novini/article/7157242", "text": "Американското министерство на правосъдието не обсъжда никакви възможности за екстрадиране от САЩ на турския проповедник Фетхуллах Гюлен на фона на убийството на саудитския журналист Джамал Хашоги, съобщи за ТАСС представител на министерството. \"Министерството на правосъдието не участва в никакви разговори и не знае за никакви обсъждания, които биха свързали ексрадирането на Гюлен с убийството на Хашоги\", отбеляза той, цитиран от БТА.  В четвъртък телевизия Ен Би Си, която се позова на неназовани източници, съобщи, че американската администрация проучва възможността да предаде Гюлен разчитайки, че това ще допринесе за подобряването на отношенията на САЩ с Турция. Според тази информация Белият дом поискал от редица компетентни ведомства да проучат законните внарианти за екстрадиране на Гюлен. В Съвета за национална сигурност на Белия дом също заявиха за ТАСС, че не са се занимавали с такъв вид разработки. Турският външен министър Мевлют Чавушоглу заяви по повод оповестените в четвъртък действия на саудитския главен прокурор във връзка със случая Хашоги, че обявените от него мерки в отговор на убийството са \"позитивни, но недостатъчни\". Турция не е удовлетворена от някои от коментарите, направени от саудитския главен прокурор във връзка с убийството на Хашоги, отбеляза Чавушоглу.", "date": "2018.11.17", "title": "Американското военно министерство не обсъжда екстрадиране от САЩ на Гюлен"}
{"url": "https://www.24chasa.bg/novini/article/7157252", "text": "Малкият брезов певец се оказа рекордьор по далечна миграция в категорията на птиците с тегло до 10 гр., защото прелита 13 000 км или повече, за да стигне до целта си, съобщи Юрик алърт, цитиран от БТА.  Учени от университета в Лунд и от Магадан проследиха миграционните маршрути на брезови певци, развъждащи се през лятото в Русия, за да установят докъде стигат те през есента. Те направиха измервания с помощта на малки устройства, прикрепени за гърбовете на птиците. Брезовите певци отлитат от хабитатите си в Източен Сибир и достигат до райони в Югозападна Азия и Източното Средиземноморие. След като си починат там, заминават към зимните си дестинации в Кения и Танзания. Те са на разстояние около 13 000 км. Според специалистите птичките са изминали допълнителни 1000 километра, защото след 13 000-ия км батериите в устройствата са се изтощили. Други птици прелитат още по-големи разстояния, когато мигрират, но те са по-едри. Брезовите певци тежат от 8 до 10 гр.", "date": "2018.11.17", "title": "Пойни птички поставиха рекорд за далечна миграция"}
{"url": "https://www.24chasa.bg/novini/article/7157249", "text": "Иранският президент Хасан Рохани каза днес, че Иран и Ирак могат да повишат двустранната търговия до 20 милиарда долара спрямо сегашното равнище от 12 милиарда долара, предаде Ройтерс, цитирана от БТА.  Днес икономическите отношения между двете страни достигат около 12 милиарда долара (годишно) и чрез двустранни усилия можем да повишим цифрата до 20 милиарда долара, каза по държавната телевизия Рохани, обръщайки се към иракския президент Бархам Салих. Салих е на посещение в Иран по-малко от две седмици след влизането в сила на възобновените американски санкции срещу Техеран, които бяха премахнати след постигането на ядреното споразумение с водещите световни сили през 2015 година, отбелязва Асошиейтед прес. Иран се надява да запази износа си към Ирак въпреки новите санкции. Ирак е вторият по големина пазар за Иран след Китай, като купува всичко от храни и машини до електроенергия и природен газ. На съвместен брифинг Рохани каза, че с иракския си колега са обсъдили активизирането на търговията в областта на електроенергията и петролните продукти, както и създаването на зони за свободна търговия по границата. Двамата също така са обсъдили петролни проекти и подобряване на транспортните връзки между двете страни. Салих обеща да подобри връзките с Иран и спомена формирането на \"нова регионална система\", включваща Иран и Ирак, която се основава на \"политическа прямота, национални интереси и сътрудничество между държавните и правителствата\".", "date": "2018.11.17", "title": "Търговията между Иран и Ирак може да достигне 20 милиарда долара годишно"}
{"url": "https://www.24chasa.bg/novini/article/7157264", "text": "Бюджет 2019 г. е първият наистина социален бюджет, от гледна точка на разходната част - заяви в Добрич заместник-министърът на труда и социалната политика Зорница Русинова. „Заложени са със 160 млн. лева повече за хората с увреждания. Увеличени са разходите за енергийните помощи с 40 млн. лв. Предвиден е ръст на минималната работна заплата и пенсиите. В Народното събрание мина на второ четене :промяната в Закона за интеграция на хората с увреждания. На публично обдъждане и междуведомствено съгласуване е изцяло нов Закон за социалните услуги. .За нас е важно да направим цялостна реформа в социалната сфера – начина ва оценка на увреждането ще гарантира по-доборо запазване на правата и по-добро таргетиране на средствата, които се насочват към тях. Важното е услугите да бъдат предоставени по качествен начин. Не говорим за домове и центрове, а за селектиране на типове дейности . Създаваме изцяло нов начин на контрол на качество на услугите” – добави Русинова. Тя бе в Добрич по покана на народните представители от ГЕРБ Даниела Димитрова и вицеадмирал Пламен Манушев, за да се срещне с представители на бизнеса. По думите на зам.-министър Русинова, срещата е изключително навременна предвид предстоящия летен сезон и огромния проблем с дефицита на кадри, който стои обаче не само пред туристическия бранш, а е актуален и за всеки един работодател. Тя посочи, че България има рекордно ниска безработица – около 5%, което ни поставя на нивата на страни като Швеция и Белгия. В големите градове, като Варна и Добрич, на практика няма безработица. „Добрич е град, около който има изключително добро икономическо развитие. Считам, че бизнесът може да продължи да развива”, посочи Русинова. „Единият от проблемите с кадрите е свързан с уменията на хората, които започват работа. Тук е ролята на министерствата на образованието и науката и на труда и социалната политика, по отношение на квалификациите и краткосрочните обучения” – добави тя. Зам.-министърът информира, че през този месец предстои със средства от оперативна програма „Развитие на човешките ресурси” да стартира схема „Умения”, насочена към всички работодатели. Тя е на обща стойност 30 млн. лв. и за пръв път ще даде възможност самите работодатели да избират как да обучат персонала си. Те ще могат да привлекат заети, безработни и неактивни лица. Операцията е насочена към повишаване квалификацията на работната сила, насърчавайки професионалното и кариерно развитие, едновременно с което се стимулира участието в различни форми на заетост и учене през целия живот. „По тази схема искаме да участват и малките предприятия, затова сме свалили долния праг на проектите да е 15 000 лева, дава се възможност предприятията – голямо и малко, да правят да правят партньорства” – обяви зам.-министърът. Ръстът на минималната работна заплата през следващите години е добър механизъм да бъдат гарантирани хората, които са с най-ниска квалификация, както и поетапното повишаване на заплатите. „Във връзка с дефицита на кадри, работим активно и по отношение на двустранните спогодби и регулирането на междуправителствени спогодби с Украйна, Молдова, с трети страни” – каза Русинова. „От догодина започваме нова инициатива, свързани с млади българи, които живеят в Европа. Първо ще насочим вниманието към младежите, които са с добра кварификация и които учат в еропейските университети. Заедно с работодателските организации и общините ще организираме кампании, за да им представим не само конкретното работно място с конкретните изисквания, но и в пълнота какъв е животът в България, какво представлява да работи един човек в България. Има заплати, съизмерими с еврохейските, има постоянен темп на повишаване на средната работна заплата. Партньори са ни и двустранните търговско-промишлени палати. Ще можем да привлечем млади хора да се завърнат в България. Друг плюс у нас е най-дългото майчинство. Вместо да да спорим с работодателите дали го намалим или не, нека да го използваме като реклама за привличането на младите хора обратно у нас” – заяви зам.-министър Русинова.", "date": "2018.11.17", "title": "Русинова: От догодина започваме мащабна кампания сред младите българи в Европа, за да ги върнем"}
{"url": "https://www.24chasa.bg/novini/article/7157282", "text": "Пътна катастрофа със смъртни последици, в която участваше и автомобилът на турската посланичка в Косово Кавалджъм Кълъч, стана вчера на магистралния път Прищина-Гнилане край местността Мрамор, съобщи агенция МИА, цитирана от БТА.  Трима души загинаха в катастрофата, в която участваха три автомобила. Двама загинаха на място, а третият човек почина по-късно от раните си. Сред ранените е и посланичката на Турция, която, както и останалите четирима пострадали, е откарана в Университетската клиника в Прищина. Според неофициална информация няма опасност за живота на дипломатката. Посолството на Турция в Прищина съобщи, че състоянието на посланичката е стабилно и тя е получила адекватна медицинска помощ.", "date": "2018.11.17", "title": "Посланичката на Турция в Косово бе ранена\nв катастрофа, в която загинаха трима души"}
{"url": "https://www.24chasa.bg/novini/article/7157296", "text": "Пощенската кутия на Дядо Коледа в Гренландия, предназначена за получаване на писмата от дечицата до Веселия старец, се премества на друго място, съобщава ДПА, цитирана от БТА.  Червеното съоръжение, високо няколко метра, е изнесено от предишната му локация в Илулисат и пътува по море за новата си дестинация в гр.Уманак на едноименния остров на западното крайбрежие на Гренландия. Според традицията Добрия старец всяка година получава многобройни писма, за да изпълни желанията за подаръци на послушните дечица по света. Някои от учениците в по-горните класове в Уманак посветиха времето си през изминалите четири години, за да отговарят поименно на получената поща. Преместването на пощенската кутия по-близо до тях ще ги улесни в благородното им начинание. От училищното настоятелство СОУ \"Едвард Крузе\" се извиняват, че не всички писъмца ще получат личен отговор. Миналата година между 10 и 15 хиляди са били писмата, получили отговор до месец януари. Но за други, това е било невъзможно поради нечетливите адреси и написаните желания на руски или китайски. Тези езици не се изучават в училището \"Едвард Крузе\" и поради тази причина е било невъзможно да бъде изпратен отговор от името на Дядо Коледа. Но при все това цялата му кореспонденция грижливо се съхранява. Гренландия е считана за едно от родните места на Добрия старец, като другите са на Северния полюс, Финландия, Русия и Турция,припомня агенцията.", "date": "2018.11.17", "title": "Преместват на друго място пощенската кутия на Дядо Коледа в Гренландия"}
{"url": "https://www.24chasa.bg/novini/article/7157292", "text": "Младо семейство с малко дете едва се спаси от смъртта при голям пожар, обхванал къщата им в якорудското с. Черна Места. Съседи забелязали гъст черен дим да се извива от дома на Муса и Улия Мустафа и подали сигнал към 2 ч през ноща. Докато пристигнат огнеборците от Якоруда и Разлог, съседите събудили семейството с 3-годишно дете и започнали да гасят с подръчни средства. Извели навън майката, бащата и детето. 28-годишният Муса е с обгазяване, но контактен и в съзнание, и е настанен в благоевградската болница. Съпругата му пък, която е бременна, има изгаряне на крака и също е в болница. Няма опасност за живота на двамата. Детенцето им не е пострадало и е настанено при роднини. Пожарът е изпепелил покрива и втория етаж на къщата, която е била построена преди 2-3 г. Напълно изгоряла е и плевнята до нея. Засегнати са и около 1 дка от близката борова гора, но пожарникарите са успели да спрат разпространението на огъня навътре. Полицията разследва причините за среднощния огнен ад. Има предположения, че огънят е тръгнал от повреда в елинсталацията в плевнята. Муса обаче споделил, че е възможно и пожарът да е умишлен. Младият мъж е работел известно време в чужбина, отскоро е във ВиК. Съпругата му пък е секретарка в селското кметство. Семейството ще бъде настанено при родителите на Муса, докато се ремонтира къщата им. Община Якоруда вече е обещала помощ на останалите без покрив, а съселяните им ще се включат с доброволен труд.", "date": "2018.11.17", "title": "Семейство с малко дете замалко да изгори при пожар в къщата им"}
{"url": "https://www.24chasa.bg/novini/article/7157308", "text": "Пътят между Кубрат и Русе ще бъде ремонтиран. Отсечката е с дължина 47 километра и в обновяването й ще бъдат вложени около 33 600 000 лева, съобщиха от пресцентъра на Агенция \"Пътна инфраструктура\". Обществената поръчка за избор на изпълнител стартира на 8 ноември, а офертите за ремонта се приемат до 20 декември. За рехабилитацията на пътя агенцията ще кандидатства за финансиране от оперативната програма \"Региони в растеж\", при спестен финансов ресурс по програмата. Обществената поръчка е за ремонта на два участъка. Първият е с дължина 21,520 км от второкласния път в област Русе. За обновяването на участъка ще са необходими 16 648 208 лв. Другата отсечка е с дължина 25,221 км в областите Русе и Разград. Прогнозната стойност е 16 993 753 лв. С изпълнението на проектите ще бъдат подобрени технико - експлоатационните характеристики на пътя, ще се осигури оптимална скорост на пътуването и ще се повиши безопасността на движение, посочват от агенцията. От там допълват, че срокът за изпълнение на строителните работи е десет месеца.", "date": "2018.11.17", "title": "Пътят между Кубрат и Русе ще бъде ремонтиран"}
{"url": "https://www.24chasa.bg/novini/article/7157313", "text": "Оставката на Симеонов беше задължителна, но е закъсняла, подадена под натиск и неискрена. Това заяви соцлидерката Корнелия Нинова на извънреден брифинг току-що. Тя поздрави майките, че 26 дни не отстъпиха. Голяма победа не е само оставката на Валери Симеонов. Тя е шрих от една по-голяма картина - събудената гражданска енергия, че чувството за справедливост надделя над страха и апатията, коментира Нинова. Тази оставка няма да промени нищо, защото протестите и ситуацията вече са различни, а управляващите няма да променят политиките, категорична бе соцлидерката. И обясни, че БСП продължава да е изразител на част от исканията на протестиращите, които е внесла в парламента. В понеделник на извънредно заседание червеното Изпълнително бюро и ръководството на групата ще решат дали продължават бойкота на кворума на парламента и отказа да се регистрират сутрин. Соцдепутатите не го правят вече няколко седмици, като условието им беше оставката на Симеонов. ", "date": "2018.11.17", "title": "БСП: Оставката на Симеонов е закъсняла, протестите днес са различни"}
{"url": "https://www.24chasa.bg/novini/article/7157311", "text": "Двама неизвестни мъжаги са нападнали служител от инкасото на хипермарkет в Монтана, докато носел парите от оборота към специализирания автомобил. Tова съобщиха от ОД на МВР - Монтана. Нападението станало на черния петък, около 18.15 часа . Нападателите нанесли удар по главата на 66- годишния К.Н.И. от Монтана, направили опит да отнемат торбата с пари на фирмата, приготвена за транспортиране. Гардът обаче бил силен и тренирал бойни изкуства , бързо се съвзел, оказал яростна съпротива и натирил обирджиите. Те се изплашили и офейкали в неизвестна посока. Най-вероятно автомобилът им бил спрян наблизо, за да приберат бързо плячката и отпрашили с мръсна газ. Полицията отцепила района , блокирала града, но от бандитите няма и следа. По случая е образувано досъдебно производство, направени са и разпити. Само преди 7 месеца в друга голяма верига магазини неизвестен се представи за служител на инкасо фирма и задигна 500 000 лева от оборота. Извършителят и до момента не е задържан. Заради големите печалби на хипермаркетите и голямата посещаемост обирджиите вече се навъртат около тях и дебнат удобен момент да похитят инкасото, коментират местните. Собствениците затягат охраната.", "date": "2018.11.17", "title": "Неуспешен опит за обир на инкасото на фирма разбуни Монтана в „черния петък“"}
{"url": "https://www.24chasa.bg/novini/article/7157066", "text": "Стотици хора излязоха по улиците на Кемниц, за да протестират срещу посещението на германския канцлер Ангела Меркел вчера в града, предаде ДПА, цитирана от БТА.  Много от крайнодесните протестиращи скандираха възгласи срещу Меркел като \"изменник на народа\", \"върви си\" и \"Меркел трябва да си върви\". Някои от протестиращите носеха тениски с обидни лозунги, много от които включваха препратки към нацизма като например \"Хайл Меркел\". Много от протестиращите принадлежат към група, наричаща себе си \"Меркелюгенд\", очевидно иронична препратка към младежката организация по времето на Хитлер Хитлерюгенд. Говорител на групата сравни политиката на Меркел с диктатура и бившата източногерманска тайна полиция Щази. Полицията оцени броя на протестиращите на около 2500. Тя заяви, че са извършени 16 нарушения на закона, сред които носене на непозволен нож от демонстрант и притежание на самоделно пиротехническо изделие. Десет души били задържани на централната жп гара за кратко за проверка на личните им карти. При посещението си в Кемниц Меркел призова хората да се противопоставят на омразата и да отхвърлят \"лъжите\" за пакта на ООН за миграцията, предаде Ройтерс. \"Когато има лъжа, ние трябва да я изобличим\", каза Меркел. Тя настоя, че пактът за миграцията е в интерес на Германия, защото според нея ще накара африканските и други държави да спрат нелегалната миграция. \"Суверенитетът на страната няма да бъде накърнен по никакъв начин. Ще имаме правото да продължим да творим наши собствени закони\", каза Меркел. Тя заяви това в отговор на въпрос защо Германия подкрепя пакта, а други като Полша и Чехия не, отбелязва Ройтерс.", "date": "2018.11.17", "title": "Визитата на Меркел в Кемниц беше съпроводена от крайнодесни протести"}
{"url": "https://www.24chasa.bg/novini/article/7156630", "text": "Заедно със съпруга ми основахме агенцията преди осем години с много смелост и ентусиазъм, водени от вярата във възможностите ни и страстта ни към пътуванията. Както всяко начало, така и нашето не беше лесно, но с много труд, упоритост и без да жалим време и средства, успяхме да се превърнем в една от водещите туристически агенции в Североизточна България.” Това разказва Росица Йорданова, управител на “Астеа Тур”. Фирмата предлага широка гама от услуги - екскурзии, почивки, круизи, самолетни билети и хотелско настаняване в цял свят. Безспорен фаворит сред най-търсените дестинации за почивка от клиентите остава Турция. Според Йорданова причините за това са много – близостта, все по-добрите условия за отдих, цените, които смята, че са без конкуренция и са достъпни за всеки българин. Италия, Испания, Португалия, Хърватия и Израел бележат значителен ръст през тази година, като туристите ги предпочитат не са само като дестинации за почивка, но и за културен туризъм. “С радост мога да кажа, че се увеличава и броят на пътуващите по екзотичните направления като Малдиви, Доминиканска република, островите Бали и Мавриций, Тайланд, Мексико и Куба. Круизните пътувания стават все по-достъпни за повечето клиенти. Освен традиционните маршрути по Средиземноморието все по-предпочитани са Карибският регион и Далечният изток”, казва тя. Убедена е, че мястото, в което живее и работи човек, не дава нито предимства, нито недостатъци. “Дали той ще е успещен, зависи най-вече от неговите лични качества, може би в България е по-лесно, защото си сред своите близки и във всеки момент може да разчиташ на тях. Аз вярвам, че въпреки всички трудности всеки, който е достатъчно борбен и амбициозен не просто може да преуспее и да сбъдне мечтите си в България, а и да ги надхвърли. Бъдещето на България е в нашите ръце, ние сме хората, които, влагайки частичка от себе си, рисуваме бъдещето на нашата родина и на нашите деца. Да останеш в България, е не просто едно решение, не е липса на възможност, потенциал, желание или амбиция, а достатъчно осъзнат избор”, казва тя. Определя бизнеса по-скоро като семеен с не много голям брой служители, но “притежаващи необходимите качества, опит и професионална квалификация”. Основен техен принцип е индивидуалното отношение към всеки клиент. Грижата, вниманието, коректните и открити отношения към поетите ангажименти печелят доверието и постоянството на все повече клиенти, които мога да определя не само като редовни, но и като наши приятели. Организирането на едно индивидуално пътуване е сложен и дълъг процес, в който влагаме изключително много време, сили и знания, за да можем да предложим най-доброто. Стремежът ни към изпипването и на най-малките детайли, които са важна част от нашата работа, както и съпричастното ни отношение към всеки клиент, определено са част от печелившата формула не само за нашия успех, но и за привличането на все повече редовни клиенти. Тъй като сферата, в която работим е доста динамична и постоянно развиваща се, за да можем да отговорим на изискванията и на най-взискателните ни клиенти периодично целият ни екип взема участие в обучителни семинари, презентации и инфотурове, обяснява Йорданова. Основната цел на фирмата ни е ефективно да посредничим между нашите клиенти и доставчиците на туристически услуги, като за тази цел ние разработваме, поддържаме и селектираме най-доброто за пътуване в чужбина на водещи туроператори и авиопревозвачи, с които имаме сключени договори. Fibank е партньор - както в личен, така и в професионален план, на семейството на Йорданова от близо 20 г. Първото семейно жилище е закупено с кредит от банката. Искам да им благодаря и да ги поздравя по случай 25-ата годишнина на Fibank и да им пожелая да бъдат все така отзивчиви и компетентни, казва Йорданова. След стартирането на бизнеса на семейството не стояла дилемата коя от многото банки да изберет за партньор, правилното решение било само едно - Fibank. В началото на тази година взехме решение да разширим дейността си, като за целта планираме да отворим още един офис в Югоизточна България. Няколко месеца по-късно, благодарение на програмата Smart Lady, сме на път да реализираме това си решение, обяснява бизнесдамата. \"С гордост мога да кажа, че един от най-важните партньори не само в бизнеса, но и в личен аспект, е Fibank. Клиент съм от над 17 г. С помощта на банката закупихме първото си семейно жилище. Ползвахме услугите за международни преводи, когато дъщеря ни бе студентка в Лондон. Условията, които предлагат за физически и юридически лица, са без конкуренция. Приятно изненадана съм от вежливото и професионално обслужване от служителите в банката\", казва тя.  Според Йорданова всеки има своя собствена дефиниция за успех и той е част от живота. Според мен успехът е реализацията на нашите мечти. \"Затова не трябва да спираме да мечтаем, да се развиваме и учим през цялото време, наслаждавайки се на всеки един миг от живота\", смята тя.  И добавя: В България всичко е възможно. Всеки човек има различни възгледи и перспективи, а моите са, че България е страна на възможностите. Преди всичко е моята родина. Това е достатъчна причина да остана тук.", "date": "2018.11.17", "title": "Росица Йорданова: Fibank ни помага да сме сред водещите туристически агенции"}
{"url": "https://www.24chasa.bg/novini/article/7157068", "text": "Продължава битката с най-смъртоносния пожар в историята на американския щат Калифорния. Докато огнеборците се опитват да поставят пламъците под контрол, спасителни екипи и следователи се опитват да установят съдбата на вече 1011 безследно изчезнали човека, съобщава „Ройтерс”, цитирана от  Пожарът унищожи 27-хилядния град Парадайз през нощта на 8 ноември. 9800 жилища изгоряха, а към момента са открити 71 тела на жертви. Надеждите на спасителите са, че не всички безследно изчезнали са загинали – по-рано близо 330 обявени за издирване са се свързали с близките си. Твърде вероятно е обаче пожарът да се окаже най-смъртоносното огнено бедствие за последния век в САЩ. До момента печалният рекорд се държи от пожар в Минесота от 1918 г., отнел 450 живота. Гасенето в Калифорния е затруднено, като към момента се смята, че пламъците са под контрол по близо половината от своя периметър, който към момента е 142 000 хектара. Експерти коментират, че е дошъл след нехарактерно дълга суша, доказваща, че климатичните промени са факт.", "date": "2018.11.17", "title": "Изчезналите след пожара в Калифорния са вече над 1000"}
{"url": "https://www.24chasa.bg/novini/article/7157070", "text": "Протестът на майките на деца с увреждания ще продължи, докато не се изпълнят исканията за реформа, обявиха пред  Мая Стоицева и Валентина Ташкова – майки на деца с увреждания. Вицепремиерът Валери Симеонов подаде оставка късно снощи, а часове по-късно премиерът Бойко Борисов я прие. Това се случи на четвъртата седмица от началото на протестите на майките на деца с увреждания, които излязоха на улицата след негово изказване. Вицепремиерът подчерта, че решението му е лично и морално, не е направено под натиск на премиера Борисов и е съгласувано с коалицията „Обединени патриоти\". „Всички се радвахме на новината за оставката, но ми се иска да върнем фокуса, а той е реформи в системата за хората с увреждания”, каза в предаването „Тази събота” по bTV Мая Стоицева. По думите й Валери Симеонов е хвърлил кал върху политическия елит с изказването си. „От първия ден на протеста казваме че този език е неприемлив за обществото имаше и други изказвания на хора от НФСБ”, допълни и Валентина Ташкова. Според Мая Стоицева оставката на Валери Симеонов се е забавила. „Когато някой политик го обиди по този начин, ще протестираме в негова подкрепа”, категорична беше тя. След снощната оставка това беше победа за цялото общество, каза Валентина. Показахме, че един справедлив граждански протест може да победи, каза тя. „Протестираме 26 дни за оставката на Валери Симеонов, но години наред протестираме за реформа, правителството се ангажира с конкретни неща и искаме те да бъдат изпълнени. Този протест няма да спре, това е кауза която продължава”, отбеляза Мая Стоицева.", "date": "2018.11.17", "title": "Майките на деца с увреждания ще продължат с протестите"}
{"url": "https://www.24chasa.bg/novini/article/7157072", "text": "Франция се готви за пълна блокада днес. Така наречените „жълти жилетки” там планират национален протест срещу цените на бензина и дизела. Протестиращите настояват правителството в Париж да се намеси като свали цените. Бюджетът за 2019-та предвижда повишение на данъка за дизела с 6 процента и половина на литър, а за петрола с почти 3 на сто. Повишението цели да намали замърсяването като окуражи французите да купуват екологично по-ефективни автомобили, предаде NOVA.  Хиляди белгийци подкрепиха Facebook призива на свой сънародник днес, 17-ти ноември да се откажат от всякакви покупки и да останат у дома. Идеята е днес хората да не плащат за нищо, за да \"накажат\" правителството. Конкретната причина за протеста са растящите цени на горивата. Друга група в същата социална мрежа призовава за обща стачка срещу правителството и приканва водачите на частни автомобили и на камиони да препречат изходите на магистралите в страната до края на неделния ден. Според организаторите правителството трябва да разбере, че хората не могат да търпят да бъдат- цитирам - \"негови портфейли\".", "date": "2018.11.17", "title": "Протести заради горивата и в Европа"}
{"url": "https://www.24chasa.bg/novini/article/7157074", "text": "От януари 2019 г. пет китайски града ще въведат безвизов транзит до 144 часа за гражданите на 53 държави, заявиха миграционните служби на Китай, предаде  Петте града са Сямън в провинция Фудзиен, Циндао в Шандун, Ухан в Хубей, Чънду в Съчуан и Кунмин в Юннан. Чужденци с валиден документ за задгранично пътуване и билет за трета страна могат да пребивават там безвизово в рамките на 144 часа, твърдят от службата. 72-та часа безвизов престой, който бе въведен през 2013 г., ще бъде удължен на 144 часа през следващата година, с цел да предостави по-големи удобства на чужденците за кратък престой в Китай с цел туризъм или бизнес, се казва още в изявлението на миграционните власти. Сред страните, за които важи политиката за безвизов транзит са: Франция, Германия, Гърция, Русия, България, Румъния, Сърбия и др.", "date": "2018.11.17", "title": "144-часов безвизов транзит за пет китайски града от следващата година"}
{"url": "https://www.24chasa.bg/novini/article/7157082", "text": "Международната рейтингова агенция Fitch потвърди дългосрочния и краткосрочния кредитен рейтинг на България ‘BBB’ в чуждестранна и местна валута със стабилна перспектива. Краткосрочният рейтинг в чуждестранна и местна валута също се запазва - ‘F2’. Оценката на рейтинга е подкрепена от стабилните външни и публични финанси, както и надеждната политическата рамка за поетапно присъединяване към еврозоната. Ограниченията пред рейтинга са по-ниските нива на доходите, в сравнение със средното равнище за страните с рейтинг ‘BBB’ и демографските предизвикателства, които биха могли да ограничат растежа и да утежнят на държавните финанси в дългосрочен период. Това съобщиха от Министерство на финансите.  Агенцията очаква икономическият растеж през 2018 г. да остане близък до отчетения през миналата година, на ниво от 3,7 %, преди да се забави през 2019 г. до 3,5 % и 3 % през 2020 година. Вътрешното търсене ще бъде подкрепено от политиката на увеличение на заплатите в бюджетния сектор и минималната работна заплата, както и от очакваното ускорение в усвояването на средства по европейските фондове. Агенцията ревизира прогнозата си за ускоряване на средногодишната инфлация до 3 % през 2019 г., при 2,8 % през 2018 година. Паричната политика оперира в условията на стабилен режим на валутен борд към еврото, констатират от рейтинговата агенция. Нетните чуждестранни активи на България се очаква да достигнат до 33 % от БВП, а коефициентът на външната ликвидност ще достигне 343 % през 2018 г., по оценки на Fitch, които са високи в сравнение с медианата на държавите с рейтинг ‘BBB’, съответно от 5,3 % и 143,7 % и ще останат ключови предимства пред рейтинга през прогнозния период. В областта на публичните финанси България също изпреварва страните от сравнителния анализ. Fitch очаква положителното бюджетно салдо да се запази, като в края на 2018 г. ще бъде в размер на 0,5 % от БВП, при очакван дефицит средно в размер на 2,4 % за останалите страни от ‘BBB’ групата. Държавният дълг също остава далеч по-нисък от средния за страните със същия рейтинг, както и спрямо повечето държави членки на ЕС. През прогнозния период Агенцията очаква публичният дълг да продължи да намалява, като през 2020 г. ще падне до 19,5 % от БВП. Експертите отчитат също по-добрата външна финансова позиция на България спрямо по-голямата част от страните в същата рейтинг-група. Посочват се също така подобрената конкурентоспособност и излишъка по текущата сметка. Факторите, които заедно или поотделно биха довели до повишаване на рейтинга са: по-висок потенциален растеж на БВП в средносрочен период; ускореното сближаване до нивата на доходите в страните с по-висок рейтинг; напредък в процеса на присъединяване към еврозоната. Основните фактори, които заедно или поотделно биха довели до понижаване на рейтинга са: възобновяване на външните дисбаланси и/или влошаване на конкурентоспособността; фискални дефицити, които биха повишили държавната задлъжнялост; реализиране на рисковете за бюджетния баланс, свързани с материализиране на условните задължения на държавните предприятия.", "date": "2018.11.17", "title": "Агенция Фич потвърди рейтинга на България \"BBB\" със стабилна перспектива"}
{"url": "https://www.24chasa.bg/novini/article/7157086", "text": "Не очаквам предсрочни избори, разколебаване и връщане в периоди, които знаем какъв беше дефицита и наследството на БСП. Това коментира Цветан Цветанов пред Би Ти Ви по повод оставката на вицепремиера Валери Симеонов. Той каза, че не бил изненадан от решението на Симеонов вчера, защото лидерът на НФСБ напоследък често казвал, че властта за него не е всичко. Цветанов обясни, че няма промяна в коалиционното споразумение, оставката е подадена и приета, а кой ще заеме мястото на Симеонов ще решат Обединените патриоти. Той отказа да коментира спекулации за появили се в медиите имена на евентуални наследници на Симеонов, както и евентуална рокада - лидерът на НФСБ да оглави парламентарната група на Обединените патриоти, а Волен Сидеров да стане вицепремиер. Според Цветанов обаче случилото се и последвалите консултации между лидерите на “патриотите” щели да заздравят отношенията в малката коалиция. Всички те били коректни в усилията за стабилност. Правителството ще да продължи да изпълнява ангажиментите си към майките на деца с увреждания и изцяло стои зад техните искания, коментира още Цветанов. В част от протестите в страната обаче имало организация от страна на БСП, президента и извънпарламентарни групи. В политиката винаги трябва да бъдеш с протегната ръка и въпреки всичко, което президента причини, ние сме готови да работим заедно и да търсим консенсус, добави Цветанов.", "date": "2018.11.17", "title": "Цветан Цветанов: Не очаквам предсрочни избори, не ме изненада оставката на Валери Симеонов"}
{"url": "https://www.24chasa.bg/novini/article/7157088", "text": "60-годишен мъж от Балчик загина на място при пътен инцидент край Аксаково. В момента в района текат следствени действия и движението е затруднено. От полицията апелират към шофьорите да преминават с повишено внимание. Тежката катастрофа стана тази сутрин, около 5.50 часа сутринта в района на Акксаково. Мъжът е пътувал от Добрич към Варна. Бил е зад волана на личния си опел и по време на движението, по неизяснени към момента причини, губи контрол над автомобила, навлиза в лентата за насрещно движение и се блъска в товарен МАН. Изясняват се причините и обстоятелствата за възникването на инцидента. На място текат действия по разследване на случая и вниманието на водачите трябва да е повишено. Повишено трябва да е и вниманието заради ниските температури и особеностите на пътя, предупреждават от пътна полиция.", "date": "2018.11.17", "title": "60-годишен мъж загина при пътен инцидент край Аксаково"}
{"url": "https://www.24chasa.bg/novini/article/7157076", "text": "Китайски и руски високопоставени представители обещаха да продължат сътрудничеството в областта на правоприлагането и сигурността между двете държави, за да укрепят двустранните отношения, предаде  Гуо Шънкун, член на политбюро на ЦК на ККП и секретарят на Съвета за сигурност на Руската федерация Николай Патрушев заявиха това по време на петата среща между Китай и Русия за институционално сътрудничество в правоприлагането и сигурността. Гуо Шънкун, който ръководи и Комисията по правни и политически въпроси на ЦК на ККП, каза, че тази година са проведени три успешни срещи между президентите на двете страни, което даде силен тласък за развитието на двустранните отношения на високо ниво в новата ера и установи модел на хармонично съвместно съществуване между големите държави с общи граници. Той отбеляза, че сътрудничеството в правоприлагането и сигурността е важна част от китайско-руското цялостно стратегическо партньорство. Гуо Шънкун изрази надежда, че на фона на усложняващата се международна ситуация Китай и Русия ще използват срещата като възможност за прагматично сътрудничество. От своя страна Патрушев посочи, че отношенията между двете страни се намират на най-високото си ниво в историята. Той призова за реализиране на постигнатите от държавните лидери договорености и сътрудничество в различни области, включително и правоприлагането и сигурността. Това ще помогне за по-нататъшното развитие на двустранните отношения и постигането на повече ползотворни резултати, добави той. Двете страни размениха и мнения относно международни и регионални въпроси от общ интерес.", "date": "2018.11.17", "title": "Китай и Русия се съгласиха да засилят сътрудничеството в правоприлагането и сигурността"}
{"url": "https://www.24chasa.bg/novini/article/7157078", "text": "Разработеният от Китай реактор „Хуалун-1\" завърши втория етап на оценка във Великобритания, като следващият е да се определи дали е годен за употреба в европейските държави, заявиха разработчиците, предаде  Китайската ядрена енергийна корпорация (CGN) и френският енергиен гигант EDF подписаха сделка с британското правителство през септември 2016 г. за изграждането на три проекта в Обединеното кралство. Очаква „Хуалун-1\" да бъде използван в проекта за АЕЦ Брадуел в Източна Англия. Преди строежа, новата технология трябва да премине Обща оценка на дизайна (GDA), ръководена от британската служба за ядрено регулиране и Агенцията по околната среда, за да се определи безопасността ѝ и въздействието върху околната среда. Общата оценка на дизайна ще премине в четири етапа в период от 60 месеца, като първият започна на 19 януари 2017 г., а вторият през ноември същата година. Според британските контролни органи не са открити съществени недостатъци за ядрената безопасност, околната среда и сигурността, което според Мао Цин, който отговаря за техническите въпроси по реактора, това е добър коментар. „По време на третия етап компанията ще подобри дизайна според оценката. Има още много работа за вършене.\", каза Мао Цин с увереност, че „Хуалун-1\" ще премине успешно проверката.", "date": "2018.11.17", "title": "Разработеният от Китай ядрен реактор навлиза в третия етап на оценка от Обединеното кралство"}
{"url": "https://www.24chasa.bg/novini/article/7157091", "text": "Около 10 процента от новородените у нас са недоносени - тендецнията се запазва, въпреки спада на раждаемостта през последните години. В Световния ден на недоносените бебета - разказ за битките за живота на преждевременно родените деца, предаде  Матея е второто дете в семейството на Катерина. Заради бактериална инфекция се ражда в началото на шестия месец, тежи едва 460 грама. Матея прекарва пет месеца в неонатологията на \"Майчин дом\". След спечелената битка за живот борбата и продължава - този път за детство без увреждания. Все още не ходим, но с помощта на рехабилитатори има шансове да се изправим. Други увреждания няма, каза Катерина Гонгова. В \"Майчин дом\" се борят за живота на преджевременно родените от цяла България. Вики и Ели прекарват първите 2 месеца от живота си в неонатологията. Заченати са ин витро и се появяват на бял свят в началото на седмия месец.", "date": "2018.11.17", "title": "Около 10% от новородените в България са недоносени"}
{"url": "https://www.24chasa.bg/novini/article/7156595", "text": "Статистиките за различните форми на зависимост сред младите хора в модерния свят са изключително негативни. Тъкмо защото са млади, неопитни и импулсивни, хората във възрастовата група 15-34 г. са и сред най-податливите на различни зависимости - диети, алкохол, тютюнопушене, наркотици, секти, психорелигии, електронни и видеоигри, компютри, хазарт, пристрастеност към пазаруване, гледане на телевизия и дори ходене по врачки. Влияние оказват и социалната среда, психологически фактори, генетична предразположеност. Как могат да се избегнат различните зависимости и каква е превенцията за вече пристрастените? Това са едни от целите на проекта “100% ти”, в който са поканени за коментари и интервюта психолози, психиатри и лекари, които ще представят статистики, практики и личен опит за предотвратяване на зависимости. Рискът да се развие зависимост към интернет и смартфон е значително по-висок в по-ранна възраст. Според Манди Салигари, специалист по наркоманиите, даването на смартфон на дете е като даване на грам кокаин, и показва отговорността, която носят родителите, давайки на децата си да играят с таблети и телефони - на пръв поглед нещо невинно. Номофобията може да се развие и на по-късна възраст, след 30 години, и това отново е свързано с начина на живот, в който неудовлетворението на потребностите от близост ни тласка към свързване, макар и нереално, с други хора в интернет. Това е по-лесно да се случва от дивана вкъщи, отколкото на реална среща. Освен това, когато получаваме текстови съобщения, мозъкът ни постоянно реагира. Включват се центровете за награда и при всяко получено известие мозъкът ни освобождава допамин, известен като хормона на щастието. Тези центрове се активират и когато се храним, правим секс, пием алкохол или приемаме наркотични вещества. За причините, водещи до номофобия, съществуват и теории от еволюционна гледна точка, според които а това е привидно най-бързият и лесен начин да я осъществим. Несъмнено новите смартфони разкриват огромни възможности - съхраняват нашите най-важни спомени и ни отварят пътя към голям избор от приложения, уеб сайтове и услуги, които позволяват лесен достъп до желаната от нас цел. Проявата на номофобия често се свързва и с други разстройства - най-често на настроението, биполярно афективно разстройство, тревожни разстройства и др. Номофобите постепенно се изолират от другите и се оттеглят от отношенията с реалния свят. По този начин поддържат чувството на самота, което често е и първопричина за прекомерното значение, което се придава на онлайн пространството. Голям проблем са и неспособността да се свързват със собствените си емоции и да разбират емоциите на другите, което води до липса на осъзнаване и контрол на емоциите. Изследване, проведено във Великобритания, сравнява стресовите нива, предизвикани от средни случаи на номофобия, като равни на тези при бурните сватбарски дни и пътуванията до зъболекаря, т.е. двете крайности на емоционалния регистър - от силна еуфория и щастие до висока тревожност и страх. Разбира се, има и хора, за които смартфонът си остава само технология, която прави живота по-добър, отколкото по-лош. Когато не позволяваме смартфоните да контролират емоциите ни и да си играят с мислите ни, те могат да ни помогнат да останем свързани с другите хора, да имаме достъп до важна за нас информация и да улеснят понякога ежедневието ни.", "date": "2018.11.17", "title": "Мариета Рускова: Рискът от зависимост към смартфона е по-висок при децата"}
{"url": "https://www.24chasa.bg/novini/article/7157080", "text": "Бившият политически стратег на президента на САЩ Доналд Тръмп Стив Банън заяви вчера, че ЕС се опитва да осуети Брекзит, предаде Ройтерс, цитирана от БТА. По думите на Банън елитите в ЕС не искат Брекзит. \"Видяхте какво стана. Нямат никакво намерение да ви пуснат да си тръгнете - никакво\", каза Банън пред общността за дебати в Университета в Оксфорд \"Оксфорд юниън\". Той обаче не представи доказателства, а само заяви, че ЕС е направил преговорите за раздялата трудни. \"Направиха го възможно най-трудно, ще продължат да го правят възможно най-трудно\", каза Банън. Обединеното кралство излиза от ЕС на 29 март 2019 г. На 23 юни 2016 г. на референдум за членството в съюза 17,4 милиона избиратели или 52 процента подкрепиха Брекзит, а 16,1 млн. или 48 процента не. Европейските лидери нееднократно изразяваха съжаление заради решението на Обединеното кралство да напусне и позиция, че ще уважат това решение, отбелязва Ройтерс. Тази седмица британският премиер Тереза Мей сключи споразумение за условията на излизането, но противниците й в нейната разединена партия се опитват да я свалят от власт, защото смятат, че с това споразумение Великобритания ще остане в прекалено близки отношения с ЕС след Брекзит. В Оксфорд имаше демонстрация срещу Банън на няколкостотин протестиращи, които го обвиниха, че е расист. В крайна сметка полицията го ескортира и той влезе в залата на обществото за дебати на Оксфордския университет през заден вход.", "date": "2018.11.17", "title": "Бившият стратег на Тръмп Стив Банън заяви, \nче ЕС се опитва да осуети Брекзит"}
{"url": "https://www.24chasa.bg/novini/article/7157100", "text": "Останките на аржентинската подводница \"Сан Хуан\", изчезнала преди една година с 44 души екипаж, бяха открити вчера в Атлантическия океан, предадоха световните агенции, като се позоваха на съобщение на аржентинските военноморски сили. Подводницата изчезна на 15 ноември 2017 г. От септември в издирвателната акция се включи американската частна компания Оушън инфинити с миниподводница, пусната на 800 метра дълбочина. Именно тя е локализирала потъналата аржентинска подводница, предаде БТА.  В края на миналата година и началото на настоящата кораби от десетина страни се опитваха да локализират \"Сан Хуан\". Сега подводен миниробот, оборудван с камера, е заснел кадри от потъналата подводница на около 400 километра от бреговете на Патагония. Преди да съобщят официално новината, аржентинските власти са предупредили близките на 44-те членове на екипажа. Компанията Оушън инфинити ще получи от аржентинските власти 7,5 милиона долара заради това, че е локализирала \"Сан Хуан\". Подводницата с дизелово и електрическо задвижване, германско производство, беше закупена през 1985 г. Тя бе една от трите подводници в аржентинските военноморски сили. През 2014 г. тя беше ремонтирана и беше сменена акумулаторната й система. Данните за подводен взрив в зоната, в която се намираше подводницата, подкрепиха тезата, че след експлозия на борда, тя е потънала. Преди прекъсването на комуникационната връзка с нея, командирът й е подал сигнал за проблем в акумулаторите. Според представител на аржентинските военноморски сили сега наблюдението на отломките от подводницата ще позволи да се установи причината за инцидента с нея. Загубата на подводницата нанесе тежък удар на аржентинската флота, която в периода 2008 г. - 2014 г. инвестира 20 милиона долара за модернизирането на подводниците си. Те се смятаха за \"перлата\" на аржентинските военноморски сили, чието оборудване е старо, поради липса на финансиране.", "date": "2018.11.17", "title": "След една година издирване беше открита потъналата аржентинска подводница \"Сан Хуан\""}
{"url": "https://www.24chasa.bg/novini/article/7157107", "text": "Убийците на саудитския журналист Джамал Кашоги ще трябва да дават обяснения пред САЩ, заяви американският вицепрезидент Майк Пенс, предаде Франс прес, цитирана от БТА.  \"САЩ са решени да поискат обяснения от всички, които са отговорни\" за убийството на журналиста, който потърси убежище в САЩ, каза Пенс в кулоарите на срещата на върха на Азиатско-тихоокеанското икономическо сътрудничество (АТИС) в Папуа-Нова Гвинея. Според в. \"Вашингтон пост\" ЦРУ е заключило, че убийството на Кашоги е било поръчано от саудитския престолонаследник принц Мохамед бин Салман, припомня Франс прес.", "date": "2018.11.17", "title": "Пенс: Убийците на Кашоги ще трябва да дават обяснения пред САЩ"}
{"url": "https://www.24chasa.bg/novini/article/7156896", "text": "Хаосът около Брекзит кара много богаташи да напускат Великобритания и да търсят друго подходящо място за живот. През 2017 година около 1000 заможни хора са се преместили в Обединеното кралство, но 5000 са го напуснали, сочи последният доклад на агенция New World Wealth. Миграцията на богаташите говори много за състоянието на икономиката, посочва “Бизнес инсайдър”. Ако една страна си позволи да изгуби по-заможното население, това означава, че има сериозен проблем. “Ако погледнем към най-сериозните държавни катастрофи в историята, ще видим, че са предхождани от миграцията на най-заможните граждани”, се посочва в доклада. Страни като Австралия предлагат добро качество на живот, имат ниска престъпност, добро образование и възможности за бизнес. В момента именно тя привлича най-много богаташи от всяка друга страна в света, показва докладът за глобалната миграция на хора с милиони в сметките си за 2018 г. на New World Wealth. През 2017 г. Австралия оглавява класацията с приток от 10 000 заможни хора. Втори са САЩ с 9000. Сред причините, поради които богаташите напускат Великобритания, са високите данъци и административните трудности пред чуждестранните граждани, които искат да купят имот там. “Лондон беше най-желаното място от хората с възможности доста дълго време, но през последните няколко години тенденцията е те да се отправят към Австралия”, сочи проучването. Британските власти трябва или да се откажат от обещаното излизане на страната от ЕС, или да приемат неизбежната икономическа катастрофа, в случай че скъсат връзките с ЕС. Това мнение изрази френският министър на икономиката и финансите Брюно льо Мер, предаде ТАСС. След като правителството в Лондон одобри в сряда проекта за споразумение по Брекзит, още в четвъртък сутринта няколко министри подадоха оставки в знак на несъгласие с условията, посочени в документа. Група евроскептици в управляващата Консервативна партия на Великобритания получиха достатъчно подкрепа за задействане на процедура за гласуване на вот на недоверие на премиерката Тереза Мей. Според в. “Дейли телеграф” гласуването по вота на недоверие може да се състои във вторник. Тереза Мей директно призова гласоподавателите да подкрепят плана ѝ за Брекзит в пряка връзка с радиослушатели. Един от тях заяви, че Мей трябва да подаде оставка и да отстъпи премиерския пост на някой по-привързан към Брекзит политик, а друг я сравни с Невил Чембърлейн - британския премиер от 30-те години на ХХ век, който напразно се опита да води политика на помирение с нацистка Германия, за да избегне война. ", "date": "2018.11.17", "title": "Богаташи бягат от Англия, депутати искат вот на недоверие на Тереза Мей (Обзор)"}
{"url": "https://www.24chasa.bg/novini/article/7156741", "text": "Стоки на лизинг за 3,9 млрд. лв. са купени у нас към септември, отчете БНБ. Новите заеми за една година са за 473,4 млн. лв., годишният им ръст е 10%. 3,7 млрд. лв. са финансов лизинг, а 504 млн. са раздадени на домакинствата. 2,8 млрд. лв. от лизингите са за срок от 1 до 5 г. Годишният им ръст е 14,7%, а спрямо предишното тримесечие - 2,8%. Делът им в общия размер на лизинговите заеми също расте - те вече са 83,9% от всички при 74,3% преди една година. Вземанията с матуритет над 5 години са 527,4 млн. лв., те намаляват с 5,4% на годишна база и с 6,8% в сравнение с юни. Необслужваните вземания по лизингови договори към септември са 282,8 млн. лв., което е с 12,2% повече от юни. В края на септември общите пасиви на лизинговите дружества са 4,74 млрд. лв. при 4,29 млрд. лв. преди година. Към края на септември, те са се увеличили с 10,5%, или с 449,8 млн. лв. , а тримесечният им ръст е 1,6%. ", "date": "2018.11.17", "title": "Стоки на лизинг за 3,9 млрд. лв."}
{"url": "https://www.24chasa.bg/novini/article/7156878", "text": "Естония се присъедини към страните, които отказват да подпишат Глобалния пакт на ООН за миграцията, предаде ДПА. Балтийската република се опасява, че пактът може да стане част от международното право и да ограничи възможността на Естония да определя своята миграционна политика. Австралия, Австрия, България, Чехия, Унгария и САЩ също отказаха да подпишат пакта. Междувременно експерти на ООН си тръгнаха от Унгария, след като не бяха допуснати до транзитни зони, където са настанени мигранти и кандидати за убежище. Работната група на ООН по въпросите на произволното задържане планираше да отиде до две транзитни зони на границата със Сърбия в Рьоске и в Томпа - единствените места, където чужденци могат да подават молби за убежище в Унгария. Експертите Елина Щайнерте и Роланд Аджови казаха, че “без съмнение държането на мигранти в тези “транзитни зони” представлява лишаване от свобода съгласно международното право”. след най-голямата бежанска вълна от Втората световна война насам, която заля Европа с преселници, погълна огромни ресурси, отключи страх от чужденците и възроди национализма. Документът под името Глобален пакт за безопасна, организирана и законна миграция бе одобрен през юли от всичките 192 държави - членки на ООН, с изключение на САЩ. На 10 декември той трябва да бъде приет на конференция в Мароко. Но междувременно десните правителства на Австрия, Полша, Унгария, Чехия, а също и България го бойкотираха. Те отказват да подпишат с аргумента, че размива границите между законната и незаконната имиграция и крие опасност страните им да бъдат принудени да отворят границите си. Пактът е първото в историята глобално споразумение за общ подход към миграцията във всичките ѝ измерения. Toй няма задължителна юридическа сила, а е по-скоро символичен. Не предвижда каквито и да било правни задължения и действа, зачитайки националния суверенитет и свободата на всяка държава да определя миграционната си политика. Според критиците му изрази като “страните се задължават… да приемат, осигуряват, гарантират” крият С аргумента, че никоя държава не може да се справи сама с този сложен проблем, документът разглежда въпроса с миграцията на глобално ниво във всичките му аспекти - от спасяването на човешкия живот, осигуряването на закрила на нуждаещите се и борбата с причините за миграция до подкрепа на насилствено разселените общности по света. ООН призовава страните членки възможно най-бързо да разработят национални планове за прилагането на пакта. ЕС планираше на срещата в Мароко да излезе с обща позиция по миграцията, но заради бойкота на няколко страни членки това няма да стане. Шефът на ЕК Жан-Клод Юнкер коментира проблема така: “Ако една, две или три от нашите членки напуснат пакта на ООН, тогава ние като Европейски съюз няма да можем да защитим собствения си интерес”. ", "date": "2018.11.17", "title": "И Естония не ще пакта за миграция, Унгария гони хора на ООН (Обзор)"}
{"url": "https://www.24chasa.bg/novini/article/7156667", "text": "    “Щастлив съм, че Алексис ( ) се съгласи и действаме заедно за терминала за втечнен газ при Александруполис. Ще намерим начин България да участва с 20% и да подпишем до края на годината. И да стартираме строежа.” Това заяви премиерът Бойко Борисов по време на третата среща на високо равнище в Солун. Неин домакин е Алексис Ципрас, в нея участваха още министър-председателят на Сърбия Ана Бърнабич, вицепремиерът на Румъния Ана Бирчал, министри от региона. Борисов заяви, че от LNG терминала и през интерконектора ще може да получаваме газ от САЩ, Катар и други големи производители и това са допълнителни източници за газовия хъб “Балкан”. Борисов се срещна с гръцки газови компании, с които обсъжда интерконектора и терминала. В изказването по време на срещата той говори най-вече за свързаността в региона. “Лошо ли е Гърция да има излаз на Дунав и кей в Бургас, а България - в Солун и Александруполис? Така той презентира и жп коридора от Русе през Варна и Бургас до Солун и Александруполис. Говори и за магистрала, която да води до този град. “Нашата свързаност е и геостратегическа. И колкото по-скоро видим Македония в ЕС и НАТО, толкова по-добре за България и Гърция”, каза още той. Борисов поздрави себе си и Скопие за договора за сътрудничество. “Явно вашето е по-трудно”, обърна се към гръцките си партньори той. “Не е ли добре да има свързаност София - Скопие, да имате София - Солун, но и Солун - Скопие - Тирана - Белград, и бизнесът да предпочете, което му е удобно”, каза още Борисов. До 10 дни ще отворим отсечката Сандански-Кресна, така че магистралата Солун-София в посока Румъния и Белград в 90% е готова, каза Борисов. Българският министър-председател подчерта, че вече е време да спрем да говорим за Западни Балкани, тъй като Гърция, Румъния, България, които вече са в ЕС, не могат да бъдат изключвани или разделяни в ключови сфери. В Солун Борисов бе с транспортния министър Росен Желязков, двамата се срещнаха и с колегата на Желязков Христос Спирдзис. Борисов е настоял за усилена работа по жп коридора Солун-Кавала-Александруполис-Бургас-Варна-Русе, който ще дададе развитие на този район.", "date": "2018.11.17", "title": "Борисов: България ще има 20% от гръцкия терминал за газ (Обзор)"}
{"url": "https://www.24chasa.bg/novini/article/7156801", "text": "Подсъдимата за подкуп кметица на столичния район “Младост” Десислава Иванчева незабавно да бъде освободена от килията и да остане под домашен арест, реши състав на спецсъда, оглавяван от съдия Иво Хинов. Заедно с нея вкъщи трябваше да се прибере и заместничката ѝ Биляна Петрова. След светкавичен протест на прокуратурата апелативният спецсъд отмени незабавното им освобождаване само няколко часа по-късно. Така те не успяха да напуснат килиите. Иванчева и Петрова са под ключ от 17 април т.г. В края на октомври съдия Хинов ги пусна пак под домашен арест, но и тогава апелативните съдии отмениха решението му. Вчера обаче съдия Хинов прецени, че Иванчева и Петрова трябва да се приберат по домовете си веднага, без да се чака апелативният спецсъд. Двете не могат да подготвят адекватно защитата си зад решетките, бе един от мотивите му. Другият - влошеното им здравословно състояние. Според вещи лица психическото състояние на Иванчева е показало “силна депресивна симптоматика”. Адвокатите им дори попитаха експертите как ще се отразят 7 месеца на жена без интимен контакт с мъж. “Не сме изследвали това”, казаха вещите лица. Апелативните съдии установиха, че съдия Хинов е пуснал 2-те жени без доказателства под домашен арест. Така те ще чакат още поне седмица за редовното заседание на втората инстанция, която ще реши окончателно дали да ги пусне под домашен арест или да ги остави на топло. ", "date": "2018.11.17", "title": "Иванчева помириса свободата на думи, но остава в ареста (Обзор)"}
{"url": "https://www.24chasa.bg/novini/article/7156656", "text": "Номерата, с които се отбелязват партиите в изборните бюлетини, да отпаднат. Това предлагат с промени в изборния закон от ГЕРБ и “Обединени патриоти”. Това слага край на жребия с тегленето на номерата - неизменна част от изборите от началото на прехода. Номерчето улесняваше неграмотните избиратели. Според проекта вече ще се изписва само името на политическата формация. Според мотивите на вносителите така ще се елиминира ефектът 15 - 15 - когато номерът на партията съвпадне с номер на кандидат от листата, което води до обърквания с преференциите. Втората генерална промяна предвижда машинно гласуване да се провежда само в секции с над 300 избиратели. Такова няма да се провежда при вота зад граница и при подвижните секции. Електронното гласуване също отпада на този етап. По сегашния закон на евроизборите напролет задължително трябваше да има е-вот. Машините за гласуването да се изработват от “Информационно обслужване” АД, предлагат още депутатите, като се позовават на изследване на БАН и Софийския университет, че в устройствата, доставяни от досегашната фирма, има “редица факти, касаещи сигурността на хардуерната им част”. В отворено писмо до НС от вчера омбудсманът Мая Манолова призовава да не се погазва правото на гражданите да гласуват машинно и електронно.", "date": "2018.11.17", "title": "Край на номерата в бюлетините, ще се изписва само името на партията"}
{"url": "https://www.24chasa.bg/novini/article/7157057", "text": "Проектът за споразумение на премиера Тереза Мей по условията за излизането на Великобритания от ЕС няма да получи одобрението на парламента на Обединеното кралство. Това заяви вчера в интервю бившият британски министър за Брекзит Дейвид Дейвис, цитиран от Ройтерс и БТА.  \"Това, което е по-вероятно да стане, отколкото вот на недоверие, е споразумението да бъде отхвърлено от Камарата на общините Е Не виждам как то може да мине там\", каза Дейвис в интервю за американския телевизионен канал Си Ен Би Си. \"Затова тя ще трябва да излезе с алтернатива\", добави той. През юли Дейвис подаде оставка като министър за Брекзит като протест срещу намерението на Мей Великобритания да запази дългосрочни отношения с ЕС.", "date": "2018.11.17", "title": "Дейвид Дейвис: Споразумението за Брекзит на Мей няма да мине в парламента"}
{"url": "https://www.24chasa.bg/novini/article/7157060", "text": "Правителството на Тръмп се готви да обвини Иран, че нарушава международен договор за забрана на производството и употребата на химическо оръжие, предаде Асошиейтед прес, цитирана от БТА. Според двама неназовани официални представители правителството възнамерява през седмицата да обяви, че Иран не изпълнява Конвенцията за химическите оръжия. Те заявиха, че в това заключение не се има предвид, че Иран е използвал химически оръжия. По-скоро то се основавало на неотдавнашни разузнавателни сведения, че Иран поддържа обекти и оборудване за производството им. Това решение не носи след себе си незабавни американски наказателни мерки, но е част от усилията на правителството във Вашингтон да изолира Иран, след като се оттегли от споразумението с Техеран от 2015 г. за ядрената програма. Вчера членовете на Конгреса на САЩ са били уведомени за решението. Обявяването му се очаква да стане още в понеделник.", "date": "2018.11.17", "title": "САЩ ще обвинят Иран в нарушаване на договор за химическите оръжия"}
{"url": "https://www.24chasa.bg/novini/article/7157062", "text": "Представители на американското разузнаване са заключили, че саудитският престолонаследник принц Мохамед бин Салман е наредил убийството на журналиста Джамал Кашоги - твърдение, отричано от саудитското правителство, предаде Асошиейтед прес, цитирана от БТА.  Това твърди неназован американски официален представител, запознат с оценката. По-рано през седмицата правителството на Тръмп наложи санкции на физически лица за предполагаемата им роля в убийството, но заключението на представителите на разузнаването подпомага усилията в Конгреса на САЩ за по-суров американски отговор, отбелязва Асошиейтед прес. Коментаторът на вестник \"Вашингтон пост\", който беше критичен към саудитското кралско семейство, беше убит миналия месец в саудитското консулство в Истанбул. Според турските и саудитските власти той е бил убит от отряд от кралството, който се намирал вътре в консулството, и това станало, след като той отишъл там, за да получи брачни документи.", "date": "2018.11.17", "title": "Разузнаването на САЩ: Принцът е наредил убийството на Кашоги"}
{"url": "https://www.24chasa.bg/novini/article/7157064", "text": "Китайският президент Си Цзинпин предупреди днес, че сянката на протекционизма и унилатерализма тегне над глобалния растеж. С това той се присъедини към другите лидери от азиатско-тихоокеанския регион, призоваващи за свободна търговия, предаде Ройтерс, цитирана от БТА.  \"Който избира да затвори вратата, само ще се изолира от останалия свят и ще загуби посока\", каза Си на срещата на върха на Азиатско-тихоокеанското икономическо сътрудничество в Папуа Нова-Гвинея. На същия форум руският премиер Дмитрий Медведев предупреди, че протекционизмът се засилва и призова за ясни и прозрачни правила в търговията. Малайзийският премиер Махатхир Мохамад заяви, че отделните страни трябва да преосмислят глобализма и икономическата интеграция, защото според него се получава така, че някои хора биват изоставени и се подклажда неравенство.", "date": "2018.11.17", "title": "Си Цзинпин: Световният икономически растеж е помрачен от протекционизма"}
{"url": "https://www.24chasa.bg/novini/article/7157117", "text": "\"Най-вероятно ще предложим нов вицепремиер, но кой ще бъде той е въпрос на обсъждане. Това не е пост, който трябва да определя аз или ВМРО. Ще чакаме Валери Симеонов да предложи нещо или да бъде обсъдено в коалицията.\" Това заяви вицепремиерът Красимир Каракачанов пред Нова телевизия за оставката на колегата си Валери Симеонов. Той добави, че се очаква обсъждането да стане другата седмица - след приемането на оставката му в парламента. Каракачанов посочи, че по закон Симеонов трябва да се върне в парламента и това би означавало по-стабилизирано парламентарно управление. Той допълни, че разумният подход е да остане малката коалиция. \"Симеонов ясно каза, че не желае да бъде причина, правителството да бъде атакувано заради него\", посочи още Каракачанов.  Каракачавон допълни, че думите на депутата от НФСБ са Петър Петров сигурно са провокирали Симеонов за оставката. В четвъртък Петров заяви пред Дарик, че децата с увреждания трябва да бъдат дадени в домове и ги нарече \"ненормални\". Вицепремиерът каза, че оставката на Симеонов не е по настояване на премиера Бойко Борисов. \"Симеонов ми се обади вчера и ми каза какво е решил, а после двамата отидохме при премиера.\", допълни Каракачанов. Той допълни, че се очаква с оставката се тушира напрежението с протестиращите майки.", "date": "2018.11.17", "title": "Каракачанов: Чакаме Валери Симеонов да предложи нов вицепремиер"}
{"url": "https://www.24chasa.bg/novini/article/7157118", "text": "Цените на горивата в България намаляват, както заради по-ниската цена на суровината, така и заради протестите и натиска върху производителите и търговците. Така коментира пред NOVA  инж. Христо Казанджиев от Българския енергиен и минен форум спадът на цените на дребно от последните дни. На места в страната това намаление достигна до 15 стотинки на литър. „Първо, цената на петрола падна значително през последните седмици и дни – до минус 10 процента. В съчетание с общественото недоволство и напрежението, което се създаде, повлия върху взимането на бързи решения, което, разбира се, не устройва производителите и търговците на горива, но устройва политиците. Така че очевидно е имало някакво въздействие върху доставчиците на пазара, за да реагират толкова бързо”, каза Христо Казанджиев. Той обясни, че покачването на цените, което предизвика общественото недоволство, не е изненада за експертите, защото дълго време растеше цената на суровия петрол. „В сравнение с другите държави в Европейския съюз българинът купува от бензиностанциите дизела на най-високата цена. Може би единствената по-висока цена на това гориво е в Малта. Същевременно акцизът върху горивата у нас е най-нисък, което поддържа цената на бензина и дизела на сравнително приемливо ниво в рамките на ЕС. Но дефакто тази аномалия води до генериране на по-високи приходи в производителите, търговците, на всички онези участници по веригата до крайния потребител. Така че хората имаха основание да реагират и да поискат една по-справедлива цена на горивата”, коментира енергийният експерт. Той каза, че в полза на потребителите биха проработили всички мерки, които водят до оптимизиране на разходите, включително и дейността на държавата по отношение на данъчните складове и контрола от страна комисията за защита на конкуренцията.", "date": "2018.11.17", "title": "Експерт: Цените на горивата паднаха заради по-ниската цена на суровината и заради натиска"}
{"url": "https://www.24chasa.bg/novini/article/7157141", "text": "Гласът на Елвис Пресли отекна вчера вечерта в залите на Белия дом, когато по време на церемония за връчване на Медала на свободата беше пуснато парчето How Great Thou Art, предаде Франс прес, цитирана от БТА.  На церемонията Тръмп връчи Медала на свободата на няколко видни личности. Отличието беше присъдено посмъртно и на няколко знаменитости, сред които и на Краля на рокендрола. Тръмп разказа спомени от концерт на Елвис, на който присъствал преди няколко десетилетия. \"Феновете крещяха, те бяха напълно полудели\", разказа Тръмп. Елвис Пресли почина в имението си в Мемфис в щата Тексас на 16 август 1977 г. Президентският Медал на свободата е най-високото отличие на САЩ за граждански заслуги. Отличието се присъжда на творци, учени, спортисти, филантропи за техния принос към културата или мира. Посмъртно снощи Тръмп го присъди и на легендата на бейзбола Бейб Рут и на бившия съдия от Върховния съд Антонин Скалия. На церемонията снощи медал получи и Мириам Аделсън, съпруга на казино магната и голям донор на републиканците Шелдън Аделсън, който е близък до израелския премиер Бенямин Нетаняху, предаде Асошиейтед прес. Съпругата му беше отличена с медала заради работата й в областта на медицината. Мириам е лекар и е един от съоснователите на фонд за медицински изследвания, който подкрепя изследванията за намаляване и предотвратяване на случаите на инвалидизация и на опасни за живота заболявания, допълва ТАСС. Медал получиха и сенаторът републиканец Орин Хеч, бившият професионален играч по американски футбол, юрист и основател на фонд, отпускащ студентски стипендии Алън Пейдж и бившият играч на американски футбол, ветеран от Виетнамската война и основател на фонд, подпомагащ децата на ветерани Роджър Стаубах. За първи път от идването си на власт Тръмп връчва президентския Медал на свободата, припомня ТАСС.", "date": "2018.11.17", "title": "Тръмп отличи посмъртно Елвис Пресли с президентския Медал на свободата"}
{"url": "https://www.24chasa.bg/novini/article/7157121", "text": "Оставката на Валери Симеонов е очаквано и добро решение, което да позволи дa продължи промяната в законодателството за децата с увреждания. Това заяви кметът на София Йорданка Фандъкова пред Нова телевизия. Тя допълни, че се е получило напрежение и по-рано е трябвало да се даде извинение. \"След решението от снощи, правителството има възможност да се съсредоточи върху своите задачи\", допълни кметът. \"Надявам се да се успокой ситуацията, но да не забравяме, че ситуацията е предизборна. Доста политически сили се възползват от всяко недоволство. Политиците трябва да търсят решение, а не да се състезават по надговаряне. Това ми липсва в поведението на опозицията\", каза още кметът. На въпрос дали са успели да разберат какво искат протестиращите, Фандъкова заяви: \"Има голям разнобой в исканията на протестиращите и определено някой се възползва от недоволството\". Фандъкова акцентира, че за неделя в София има заявления за поне 4 протеста.", "date": "2018.11.17", "title": "Фандъкова: Оставката на Симеонов е очаквано и добро решение"}
{"url": "https://www.24chasa.bg/novini/article/7157154", "text": "Красимир Мутафчийски е убил вчера във влака Пловдив-София 50-годишния Ангел Цветков, а не сестра му Запринка, както той се опитваше да я натопи пред разследващите. Това стана ясно от постановленията за привличане на обвиняем за двамата, с които \"24 часа\" се запозна. Мъжът е обвинен като извършил убийство по хулигански подбуди, а сестра му - като негов помагач.  Ангел бе намушкан в аортата смъртоносно вчера след като направил забележка на ромите, че слушат твърде силно в купето песента на Преслава \"Да гори в любов\". Красимир го наръгал в сърцето и със сестра му избягали от влака край Вакарел. Двамата изхвърлили ножа под кола в селото, но бързо ги заловили, а оръжието бе открито.  Ако бъдат признати за виновни, двамата могат да получат доживотен затвор. ", "date": "2018.11.17", "title": "Обрат! Красимир убил Ангел във влака, а топеше сестра си"}
{"url": "https://www.24chasa.bg/novini/article/7157160", "text": "Правителството в Букурещ използва антиевропейска реторика в коментара си за критичния към Румъния мониторингов доклад на Европейската комисия от тази седмица, каза в интервю за БНР румънската журналистка Кристина Чиляку, предаде БНР.  Според нея докладът за Букурещ е първа стъпка към разделянето на Румъния и България и оценяването им като отделни държави членки на ЕС. „В Румъния беше отбелязано, че за първи път ЕС не разглежда България и Румъния като пакет“, каза Кристина Чиляку за предаването „Събота 150“ на програма „Хоризонт“. „Двете страни бяхме рамо до рамо от приемането ни в ЕС - от присъединителния процес, през механизма за наблюдение и оценка, Шенген и всичко останало. Бяхме заедно до публикуването на доклада. Тогава си казахме: „Чакайте малко, България всъщност се справя доста по-добре от нас“, посочи журналистката. „Имаше редица коментари в румънските медии за това, че изненадващо и ненадейно ние вече не сме в пакет (с България), а като отделни държави. Очевидно вашите шансове са по-големи, тъй като до момента доказахте, че вашето правителство и вашият народ правят повече за спазването на европейските правила и ценности. А нашата страна прави по-малко“, каза тя..", "date": "2018.11.17", "title": "Румънска журналистка: България прави повече за спазването на европейските правила"}
{"url": "https://www.24chasa.bg/novini/article/7157164", "text": "В Румъния са осъдени на затвор трима демонстранти, които хвърляли бутилки срещу силите за борба с безредиците по време на протест миналата година, предаде БНР. Букурещки районен съд ги е наказал със затвор от 3 до 4,5 години. Тримата са признати за виновни за нарушаване на обществения ред и използване на опасни предмети, с които са предизвикали наранявания. Отделно са издадени условни присъди на други 8 мъже, а 9-има демонстранти ще изплащат морални щети на засегнати полицаи. Става дума за масовия протест от февруари 2017-а година, когато около 100 000 души излязоха по улиците на протест срещу правителствено постановление, оневиняващо злоупотребата със служебно положение.", "date": "2018.11.17", "title": "Осъдиха на затвор румънски демонстранти, хвърляли бутилки на протест през февруари 2017-а"}
{"url": "https://www.24chasa.bg/novini/article/7156589", "text": "Специалистите не са единодушни към коя група психични разстройства се отнася хазартната зависимост. Според някои класификатори тя спада към разстройствата на навиците и влеченията, а според други е ведно с пристрастеността към наркотични вещества. Факт е обаче, че това е болест, а не прищявка, слаб характер, липса на воля. “Стегни се” не е лекарство и не помага. Както депресията е болест и справянето с нея не е въпрос на “слабохарактерност”, така и зависимостите, респективно хазартната, са болест, а не избор. При установяване на зависимост има една ключова дума - контрол. Хазартно зависимият Пристрастяванията към вещества и действия се различават по това дали предизвикват физическа, и/или психологическа зависимост. И двете са страшни. При хазартната пораженията за психичното, физическото здраве и социалното функциониране са изключително тежки и могат да имат същите последствия като всяка друга зависимост. Макар физическото тяло да не страда в буквален смисъл, хазартната зависимост също убива. В последната си фаза тя води до суицидни опити. Хазартната зависимост е поведенческа зависимост, в която желанието се удовлетворява чрез действия и постъпки, които “вдигат” зависимия. Еуфорията, тръпката, страстта, крейвингът не се набавят от вещество, а от дейността. Независимо дали ще играе в казино, на бинго, ще залага или търка билетчета, ефектите са идентични - повлияват настроенията, чувствата и възприятията. Производството на допамин, отговарящ за щастието и чувството на удоволствие, при една хазартна зависимост се “вдига” от играта. Допаминът играе важна роля и в редица психични процеси (мотивация) и заболявания (депресия, шизофрения), както и при зависимост от психотропни субстанции. Три са стадиите на развитие на хазартна зависимост -  когато играчът все още може да се контролира и със силата на волята си да спре да играе,  когато играта е по-важна от печалбата, а последният  когато играта и реваншът са единствена цел в живота на играещия. “Истинският” комарджия не играе за пари, а за тръпка, за да вземе емоцията от добрия късмет и да надвие лошия. Той е пристрастен към адреналина на успеха. Много хора са на границата на пристрастяване, но обществото е постигнало толеранс относно някои зависимости - алкохол, кафе (кофеинът също е психоактивно вещество), цигари, интернет мания. Здравето е норма, а болестта - извън нормата, но когато пушат двама от петима и вечер две ракии са традиция, а не битов алкохолизъм, нормата се измества. Няма как причините за това да се търсят само в социума. Те са първо в семейството. То изгражда личността на детето. Родителите трябва да се учат на отговорно родителстване. Оказва се, че семейството делегира отговорностите си на всички други - училище, медии, интернет, но забравя за себе си, пропуска, че е в основата на всичко.", "date": "2018.11.17", "title": "Антония Янакиева: Зависимостта от хазарт също убива"}
{"url": "https://www.24chasa.bg/novini/article/7157170", "text": "38-годишен мъж беше намерен от близките си обесен на входната врата на дома си в смолянския квартал \"Каптажа\". Румен Чавдаров е сложил край на живота си заради лични заради лични проблеми, предполагат потресени от квартала. Мъжът бил в обтегнати отношения със съпругата си, с която не се разбирали от известно време. Румен работил като дистрибутор и бил заврян зет в къщата. Имат едно дете, момченце. Близки го открили днес сутринта на входната врата. Няма данни за насилствена смърт, заявиха от полицията.", "date": "2018.11.17", "title": "Млад мъж е намерен обесен на вратата на дома си в Смолян"}
{"url": "https://www.24chasa.bg/novini/article/7157180", "text": "Разговорите за бюджета на ЕС за 2019 г. бяха прекъснати късно снощи, след като преговарящите от Европейския парламент, напуснаха масата за преговори, съобщи германски представител, цитиран от ДПА. Очаква се преговорите да бъдат възобновени в понеделник, каза Бетина Хагедорн, парламентарен държавен секретар в германското финансово министерство. Според източници от ЕС сред спорните въпроси на преговорите снощи между финансовите министри и преговарящи от Европейския парламент е бил въпросът за помощта за сирийските бежанци в Турция, предаде БТА.  Двете страни се опитват за изгладят различията си, което често е напрегнат процес. Държавите членки обикновено искат да ограничат разходите, а евродепутати защитават по-високите разходи. За 2019 година Европейският парламент призова за бюджетни разходи на стойност 149,3 милиарда евро. Това е малко над сумата, за която са се договорили страните членки - 148,2 милиарда евро.", "date": "2018.11.17", "title": "Преговарящите от Европейския парламент \nнапуснаха преговорите по бюджета на ЕС"}
{"url": "https://www.24chasa.bg/novini/article/7157182", "text": "След много опозиционни протести, белязали мандата му, френският президент Еманюел Макрон днес е изправен пред ново изпитание - народното недоволство срещу скъпите горива, въплътено от движението на \"жълтите жилетки\", предаде Франс прес, цитирана от БТА.  \"Жълтите жилетки\" това са шофьорите, които са недоволни от покачването на данъците върху горивата, предаде Франс прес. Името на движението идва от жълтите жилетки, които всички автомобилисти задължително трябва да имат в превозните си средства. \"Жълтите жилетки\" планират за днес около 1500 протестни прояви в цялата страна, съобщава полицейски източник. Целта им е нарушаване или блокиране на пътища, летища, складове за горива. По околовръстното шосе на Париж е предвидена протестна акция, наречена \"Операция охлюв\", чието име подсказва какво може да се случи с трафика там. Предвижда се участниците в тази акция после да достигнат до президентския дворец в центъра на Париж. Какви мащаби ще имат протестите днес засега не е ясно. Самият вътрешен министър Кристоф Кастанер казва, че е трудно да се прогнозира, защото този път властите не са изправени пред синдикална организация, а пред протести, организирани спонтанно. Това протестно движение назря след трудна първа година в президентството за Макрон. Протести имаше срещу неговата голяма програма за трансформация на Франция, но те не успяха да предотвратят работата по нея. Според социологически данни на фирмата Елаб, 73 процента от французите подкрепят протестите на \"жълтите жилетки\". 54 процента от избирателите на Макрон подкрепят или симпатизират на това движение, допълва анализаторът на Елаб Венсан Тибо. Популярността на Макрон пък е на най-ниското ниво, откакто той бе избран за президент - под 30 процента.", "date": "2018.11.17", "title": "Протести се очакват в цяла Франция срещу високите цени на горивата"}
{"url": "https://www.24chasa.bg/novini/article/7157185", "text": "Международен екип от учени обяви, че е открил силиций (основна съставна част на стъклото) в останки от свръхнови (експлозии на звезди в края на живота си) на милиарди светлинни години от Земята, предаде Франс прес, цитирана от БТА.  Изследователите използвали космическия телескоп Спицър на НАСА, за да анализират светлината, излъчена от две свръхнови и открили \"пръстов отпечатък\" на силиций. Феномените, които придружават смъртта на една звезда, са много бурни, защото съставният материал на звездата е изхвърлен със скорост, достигаща няколко хиляди километра в секунда. В тези звездни вихри атомите се сливат и образуват нови елементи, по-специално сяра и калций. А сега вече става ясно, че има и силиций. Земната кора е основно съставена от силикатни скали (тоест съдържащи силиций и кислород). Една от формите на силиций - кварца, е основна съставка на пясъка. Освен за стъклото и фибростъклото, силицият е важен елемент и в рецептата за промишления бетон. \"За първи път ние установяваме, че силиций, произведен от свръхнови, е бил в достатъчно значимо количество, за да бъде наличен в праха на Вселената, в това число и този, който е сформирал нашата планета\", казва Хейли Гомес от университета в Кардиф. \"Всеки път, когато ние гледаме през прозореца, вървим по тротоара или стъпваме върху пясъка на плажа, ние взаимодействаме с материали, произведени от звездите в края на живота си, които са се взривили преди милиони години\", допълва специалистът.", "date": "2018.11.17", "title": "Учени откриха силиций в останките на свръхнови"}
{"url": "https://www.24chasa.bg/novini/article/7157317", "text": "Оставката на Валери Симеонов не е съгласувана с мен. Очаквам от членовете на коалиционния съвет - Борисов, Цветанов, Каракачанов, а и самия Симеонов, да ми кажат: Абе, Волене, беше прав, извинявай, че не те послушахме преди месец. Това заяви лидерът на \"Атака\" Волен Сидеров на извънреден брифинг в кабинета си в централата на партията. И напомни, че тогава е казал, че след огромната гавра на Симеонов с майките единственият цивилизован начин е подаването на оставка. Сега оставката е закъсняла на фона на протестите, смята той. Защо трябваше да мине месец, да се надигне тази вълна от протести, да се повтори старата българска приказка за жълтицата, тоягата и солта, за да се стигне пак до тази оставка. Която вече е закъсняла и на фона на това натрупано възмущение от стоенето на инат във властта не знам дали щетите са поправими. Нашите отношения са най-осветляваните коалиционни отношения на фона на политическата ни реалност, обясни Сидеров. Още преди година казах, че не сме във властта за лифтове, дискотеки, сергии, а за доходи, стандарт на живот, безработица, за което са и хората на улицата днес, каза той.  Нямам гъдел да нападам Симеонов и да се занимавам личностно с него. Аз размахах пръст, защото знам, че стоенето във властта носи негативи. Ако не направиш нещо съществено, губиш по точки и падаш, обясни лидерът на \"Атака\". Ако бяха ме слушали, нещата щяха да са много по-добре и щеше да има повече стабилност и разбиране у хората. Сега не знам това недоволство, което набира сила, докъде може да отиде, нито какво може да направи правителството, за да го компенсира, каза той. И разказа, че в понеделник е поискал от партньорите си да се махне данъкът върху старите коли, но това не било прието, затова той не слязъл пред медиите. Не съм този, който като влезе в един отбор, ще го издъни и предаде, не виждам какво затруднение има да работя Симеонов, аз съм си аз, коментира още Сидеров. Той допусна възможност да се повдигне въпросът за нов председател на групата на патриотите, тъй като от НФСБ отдавна му искат оставката. Сидеров щял да предложи поста на Симеонов в правителството да се заеме от непартиен човек, по-скоро технократ и специалист. И не е нужно да е от една от трите партии, обясни той. Но допълни, че напоследък предложенията му не се приемат от партньорите. Защо трябва да има втори вицепремиер от патриотите, да е без портфейл, нищо няма да се провали и да се срине, попита лидерът на \"Атака\". Имаше непоследователност в ръководството на ГЕРБ за оставката, коментира още Сидеров.", "date": "2018.11.17", "title": "Сидеров: Очаквам извинение от Борисов, Цветанов, Каракачанов и Симеонов, че не ме послушаха"}
{"url": "https://www.24chasa.bg/novini/article/7157316", "text": "Италия иска да предоговори споразумението за отдаване под наем на всичките творби на Леонардо да Винчи, които притежава, на Лувъра през 2019 г. по повод експозиция там, отбелязваща 500-годишнината от смъртта на твореца, предаде Франс прес, като се позова на италиански медии. Италианският държавен секретар за културата Лучия Боргондзони, която е член на крайнодясната партия Лига, заяви пред \"Кориере дела сера\", че условията на споразумението, подписано от бившия италиански министър на културата Дарио Франческини, са \"немислими\", предаде БТА.  \"Леонадро е италианец. Той само е умрял във Франция\", казва тя. Леонардо е роден в Италия през 1452 г. и е починал във Франция през 1519 г. \"Заемането на тези картини на Лувъра ще постави Италия в маргинална позиция във връзка с едно значимо културно събитие\", казва Боргондзони. През 2017 г. Италия се ангажира да заеме всичките си картините на Леонардо на Лувъра за експозицията догодина. \"Трябва да обсъдим отново това. Когато става въпрос за автономията на музеите, националният интерес не може да остане на второ място. Французите не могат да имат всичко\", казва тя. Френско-италианското споразумение предвижда също Лувърът да даде назаем творбите на друг влиятелен творец от Ренесанса - Рафаело - на музея Скудерие дел Куиринале в Рим за експозиция през 2020 г. по повод 500-годишнина от смъртта му. \"По-голямата част от творбите на Рафаело са вече в Италия. Освен това Париж казва, че само онези творби, които могат да се транспортират, ще ни бъдат пратени, без да уточнява кои\", казва Боргондзони.", "date": "2018.11.17", "title": "Италия ще преговаря за заем на Лувъра на всички творби на Леонардо да Винчи"}
{"url": "https://www.24chasa.bg/novini/article/7157355", "text": "Голям пожар в свинеферма в Западна Германия изпепели 1700 прасета, предаде ДПА, цитирана от БТА.  Щетите от огнената стихия в градчето Метинген в провинция Северен Рейн-Вестфалия се оценяват на 1 милион евро. Около 100 пожарникари участват в потушаването на пожара. Причините за него са все още неясни.                                                                                                                                                                                                                                                                                                                       ", "date": "2018.11.17", "title": "1700 прасета умряха в пожар в Германия"}
{"url": "https://www.24chasa.bg/novini/article/7157357", "text": "Шофьорите, на които утре им предстои пътуване, да тръгват с автомобили, подготвени за движение при зимни условия, съветват от Агенция \"Пътна инфраструктура\" /АПИ/. Прогнозата на метеоролозите за неделя и понеделник е за застудяване и в Северозападна и Северна България дъждът ще преминава в сняг. Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри, посочват от АПИ. На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места. В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. По опорните пунктове са осигурени необходимите количества сол, пясък, луга и химически вещества.", "date": "2018.11.17", "title": "АПИ: Шофьорите да тръгват на път с автомобили, подготвени за зимни условия"}
{"url": "https://www.24chasa.bg/novini/article/7157360", "text": "Демонстрантка загина, а 47 души бяха ранени при протестите във Франция срещу увеличаването на цените на горивата, заявиха представители на вътрешното министерство, цитирани от Асошиейтед прес и БТА.  По данни на полицията трима от ранените са в тежко състояние. Арестувани са 24 човека, а 17 са задържани за разпит. Протестиращите блокираха пътища на различни места във Франция. Води се разследване за смъртта на демонстрантка, ударена от автомобил, който явно ускорил, след като шофьорката се паникьосала, когато попаднала в протеста. Властите не дадоха подробности как са пострадали другите 47 участници в демонстрациите. ", "date": "2018.11.17", "title": "Един човек загина, а 47 бяха ранени при протестите във Франция срещу цените на горивата"}
{"url": "https://www.24chasa.bg/novini/article/7157376", "text": "Около 100 шофьори протестираха днес в Лом с колите си и блокираха за около час изходите от града, предаде БТА.  Шофьорите обясниха, че протестът не е само срещу високите цени на горивата, а основно срещу поскъпването на живота, бедността и корупцията в България. Около обяд протестиращите направиха шествие с автомобилите си по улици в Лом, като спираха пред бензиностанции на големи вериги и блокираха работата им за по няколко минути. Протестът в Лом е трети пореден за тази седмица, след като такъв имаше миналата неделя и в четвъртък.", "date": "2018.11.17", "title": "Протестиращи в Лом блокираха за около час с колите си изходите на града"}
{"url": "https://www.24chasa.bg/novini/article/7157374", "text": "Космическият апарат \"Гая\" на Европейската космическа агенция изпрати на Земята снимки на уникална галактика, скрита в \"сянката\" на Млечния път, съобщи Лайф, цитирана от БТА. Сега учени се опитват да опознаят размерите й и да изяснят дали там е възможно да съществува живот. Както отбелязват специалисти от Института по астрономия към Кембриджкия университет, галактиката Антила 2 е съставена предимно от звезди с голямо съдържание на метали и вероятно от подобни планети, които може да са стотици пъти по-големи от планетите от земен тип. Спектралният анализ позволил на учените да заключат, че новооткритата галактика се намира на разстояние 130 хиляди светлинни години от Млечния път, а размерите й са толкова големи, че установяването им засега е невъзможно. Учените отбелязват, че възрастта й може също да е голяма - предварителните изчисления сочат, че Антила 2 се е формирала преди повече от 300 милиона години.", "date": "2018.11.17", "title": "Астрономи откриха желязна галактика-призрак край Млечния път"}
