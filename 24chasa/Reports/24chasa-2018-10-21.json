{"url": "https://www.24chasa.bg/novini/article/7113009", "text": "Износът на оръжия за Саудитска Арабия е невъзможен при тези обстоятелства. Това заяви германският канцлер Ангела Меркел във връзка с убийството на саудитския журналист Джамал Хашоги, за което се предполага, че е извършено със знанието на официален Рияд. \"Първо, ние осъждаме този акт по най-решителен начин. Що се отнася до износа на оръжия, той не може да продължи при настоящите обстоятелства\", заяви Меркел. Саудитска Арабия е вторият по големина пазар за германски оръжия след Алжир. По данни на агенция ДПА към 30 септември германското правителство е разрешило износа на оръжия за Рияд на стойност 416,4 милиона евро, пише БГНЕС.", "date": "2018.10.21", "title": "Меркел: Износът на оръжия за Саудитска Арабия е невъзможен"}
{"url": "https://www.24chasa.bg/novini/article/7112858", "text": "Рекордните 116,4 млрд. лв. ще произведе икономиката ни догодина. Планирания от финансовия министър Владислав Горанов ръст на буртния вътрешен продукт е 3,7%. Това ще бъде записано в бюджет 2019, който се очаква да бъде обявен днес за обществено обсъждане. 10% ръст на бюджетните заплати е записан още в документа. Поставени са обаче две условия- половината от увеличението да бъде като твърда сума, с която да порасне заплатата на чиновниците, а втората половина да получат само онези от тях, за които атестирането прецени, че са го заслужили. Бюджетът ще приключи следващата година с минимален дефицит от 0,5%. Бюджетните сметки са разчетени при 1,7% средногодишна инфлация, която леко ще се увеличи до 2,6% през 2020 г. Безработицата ще продължи да намалява - до 4,8%. Разходите за издръжка на работещите в публичния сектор ще са 11 млрд. лв. За пенсии са предвидени с 1,5 млрд. лв. повече в сравнение с тази година и така общо 4 млрд. лв. ще бъдат преведени на НОИ, за да изплаща парите за старост. За социални и здравно осигурителни плашания сумата ще стигне бъде над 17 млрд. лв. През периода 2019 - 2021 г. правителството планира да пласира ДЦК между 800 млн. и 1,25 млрд. лв. Делът на дълга от БВП ще спадне до под 23%. ", "date": "2018.10.21", "title": "116 млрд. БВП и 3,7% ръст на икономиката догодина"}
{"url": "https://www.24chasa.bg/novini/article/7112833", "text": "\"Говорителят на партия с чертите букви \"ВМРО\" говори за \"бугарски фашисти\"??? Липса на реална историческа памет за това къде са били ВМРО по време на българската администрация на Македония или отново злонамерен коментар от тази партия спрямо България? Докога ще насаждат омраза? Докога ще повтарят лъжите на титовите и на българските комунисти? Дори СДСМ в последно време не говори за \"бугарски фашисти\", но \"сестринската партия\" явно не може да отвикне. Вече второ поколение в ръководството на тази партия израства с историческите манипулации спрямо България! Само истината може да ни спаси и ще ни спаси.\" Това заяви лидерът на еводепутатите от ГЕРБ/ЕНП и зам.-председател на групата на ЕНП в Европейския парламент Андрей Ковачев по повод изявление на говорителя на ВМРО-ДПМНЕ Наум Стоилковски пред македонска телевизия.", "date": "2018.10.21", "title": "Андрей Ковачев бесен на македонски политик, обидил ни на \"бугарски фашисти\""}
{"url": "https://www.24chasa.bg/novini/article/7112931", "text": "Парламентът на Египет одобри днес удължаването с три месеца на извънредното положение в страната, предаде Ройтерс, цитирана от БТА.  Египет въведе за първи път извънредното положение през април миналата година след експлозии в две църкви, в които загинаха 45 души. То бе въведено тогава за три месеца и удължавано на няколко пъти.", "date": "2018.10.21", "title": "Парламентът на Египет отново удължи извънредното положение"}
{"url": "https://www.24chasa.bg/novini/article/7112860", "text": "Ние отново сме в състояние активно да се огледаме и ако има благоприятна възможност - да придобиваме. Това заяви във Виена главният финансов директор на групата “Райфайзен” Мартин Груел, цитиран от агенция Блумбърг. България и Румъния са сред страните, в които можем да инвестираме част от капитала си, казва той. И пояснява, че вложението може да бъде в кредитни портфейли, но може да е и в цели банки. Въпросът е в качеството на активите, пояснява критериите за вземане на решението той. Преди една година в интервю за “24 часа”, главният изпълнителен директор на Райфайзенбанк-България Оливер Рьогл бе потвърдил за интереси на финансовата група и банката към отделни портфейли, но не и към цели банки. Според запознати стабилните темпове на растеж на българската икономика, както и на банковата ни система най-вероятно са повлияли на решението за евентуална инвестиция и в цели банки. Със сливане или придобиване Райфайзенбанк може да се намеси в битката за челната петица на банките, работещи в България, което също е аргумент в подкрепа на такова решение. В изявлението си Груел посочва, че гледа на унгарската финансова група ОТП като на основен конкурент на балканския пазар. ОТП, която е собственик на първата по активи банка у нас - ДСК, вече е пред финализиране на сделката за бизнеса в България на френската “Сосиете Женерал”. Разширяването на Райфайзенбанк в България, ако има такова, със сигурност ще се случи след новите стрес тестове и оценка на активите, които ще се провеждат от началото на следващата година под двойния надзор на ЕЦБ и БНБ. Ориентир за евентуална покупка на австрийците щели да дадат инвивидуалните резултати от тестовете, прогнозираха отлично запознати източници от банковите среди. Някои от тях посочват като привлекателни за по-голям инвеститор малки банки основно с българско акционерно участие в тях, както и клонове на чужди финансови институции.", "date": "2018.10.21", "title": "“Райфайзен” ще купува банки \nу нас и в Сърбия"}
{"url": "https://www.24chasa.bg/novini/article/7112943", "text": "Българската прокуратура очаква решението на съда в Турция за екстрадицията на Димитър Желязков-Митьо Очите вече втори месец. Засега новини от Истанбул няма, освен че делото върви, каза прокурор. Очите бе арестуван в луксозния хотел на площад “Таксим” в Истанбул “Рамада” в началото на август т.г. Там наркобосът от Несебър спал в стая, регистрирана на името на общинския съветник в Бургас Бенчо Бенчев, който го закарал в Турция от Солун. Очите е обвинен задочно у нас като шеф на 8-членна престъпна група за изнудване и палежи, която действала по Южното Черноморие. Сред сочените за членове на бандата е и общинският съветник от Несебър Пейко Янков. “Ние като българска държава не може да поставяме срокове на чужда правна система. Ще оставим турските власти да си изпълнят законовата процедура”, коментира прокурор. Докато тече делото му за екстрадиция в Турция, Очите е задържан. През това време соченият за член на бандата му Иван Пишиев бе пуснат от спецсъда на свобода. Според обвинението той отговарял за бизнеса с погребални услуги, рекетирайки бургазлии в този бранш.", "date": "2018.10.21", "title": "Втори месец чакат Турция да екстрадира Митьо Очите"}
{"url": "https://www.24chasa.bg/novini/article/7112930", "text": "536 дни след клетвата в Народното събрание управляващата коалиция сякаш няма как да продължи в този си състав заедно. Много преди да е станала факт, единственото общо между Валери Симеонов и Волен Сидеров остава желанието пенсията да стане 500 лв. По ирония на съдбата точно приоритетът, за чието включване в управленската програма настояваха най-много “Обединени патриоти” (ОП) - борбата с фалшивите телкови пенсии, и който бе подкрепен и от ГЕРБ, взриви основата на управляващата коалиция. Това се случи във вторник, когато след заседание на Националния съвет за тристранно сътрудничество (НСТС) ръководещият го вицепремиер Валери Симеонов си позволи репликата, че протестиращите майки на деца с увреждания са “кресливи жени с уж болни деца”. Тогава депутатката от “Атака” Миглена Александрова поиска пред “24 часа” оставката на лидера на НФСБ от поста му на зам. министър-председател. “Срамувам се, че има такъв вицепремиер от квотата на патриотите”, мотивира се тя. 2 дни преди това пък зам.-шефът на НФСБ Валентин Касабов провокира Сидеров, като обяви пред медиите, че лидерът на “Атака” вече не е шеф на парламентарната група на “Обединени патриоти”. И макар двата лагера, отношенията между които особено се изостриха в последните два месеца, след като преди това линията на напрежение цепеше ВМРО и НФСБ, периодично да започват престрелка, този път нещата изглеждат нерешими. Може би заради това през последните дни изказвания не правят нито Сидеров, който е на визита в Молдова, където подаде молба за членство на “Атака” в Алианса на европейските консерватори и реформисти, за да застане рамо до рамо до Николай Бареков. Не говори и Симеонов. чиито репортери причакват вражеския лидер с притискащи въпроси, пратени като бухалка от другия. Воюват и сайтове, приближени до двамата лидери. В цялата суматоха го отнесоха “Господари на ефира”, които пуснаха злополучната реплика и бяха обвинени в манипулация. Дори имотите на фамилията Халваджиян и техни странични проекти бяха осветени в битката за защита на Валери Симеонов. В същото време двамата лидери, които се докараха до положението или единият, или другият, трескаво търсят начин да минимизират загубите и да залепят разлепената основа на властта. Очевидно надпреварата между тях е кой да привлече по-голяма част от общия им електорат - 9,31 процента на последните избори. - Да свали Симеонов от вице. Поиска го и през август, преди това намекваше и в ранното лято. На 3 септември лидерът на “Атака” и на парламентарната група на “Обединени патриоти” заяви съвсем не партньорски: “Цялата държава се занимава днес с настроенията и изнудванията на един човек.” Преди това Симеонов бе заплашил, че ще си тръгне, след като премиерът Борисов бил решил еднолично да иска оставките на трима министри заради трагедията край Своге, отнела живота на 20 души. Тогава Сидеров настоя Симеонов да не се връща в правителството, а на мястото му да бъде поставен друг представител на малката коалиция. Мотивът - шефът на НФСБ мачкал бизнеса и бил човек на Сорос. - Иска главен секретар на МВР, макар че Цветан Цветанов заяви, че не е чувал доскорошният главен секретар на “Атака” и бивш главен секретар на МВР Светлозар Лазаров да се връща отново на най-високата професионална длъжност в министерството; - Иска да вземем страната на Москва в спора за украинската църква. Отправи съкрушителни критики към Симеонов и по тази линия, като определи коментарите на вицепремиера относно конфликта между Русия и Украйна така: “Валери Симеонов закрива и разкрива автокефални църкви като дискотеки в Слънчев бряг - това вече е недопустимо! Да всяваш разкол в църквата, е типичната Соросова работа.”; - Сидеров, който през 2014 г. води листата на “Атака” на последните европейски избори, се надява да е номер 1 и в общата на “Обединени патриоти” за вота за Европейския парламент през май догодина. Симеонов обаче негодува явно срещу русофилството на кумеца си и много пъти отлагаше темата за вота. Последно провокира Сидеров, като отсече - щял да каже какво мисли НФСБ след месец. През това време лидерът на “Атака” потърси нова легитимация на своята партия на форум на Алианса на консерваторите и заедно с Бареков обяви, че ще се борят за 4 кресла в Европейския парламент. Бареков очаква и ВМРО да се присъедини. Което при раздяла с НФСБ не е невъзможно. Още повече че се говори за готовността на Красимир Каракачанов да подкрепи Волен за водач, като остави под №2 в листата евродепутата и негов заместник във ВМРО Ангел Джамбазки. - Иска да го оставят да си води битките с шума по курортите, с мутрите по плажовете, с олигарсите. Бори се за втори лифт на Банско и за изработването на план за пълноценното използване на Витоша; - Да се справи с Мая Манолова, която веднъж изгони от заседание на тристранката, а после директно обвини, че е побъркала цялата държава със законодателните си опити. Вероятно оттам дойде крайно грешното му изказване срещу майките на болните деца, на които омбудсманката стана съюзник. Истината е, че собствената му майка от години е в инвалидна количка и при всяка възможност той лично я разхожда дискретно в морската градина на Бургас; - Да координират с него изказванията в “Обединени патриоти”. Досега неизменно избухва заради несъгласувани с него действия и изявления от другите партньори в малката коалиция. След което се опитва да ги “затапи”; - Да се отлепи от русофилството на Волен и да направи всичко, за да му попречи да се кандидатира на евровота; - Да отиде към коалиция с традиционна десница. Не само настани партията си в знаковата сграда на “Раковски” 134, но и открито има топли връзки със СДС. Затова в отговор Волен се обяви за консерватор, т.е. между двамата тече и надпревара за това кой е по-разпознаваемият партньор вдясно. Роля в този сюжет има и третият в малката коалиция - Каракачанов, който през годините винаги е бил подозиран в топли чувства с БСП. В стремежа на Симеонов да е отявлено десен обаче има колизия - автентичните представители на този политически спектър излъчват доброто старо буржоазно възпитание. Докато Симеонов е всичко друго, но не и куртоазен. При него душата може да е дясна, но езикът му е далеч от деликатността. Най-вероятният вариант за изход от ситуацията е управляващото мнозинство да... продължи до края на мандата в същото темпо. Който следи поведението на Бойко Борисов към партньорите Волен Сидеров и Валери Симеонов, знае, че премиерът ще изчака. Фактът, че и двамата патриоти мълчат в последните няколко дни, означава, че опитват да намалят негативния отзвук от циганския оркестър, с който Волен изпрати група чужденци в столичен ресторант и гнева от крайно неуместната дори извадена от контекста реплика към майките на деца инвалиди. Важно е какво ще се случи в понеделник, когато пред Министерски съвет пак има протест и той е за оставка като вицепремиер на Валери Симеонов. Някъде в мрежата преди часове се появи едно важно уточнение от лагера на майките - те не искат да пада правителството, защото така няма да могат да бъдат гласувани законите, които да помогнат на децата им. Вероятно Валери Симеонов няма да подаде оставка и ще чака гневната буря да утихне. Почти сигурно министър-председателят ще предпочете да не бърза и да се опита да запази сегашната коалиция цяла. Ето защо Съветът на коалицията, който се състои от тримата съпредседатели на “Обединени патриоти”, Борисов, Цветан Цветанов и трети представител на ГЕРБ, най-често Томислав Дончев или Владислав Горанов, се очаква да е след гласуването на вота на недоварие към правителството в сряда. А може и по-следващата седмица. Срещата се провежда традиционно в понеделник сутрин в кабинета на премиера, но международната му програма измести графика тази седмица. Волен Сидеров проби в политиката преди 13 години през медията на съученика си от математическата гимназия в Ямбол Валери Симеонов - телевизия СКАТ. Година по-късно лидерът на НФСБ, който тогава още е член на партия “Атака”, кумува на лидера си. Ето как се развива политическата кариера на Сидеров през годините: - 1989 г. - става член на Комитет 273 и на “Екогласност”. Включва се в СДС в зората на синята партия; - 1990 г. - става главен редактор на вестник “Демокрация”; - Кандидат за кмет на София на изборите през 2003 г., спечелени от Стефан Софиянски; - Създава предаването “Атака” по телевизия СКАТ, собственост на Валери Симеонов; - 2005 г. - регистрира партия и пробива с нея в Народното събрание, където е четвърта политическа сила. Понеже не успява да получи регистрация на “Атака” до датата на вота, се явява с тази на Съюза на патриотичните сили и воините от запаса “Защита” и на “Нова зора”, а впоследствие влиза в конфликт с техните представители. Сидеров е неизменен депутат от 11 юли 2005 г. (40-ото НС) до момента, вече в пети парламент; - 2006 г. - кандидатира се за президент и стига до балотаж, който губи от Георги Първанов; - Кандидатира се за президент и през 2011 г. на изборите, спечелени от Росен Плевнелиев; - Води листата на “Атака” за евроизборите през 2014 г., но партията не успява сама да прати евродепутат. Тогава ВМРО играе с Николай Бареков и неговата ББЦ, която вече се казва “Презареди България”. Валери Симеонов е завършил с пълно отличие ямболската математическа гимназия, откъдето датира дружбата му с Волен Сидеров. Роден е в Долни чифлик, Варненско, но поради естеството на работата на баща му, който е полковник в армията, като малък е живял на различни места. - През 1991 г. създава първата си частна фирма за монтаж на таксиметрови апарати, откъдето идват и средствата за старта на кабелната телевизионна мрежа в жилищен комплекс “Меден рудник”. Той е мажоритарен собственик на телевизия СКАТ, която тръгва на 24 януари 1994 г.; - Синдикален лидер на КТ “Подкрепа” и един от основателите на СДС - Бургас. Заедно с Волен Сидеров е сред създателите на партия “Атака”. Като представител на тази политическа сила е бил и шеф на общинския съвет в Бургас; - Ноември 2009 г. - напуска “Атака” с още 10 съветници от партията; - На 17 май 2011 г. заедно с Валентин Касабов и Данчо Хаджиев учредява партия “Национален фронт за спасение на България” (НФСБ); - През 2014 и 2017 г. е избран за народен представител съответно от листите на “Патриотичен фронт” и “Обединени патриоти”. Председател на ПГ на “Патриотичен фронт” в 43-ото НС; - 10 юни 2016 г. - среща се със Сидеров за сближаване на позициите, след като двамата не са общували един с друг цели 7 г.; - Съпредседател на коалиция “Обединени патриоти” - част от сегашното управление на страната. Вицепремиер по икономическата и демографската политика в настоящото правителство на Бойко Борисов.", "date": "2018.10.21", "title": "След 536 дни живот на кабинета за двамата патриоти с д/б/есни души - най-важно е как ще поделят едни 9,3% общ електорат"}
{"url": "https://www.24chasa.bg/novini/article/7113006", "text": "6 октомври, събота, малко след 10 ч. 30-годишната Виктория Маринова, журналист в русенска телевизия, паркира колата си в близост до безлюдната в този момент крайбрежна алея в Русе. И започва сутрешния си крос, разказва в обширен обзор   в предаването bTV Репортерите.  Минути по-късно се разминава с младеж, който започва да я следва. „Ако ние подредим или се опитаме да сглобим събитията или фактите, най-вероятно станалото е настигане, действие под въздействието на алкохол и наркотици. Тъй като предния ден е имало очевидно масирана употреба на алкохол и на наркотично вещество, засега не е установено по своя състав”, каза главният прокурор Сотир Цацаров. 2 часа по-късно случайно преминаващи хора виждат петно кръв и слушалки на пътеката. Подават сигнал на 112 за намерен труп на жена. Жертвата се оказва именно Виктория. „Първото посегателство е на бетонната пътека. След това завличане в близките храсти. Изключително брутално насилие”, обясни Сотир Цацаров. Мъжът бяга панически и се прибира вкъщи. Полицията започва да издирва извършителя сред бивши затворници, криминално проявени от района и пациенти на близката психиатрична клиника. „Задължителното нещо, което направихме, е проучване на жертвата, обкръжението й. Идеята е да се работи по версия, свързана с личните й контакти. На второ място идва версията, свързана със служебните й ангажименти като журналист. Начинът на извършване на престъплението, всички първоначални данни, ни доведоха до версията, че извършителят е лице, склонно да извършва такива тежки престъпления”, заяви Светослава Попова, полицай от разследващия екип в Русе. Сред заподозрените в този момент е и бившият съпруг на Виктория Свилен Максимов. „Тя каза, че отива да бяга и че после ще се чуем. Това беше. За съжаление, както всичко ти е наред, животът ти тече по нормалния ред, в следващия момент ти звънва телефонът и научаваш…”, сподели Свилен Максимов. През това време все още неразкритият убиец успява да избяга от България – на 7 октомври през Дунав мост в посока Германия. По биологичния материал върху тялото на Виктория се стига до ДНК профила му. Не се открива съвпадение с вече регистрирани престъпници в базата данни. Записи от охранителни камери и информация от кръга на извършителя обаче отвеждат разследващите в неговия дом в ромската махала на Русе –“Тракция”. Търсят Северин Красимиров – на 21 г., без постоянна работа, с основно образование. „Адресът, който е обитавал, бих казал, е близо до мястото на извършване на престъплението. По отношение на това лице има криминална регистрация, която е от 2007 година по член 194 – кражба на цветни метали. Други данни за извършено от него престъпление няма”, съобщи министърът на вътрешните работи Младен Маринов. В къщата на Северин, където живее с жена си и леля си, намират важни улики. „Той се прибра с дънките, видях кръвта. Каза, че ударил едно момче”, разказа съпругата му Емел. Кръвта е на Виктория. ДНК експертизата е направена в Института по криминалистика. „Беше установен ДНК-профил на лице от мъжки пол. Този ДНК-профил беше определен за биологичен материал, който беше открит върху жертвата. На втория етап по отношение на допълнителни обекти, които бяха дошли за изследване, беше установен биологичен материал от жертвата върху обекти, дошли за изследване от предполагаемия извършител. И така беше направена връзка. Работата беше непрекъсната. За съжаление, нещата не се случват толкова бързо, като на кино”, обясни експерт от Института по криминалистика. „Това, което потресе буквално в случая, бяха резултатите от протокола за оглед и демонстрираното отношение към жертвата. Очевидно лице, за което нито човешкия живот, нито конкретната жена е имала някаква стойност, освен като просто средство да удовлетвори инстинктите си”, каза главният прокурор Сотир Цацаров. Още в началото на разследването криминални психолози от МВР изготвят психопрофил на убиеца, който дава ясни насоки. “Престъплението е неорганизирано, непланирано и случайно. Предвид това, че то е извършено в светлата част на денонощието, на място, където често спортуват хора и съшествува голяма възможност извършителят да бъде забелязан или заловен. В тази връзка може да се каже, че извършителят е поел изключително висок риск, действайки по този начин. Това от своя страна е пряко свързано с удовлетворяването на силен сексуален нагон, който не може да бъде удържан.” „Не мисля, че той е стоял там и е дебнел, извършителят на това престъпление. Той просто се е прибирал в къщи. И към момента на прибирането си вкъщи в него най-вероятно се е зародила тази идея. Нападението е непланирано, инцидентно. Непланирано, защото обикновено престъпленията, които се обмислят и се извършват от организиран тип извършители, имат съвсем друга динамика. Тук имаме много следи, оставени от извършителя на местопрестъплението, които свидетелстват за това, че той не се интересува дали оставя улики. Това говори за стихийния характер на престъплението и за самия извършител”, обясни инсп. Мария Раданова, криминален психолог в Института по психология на МВР. 9 октомври, около 22 часа, Северин е задържан при мащабна акция на немската полиция в град Щаде, в дома на майка му. „Каза ми: “Майко, аз убих човек”. Вика – додих само вас да ви виждам, ще се предавам. Тъй ми каза, детето. Съжалявам, че това нещо направи синът ми. Хем аз плача тук, хем тя плаче, майката на момичето. Знам как боли майка му и мен така ме боли. Всяка майка я боли”, каза Надежда Красимирова, майка на Северин. „Вечерта пихме с моите приятели, някакъв празник имало – някакъв рожден ден. И са го поканили и той отишъл. Седнах, вика, обаче той плаче и ми разказва. Седнах, изпих много алкохол… Обаче имал проблеми. Един мой приятел сложил в чашката му някаква силна доза. И му дали да изпуши саска. И когато изпил този алкохол, и когато му сложили дозата – превъртял”, твърди доведеният баща на Северин Асен. Купонът в нощта преди убийството организирал този мъж. Събрахме се. И той си докара тонколона. След това ядохме, пихме, стана 7 часа. И всеки се прибра вкъщи. – Той много ли пи тая нощ? – Нормално бяхме пияни. Напи се и веселихме се и… тва беше. – Плюс наркотици? – Не, такова нещо не съм видял абсолютно. Разкритията за убиеца създадоха напрежение в русенските квартали, в които живеят близки на Северин. Ако сме знаели, че има такъв човек в квартала, щяхме да го изядем като вълци. Трябваше на парчета да го предадем на полицията. Защото има и един изрод, той ще зарази децата”, коментира Илиян. Мотористи се разходиха в махалите, последва ответна реакция – ромите излязоха с брадви и сопи. 17 октомври, 18:17 ч., Летище София, Терминал 2. На 12-я ден след убийството Северин беше екстрадиран със самолет от Франкфурт до София. При изключителни мерки за сигурност, мъжът беше качен на гражданския полет и охраняван строго на последната седалка. По време на полета заподозреният за убийството на Виктория изглеждаше спокоен. Часове по-късно, при отвеждането си в съда в Русе призна вината си – частично и през сълзи. 19 октомври „Виновен съм, съжалявам и не мога да повярвам, че аз съм го направил”, каза той. Твърди, че не помни ясно всичко. Версията му е, че предната вечер смесил алкохол и наркотик във вид на кристали. Прибирал се пеша до вкъщи и случайно попаднал на Виктория, която минала край него. „Помня, като минавам тъй – или тя ме удари, или аз я ударих, без да искам. Аз й казах: Оглеждай се, нещо, тъй съм казал, и тя каза нещо, не помня хубаво, аз отидох там, ударих й един шамар, падна тя, тя ме хвана за косата”, разказва Северин Красимиров. Както пред немските власти, така и у нас, Северин призна за нанесените удари върху Виктория, които са причина за смъртта й, но не и за изнасилването. „Той заяви, че е видял телефона, паднал на земята на мястото на престъплението, след което го е заровил там. Действително в кейса на телефона е служебната карта на пострадалата, където са нейните имена и снимката й и неговото обяснение, че се е опасявал да не бъде разкрита самоличността й толкова бързо, затова е заровил телефона. Не е имал намерение да го отнема, нито други вещи - като част от бижутата”, съобщи Георги Георгиев – наблюдаващ прокурор по делото. Версиите за поръчка на убийството или за съучастници според прокуратурата не се потвърждават. Адвокатът на Северин Иван Дойнов също настоя да остане в ареста, но не заради вината му, а защото се страхувал. – Какво наказание смяташ, че трябва да получиш? Северин Красимиров: Каквото ми дадат. – Ако ти дадат доживотен затвор? – Северин Красимиров: Ще го лежа. „Последно тя се беше фокусирала изцяло върху това предаване “Детектор”, което е за разследваща журналистика. Виждате нейното бюро. Аз помня Виктория и нейните колеги затова ще я помнят – с нейната тяга – тя просто минава през проблемите и ги решава един по един, за секунди, за минути… Лоша случайност. По никакъв логичен път не може да бъде обяснено това, което се случи…”, каза бившият съпруг на Виктория Свилен Максимов. „Усещам как мисълта за него ме прави лош човек, ме прави злобен човек. Тези съдии, тези прокурори, тези хора, които ще работят за неговото наказание, просто не им завиждам. Но единствената тяхна цел е тези други изверги, които в момента обикалят и си мислят да направят нещо подобно, те трябва да знаят, те трябва да видят, че те ще бъдат хванати и ще получат съотвеното наказание и че това никак няма да им хареса”, допълни Свилен Максимов.", "date": "2018.10.21", "title": "Вижте по минути и часове как е станало убийството на Виктория Маринова"}
{"url": "https://www.24chasa.bg/novini/article/7112949", "text": "Имотите на всеки българин в цялата страна са вкарани в обща система към финансовото министерство. Достъп до нея вече имат и общините. Така всяко кметство може да провери кой собственик обявява повече от едно жилище за основно, за да ползва неправомерно данъчната отстъпка от 50% за него. Това съобщи в интервю за “24 часа” шефката на бюджетната комисия в парламента Менда Стоянова. Промени в закона за местните данъци и такси, които вече са приети от парламента на първо четене, предвиждат който е обявил повече от едно жилище за основно, да си плати пълния размер на данъка заедно с лихвите.", "date": "2018.10.21", "title": "И кметовете в общата система с имотите, за  да не се крият данъци"}
{"url": "https://www.24chasa.bg/novini/article/7112980", "text": "Обединените арабски емирства направиха сериозна заявка, че смятат да поставят България на своята бизнескарта, където тя е основно липсващо звено след милиардни инвестиции в Сърбия, Черна гора и останалата част от Западните Балкани. Това бе основна тема на разговора между премиера Бойко Борисов и престолонаследника на Абу Даби шейх Мохамед бин Зайед ал Нахаян, много по-популярен на Запад с абревиатурата MBZ. Познат и като много практичен политик, принцът не губи много време след традиционните любезности в началото на срещата и Акцентът за Западните Балкани и темата на българското председателство очевидно са привлекли интереса на Абу Даби към София, защото MBZ попита първо за това. Бяха обсъдени възможни бъдещи проекти, както и идеи за инвестиции в транспортни коридори и свързаност. До края на годината двете страни ще подготвят рамка за който да обхваща основните сфери, в които то да се развива. Половин час след като приключихме разговора с престолонаследника, той ми се обади по телефона, за да каже, че изпраща за среща шефа на инвестиционния фонд, който е и собственик на “Манчестър Сити”, разказа Борисов по-късно на пресконференция. Халдун Халифа ал Мубарак е шеф на “Мубадала” - суверенния държавен фонд на Абу Даби, който управлява парите на емирството. С него била обсъдена и идея млади български футболисти и треньори да се обучават безвъзмездно в академията на “Манчестър Сити”. България има намерение да предложи ноу-хау в областта на IT технологиите, науката и образованието и затова съвсем скоро се очаква София да бъде посетена от делегация от емирствата. Пред журналисти Борисов обясни, че двете правителства имат сходни интереси и програми и това е добра възможност за общи бизнеспроекти. Според него ОАЕ биха проявили интерес към северния коридор, който минава от Гърция през България и отива към Румъния, Молдова и Украйна. С Румъния, Сърбия и други наши съседи можем да обединим усилия в сферата на земеделието и животновъдството и при добра координация е възможно да бъдем добра алтернатива дори на Австралия, коментира премиерът. Строителството на сгради и инфраструктура е една от приоритетните и най-силни страни на заливната монархия. Интересът на ОАЕ към Западните Балкани започва навремето със строеж на път и летище в Албания и продължава с инвестиции в Босна и Херцеговина, после Черна гора, за да прерасне накрая в целенасочена политика в Сърбия. В западната ни съседка ОАЕ имат инвестиции в 4 ключови сектора - авиация, строителство, земеделие и военни технологии. С Белград емирствата подписват през 2015 г. за изграждане на крайдунавски проект за 3,5 млрд. долара. През 2013 г. “Итихад” - националният авиопревозвач на Абу Даби, купува 49% от почти фалиралата сръбска авиокомпания JAT с амбицията да създаде заедно с новата компания Air Serbia регионален авиохъб. ОАЕ имат също така многомилионни договори с оръжейната компания “Югоимпорт” и инвестиции в земеделски земи и продукция. Макар че вече са работили с наши съседи, ние също има какво да им предложим и във военната индустрия, и в земеделието, каза Борисов. В Черна гора, където през 2012 г. е открито първото емиратско посолство на Балканите, Абу Даби построява най-големия бизнесцентър - “Атлас Кепитъл” в Подгорица. “Порто Монтенегро” в Котор също е с емиратско финансиране. В Черна гора освен в туристическия сектор ОАЕ имат инвестиции и в земеделие. Повечето от проектите им в региона са част от стратегическа програма за сигурност и диверсификация на икономиката в постпетролната ера. Инвестициите на ОАЕ в района на Западните Балкани според някои наблюдатели могат да се разглеждат и като целенасочено позициониране срещу регионалното влияние на Турция Докато тези в индустрията са по-скоро контрапункт на Русия. В Абу Даби премиерът Борисов разговаря и със зам. министър-председателя и министър на вътрешните работи на ОАЕ шейх Сайф бин Зайед ал Нахаян. В интерес на България и на ОАЕ е двете страни да изградят ефективно партньорство в стратегически важни области като сигурността и борбата с тероризма, каза Борисов. Той коментира, че обмяната на информация и опит в борбата срещу престъпността и контрабандата е от огромно значение и е добре да се развива сътрудничеството между службите на двете страни. След края на официалните срещи в Абу Даби от държавния протокол съобщиха, че премиерът Борисов е подарил на престолонаследника униформа на българския антитерористичен отряд, червена барета, кама и пистолет на “Аркус”. Като човек с професионално военно образование и зам.-главнокомандващ на въоръжените сили на ОАЕ, посветен на борбата с екстремизма и тероризма, шейх Мохамед бин Зайед е известен със страстта си към военни униформи и армейски регалии. Държавният министър на изкуствения интелект Омар бин Султан ал Улама бе първият официален представител на ОАЕ, когото българската делегация видя още с кацането си в Абу Даби в събота късно вечерта. 28-годишният технократ е от младото поколение представители на властта, чието портфолио показва сериозните амбиции на страната за дигитализация и развитие на модерните технологии. Ал Улама посрещна българския премиер и делегацията му още на стълбичката на самолета. В разговора по-късно стана дума за възможностите на българските специалисти в IT сектора. Ал Улама скоро трябва да посети София, където да има срещи в БАН и “Технопарка”. Още един министър с интересна длъжност се появи в програмата на българската делегация в ОАЕ. Държавен министър на щастието - тази длъжност се изпълнява от Ухуд ал Руми, с която работна среща имаше вицепремиерът и министър на външните работи Екатерина Захариева. Г-жа Ал Руми е една от 10-те жени на висши правителствени позиции в ОАЕ. Шефката на българската дипломация се видя и с държавния министър за културна дипломация Заки Нусейба, който през април т.г. присъства на официалното откриване на нашето посолство в Абу Даби.", "date": "2018.10.21", "title": "Абу Даби със заявка пред Борисов да сложи България на бизнескартата си (Обзор)"}
{"url": "https://www.24chasa.bg/novini/article/7112781", "text": "Двама души бяха арестувани, след като млад мъж загина при експлозия на автомат за билети на железопътната гара в източния германски град Хале, предаде ДПА, цитирана от БТА.  Силата на взрива е била толкова голяма, че предната част на машината е излетяла и е паднала върху срещуположния коловоз. Машинист забелязал 19-годишен мъж да лежи в безсъзнание и окървавен до машината и се обадил на Бърза помощ. Младежът бил откаран в близка болница, но починал там. Полицията е арестувала двама души на възраст 15 и 20 години, за които се предполага, че са се опитали да взривят автомата, за да откраднат парите от него. Властите смятат, че жертвата на взрива е била също замесена в опита за кражба. По данни на германската железопътна компания Дойче бан през миналата година е имало около 250 случая на взривяване на автомати за билети с цел кражба на пари от тях. В град Хале случаите зачестиха през последните седмици. Само през настоящия месец е имало още седем подобни случая - шест пъти бяха взривени автомати за билети и един път бе взривен банкомат.", "date": "2018.10.21", "title": "Мъж загина при взрив на автомат за билети в Германия"}
{"url": "https://www.24chasa.bg/novini/article/7112771", "text": "Президентът на САЩ Доналд Тръмп след като на първо време определи като достоверна версията на Саудитска Арабия за смъртта на журналиста Джамал Хашоги, сега спомена за \"лъжи\" на Рияд, предаде Франс прес, цитирана от БТА.  \"Очевидно е имало заблуда и лъжи\", заяви Тръмп в интервю за в. \"Вашингтон пост\" - вестникът, на който сътрудничеше Хашоги. \"Техните версии са много разпокъсани\", допълни той, визирайки версиите на саудитците. В момент, в който Тръмп е поставен на нарастващ натиск у дома, за да действа срещу Саудитска Арабия, в интервюто той на няколко пъти говори за важността на икономическите връзки между двете страни и за ролята на саудитския престолонаследник Мохамед бин Салман в тези връзки. В интервюто Тръмп нарече принца \"силна личност\", която \"обича наистина страната си\". \"Никой не ми е казал, че той е виновен. Никой не ми е казал, че той не е виновен. Ние не сме стигнали до този момент\", заяви Тръмп, споменавайки за възможността принцът да е бил запознат едва постфактум със събитията. \"Бих искал той да не е виновен. Мисля, че той е един много важен съюзник за нас. По-специално в случая с Иран, който върши толкова зловредни дейности по света, принцът е добра противотежест\", каза Тръмп.", "date": "2018.10.21", "title": "В интервю за в. \"Вашингтон пост\" Тръмп заговори за \"лъжи\" на Рияд"}
{"url": "https://www.24chasa.bg/novini/article/7112787", "text": "За последните 35 години България е отсъствала изцяло от фокуса на държавите от Персийския залив. Само допреди година и половина страната ни имаше само едно дипломатическо представителство в Кувейт. Този факт посочи пред   бившият генерален консул в Дубай Милен Керемедчиев. Сега, с развитието на държавните отношения на България със страните от Персийския залив, се дава възможност и за тласък на бизнес отношенията, посочи Керемедчиев. Според него приетата покана за визита у нас от страна на саудитския престолонаследник - принц Мохамед бин Салман, може и да се забави с оглед на случая с убития саудитски журналист Джамал Хашоги.", "date": "2018.10.21", "title": "Дипломат: Държавните отношения с ОАЕ ще дадат тласък и на бизнес отношенията"}
{"url": "https://www.24chasa.bg/novini/article/7112798", "text": "Лондон, Париж и Берлин заявиха днес, че има спешна нужда от внасяне на яснота относно обстоятелствата, свързани с \"неприемливата\" смърт на саудитския журналист Джамал Хашоги, предадоха световните агенции, като се позоваха на съвместно изявление на трите страни. \"Отчитаме изявлението на саудитците, обясняващо техните предварителни заключения. Но си остава спешната нужда от изясняване на това какво точно се е случило на 2 октомври, отвъд досега споменаваните хипотези от саудитското разследване, които трябва да бъдат подкрепени от факти, за да бъдат възприети като достоверни\", се казва в изявлението, предаде БТА. ", "date": "2018.10.21", "title": "Франция, Германия и Великобритания искат спешно изясняване на случая \"Хашоги\""}
{"url": "https://www.24chasa.bg/novini/article/7112808", "text": "Около 50 души от столичния квартал „Горубляне” блокираха бул. „Цариградско шосе“ в София. Протестът с искане за изграждане на канализация продължи около час, предаде NOVA.  Според протестиращите изграждането на канализация на квартала ще струва общо 7 милиона лева. От квартала години наред са водили разговори със Столична община, но до този момент резултати няма. Според протестиращите, за да има качествена ВиК инфраструктура, трябва да има отходен колектор, който да свърже отпадните води на квартала. Протестиращите се заканиха, че ако и този път няма реакция от страна на Столична община, заедно с останалите три засегнати квартали, които по същото време излизат на паралелен протест, след един месец ще се съберат и ще блокират централните столични булеварди. Жителите на столичните квартали „Казичене”, „Кривина”, „Бусманци”, „Горубляне”, „Панчарево” и „Кокаляне” излязоха на протест заради липсата на канализация и честите спирания на тока. Недоволните жители твърдят, че Столична община ги дискриминира за сметка на панелните жилищни квартали. Според тях всяка година се намират средства в бюджета за облагородяване, а не достигат за канализация в четири селища.", "date": "2018.10.21", "title": "Протест блокира „Цариградско шосе” в София"}
{"url": "https://www.24chasa.bg/novini/article/7112824", "text": "Етиопски хирурзи от болница в Адис Абеба, опериращи мъж, който се оплаквал от стомашни проблеми, с изненада намериха в червата му 120 пирона, две игли и няколко парчета стъкло, предаде ДПА, като се позова на етиопските медии. Не е ясно дали пациентът, който е имал ментални проблеми, е погълнал всичко това по своя воля или е бил насилствено заставен. Сега мъжът се възстановява след 2,5-часова операция, предаде БТА.  Негови роднини разказаха, че той от 10 години имал психически проблеми, но спрял лекарствата и искал да постъпи в църквата, за да получи духовно изцеление чрез светената вода.", "date": "2018.10.21", "title": "Хирурзи откриха 120 пирона в червата на психически болен мъж в Етиопия"}
{"url": "https://www.24chasa.bg/novini/article/7112692", "text": "Турският президент Реджеп Тайип Ердоган заяви днес, че през последните 16 години не е била ограничена свободата на нито един индивид, етническа или религиозна група в Турция, не е имало никаква намеса в живота им, съобщава Анадолската агенция, цитирана от БТА. Ердоган посочи това в изказване на церемония в Истанбул за откриването на централа на Фондацията на турската младеж. Президентът изтъкна, че през последните години се е ограничило полето на действие единствено на терористичните организации и на техните привърженици. Ердоган каза, че в страната се е създала атмосфера, в която никой не е дискриминиран заради избора си на обличане или външен вид. Ние се опитваме да вдигнем бариерите между нашите млади хора и техните мечти, каза Ердоган. Той посочи, че турският народ се намира в навечерието на нов период - период на възраждане. Ердоган посочи, че това е период, когато трябва да се реализира \"идеалът за велика Турция\". Той добави, че този идеал е свързан с района, но категорично не е свързан с експанзионизъм.", "date": "2018.10.21", "title": "Ердоган: В Турция не се ограничава свободата на нито една религиозна или етническа група"}
{"url": "https://www.24chasa.bg/novini/article/7112700", "text": "Шофьор на автобус, превозващ 50 деца от Самоков, е заловен с алкохол зад волана. Униформени са спрели за проверка водача в Сандански. Мъжът е тестван с дрегер, отчел 0.7 промила, откаран е в Спешното в курортния град за вземане на кръвна проба,  Шофьорът – Борислав Ц. от Самоков се е обадил на колега, за да върне децата по домовете им.", "date": "2018.10.21", "title": "Арестуваха пиян шофьор на автобус, превозващ 50 деца от Самоков"}
{"url": "https://www.24chasa.bg/novini/article/7112721", "text": "Руският президент Владимир Путин ще поиска обяснение защо Вашингтон планира да излезе от ядреното споразумение с Русия на среща със съветника на Белия дом по националната сигурност Джон Болтън в Москва тази седмица. Това съобщи Ройтерс, позовавайки се на изявление на говорителя на Кремъл Дмитрий Песков, цитиран от РИА Новости. \"Среща между Путин и Болтън се подготвя, както и досега\", посочи Песков, цитиран от ТАСС. Той каза това в отговор на въпрос дали президентът е отменил планираната среща във връзка с намеренията на САЩ да се оттеглят от договора между САЩ и СССР за елиминиране на техните ракети със среден и малък обсег, предаде БТА.  Бившият съветски ръководител Михаил Горбачов определи като \"грешка\" плана на американския президент Доналд Тръмп да извади САЩ от споразумението, което лично той е подписал през 1987 година заедно с тогавашния държавен глава на САЩ Роналд Рейгън. Пред агенция Интерфакс той изтъкна, че \"не бива в никакъв случай да се развалят старите споразумения за разоръжаване\", като допълни: \"Нима е трудно да се разбере, че отказът от такива споразумения показва липса на мъдрост? Това е грешка\". Горбачов окачестви решението на Тръмп като \"много странно\". Според бившия съветски ръководител отхвърлянето на договора между САЩ и СССР за елиминиране на техните ракети със среден и малък обсег ще подкопае усилията, положени от СССР и самите Съединени щати за постигане на ядрено разоръжаване. Той призова \"всички, които са привързани към един свят без ядрени оръжия да убедят Вашингтон да се откаже от решението си, за да се съхрани животът на Земята.", "date": "2018.10.21", "title": "Путин ще иска отговори за плановете на САЩ \nда излязат от ядреното споразумение"}
{"url": "https://www.24chasa.bg/novini/article/7112740", "text": "Мъж преби 82-годишен дядо и открадна портфейла му със 120 лева. Това разказа внукът му в социалните мрежи, като публикува и снимки на пребития Георги. Момчето твърди, че дядо му е бил обран от ром. Ето какво написа Георги Вачев, кръстен на дядо си: \"Това е моят дядо Георги Вачев Той е на 82 години .. Снощи към 01:00 часа в къщата му в гр Славяново е нападнат , пребит и ограбен от циганин !!! Дядо ми се е опитал да се защити , при което е брутално пребит!!! В опит да спаси живота си хвърля портмонето си със сто и двадесет лева в него , циганина взима парите и си заминава!!! Дядо ми успява да се добере до телефона и се обажда на 112.. закаран е в бърза помощ в гр Плевен , където са останивени множество фрактури по тялото и главата, както и счупена скула.. веднага е закаран за операция във “Втора база” в гр Плевен! Аз все още вярвам, че живеем в нормална държава със закони и ред.. Циганина е задържан за 72 часа и му е повдигнато обвинение.. не знам кое вече подред! Искрено се надявам, че органите на реда и правосъдната система ще си свършат адекватно работата\". ", "date": "2018.10.21", "title": "Мъж преби жестоко дядо за 120 лева (Снимка)"}
{"url": "https://www.24chasa.bg/novini/article/7112755", "text": "Хора се оказаха в капан на покрив на къща след пороите, които наводниха части от Италия. Видео показва как пожарникари спасяват с хеликоптер мъж близо до Катания. Наводненията бяха причинени от силни бури, които пометоха къщи, а пътищата се превърнаха в реки, предаде NOVA.  Екипи летяха над района, за да спасят тези, които са се оказали в капана на водата върху покривите на къщите си или в колите си. Валежите в Калабрия достигнаха 130 литра на квадратен метър, а в Сицилия - около 50 литра на квадратен метър. Причина за потопа бе циклон над Южна Италия, който донесе интензивни валежи.", "date": "2018.10.21", "title": "Вижте как спасяват мъж от покрива на къща в Италия (Видео)"}
{"url": "https://www.24chasa.bg/novini/article/7112831", "text": "\"Единение трябва да има в името на общите каузи, в името на националните идеали, защото ние, политиците, понякога бягаме от това единение, противопоставяйки се политически, но винаги трябва да мислим за хората, които са ни избрали, които са ни пратили да работим за тях. Така че преди всичко единение в името на общата кауза България\", заяви в Смолян председателят на НС Цвета Караянчева. Тя участва в тържествения ритуал пред паметника на освободителя на Родопите Полковник Владимир Серафимов в Смолян. Изказвайки признателността си към делото, подчерта: Неслучайно той не е пожелал да получи титлата генерал, защото всички го познават като полковник Серафимов. \"Честитя празника на родопчани и им пожелавам да са здрави и да бъдат горди ,че за нас са загинали много мъже и дори полк. Владимир Серафимов – човекът, който е освободил Смолян не е пожелал да получи титлата генерал, защото всички го познават като полковник Серафимов\", каза Караянчева. Председателят на Народното събрание прие рапорта на командващия тържествената заря-проверка и произнесе слово по случай годишнината от освобождението на Родопите.", "date": "2018.10.21", "title": "Цвета Караянчева: Трябва да има единение в името на общата кауза България"}
{"url": "https://www.24chasa.bg/novini/article/7112834", "text": "Първите проекти на малкия и среден бизнес в България, получили финансова подкрепа от Китай, ще започнат още следващата година, заяви министърът за Българското председателствона Съвета на ЕС Лиляна Павлова в предаването „Беновска пита“ по Радио К2 и Канал 3. Този факт е сред „добрите новини“ от проведената вчера Четвърта среща на местните лидери от Централна и Източна Европа и Китай във формата „16+1“. Това е и един от практическите резултати от срещата на правителствените ръководители през юли, когато Българската банка за развитие и Китайската банка за развитие подписаха споразумение за 300 млн. евро, които ще влязат в българската икономика. Министър Павлова подчерта, че Китай е вторият глобален пазар за България след ЕС , стратегически партньор за страната ни и това е родило и идеята за създаването на глобален партньорски център с Китай, процес, на който координатор е министър Павлова. Продължава работата на правителствено равнище във формата 16+1, следи се изпълнението на споразуменията в сферата на туризма, малките и средни предприятия, иновациите, енергетиката, земеделието. На въпрос за възможни китайски инвестиции в Белене, министър Павлова отговори, че инвеститори от Китай са правили оглед на площадката, но българската страна е категорична, че не може да изпълни нито едно от двете поставени условия – за държавна гаранция и за изкупуване на произведения ток дългосрочно на определена цена. Второто равнище на сътрудничество е на местно равнище. В срещата вчера са участвали делегации от 15 китайски провинции с население от 44 до 100 млн.души, провинции, които формират половината от брутния вътрешен продукт на Китай. Вече има и 22 партньорства между тях и региони в нашата страна. Като пример министър Павлова посочи София, Бургас, Казанлък, Стара Загора, Добрич и др. Тя спомена инвестициите в индустриална зона Тракия, земеделието, доставката на автобуси. Лиляна Павлова подчерта, че вчерашния форум е дал възможност на българския бизнес да се срещне с представители на китайски компании в четири групи: туризъм, селско стопанство, малки и средни предприятия, индустриални зони и демонстрационни паркове. Освен подготовката на глобалния партньорски център, министър Павлова обясни, че има задължения по председателството на Съвета на ЕС до края на годината, тъй като България е част от тройката Естония-България-Австрия, а триото работи дотогава. На въпроса за бъдещето на управляващата коалиция министър Павлова уточни, че според вота на избирателите това бе възможната коалиция, за да има стабилно управление. Тя подчерта, че както премиерът Борисов от името на правителството, тя също лично се извинява за думите на Валери Симеонов за майките на деца с увреждания. Що се отнася до отношенията с опозицията, министър Павлова подчерта, че за нея най-важното е да се пази авторитетът на институциите. Защото исканията на опозицията и говоренето клатят не само правителството, а сриват авторитета на институциите.", "date": "2018.10.21", "title": "Лиляна Павлова: Първите бизнес проекти с финансиране от Китай тръгват в началото на 2019 година"}
{"url": "https://www.24chasa.bg/novini/article/7112846", "text": "“Да бъдем умни и да живеем щастливо заедно! Всеки със своя Бог!”, написа министър-председателят Бойко Борисов в книгата за гости на най-големия мюсюлмански храм в ОАЕ Голямата джамия “Шейх Зайед”. Тя е 8-та по големина в света и носи името на основателя на Обединените арабски емирства шейх Зайед бин Султан Ал-Нахаян. Премиерът Борисов посети и военния монумент “Оазис на честта” и паметника “Зайед” - монументална, триизмерна творба, която е открита в началото на тази година по случай 100 години от рождението на шейх Зайед бин Султан Ал-Нахаян. Българският министър-председател и част от българската делегация бяха съпроводени от държавния министър на изкуствения интелект Омар бин Султан Ал Олама.", "date": "2018.10.21", "title": "Борисов в ОАЕ: Да бъдем умни и да живеем щастливо заедно! Всеки със своя Бог!"}
{"url": "https://www.24chasa.bg/novini/article/7112875", "text": "Дванайсет мигранти и шофьорът им трафикант са били ранени при пътно произшествие на стария път Кавала - Солун в Северна Гърция, съобщава агенция АНА-МПА, цитирана от БТА.  От тринайсетте пострадали двама са в критично състояние, но няма опасност за живота им. При инцидента джипът, в който са пътували мигрантите, е излязъл от курса си, преобърнал се е и се е запалил. По-рано шофьорът не е спрял на сигнал от полицейски патрул и е започнало преследване. Поради високата скорост шофьорът на джипа е изгубил контрол и се е стигнало до произшествието. Повечето от дванайсетте мигранти са мъже и по първоначални информации са главно граждани на Пакистан и на Сомалия. Сред тях има една жена и едно дете. Поради увеличения мигрантски поток в Северна Гърция напоследък зачестиха и пътните произшествия с превозни средства на трафиканти. В същия район на 13 октомври при катастрофа загинаха 11 мигранти, а два дни по-късно други 11 бяха ранени след произшествие при преследване с полицията.", "date": "2018.10.21", "title": "13 души са ранени при пътен инцидент с автомобил с мигранти в Северна Гърция"}
{"url": "https://www.24chasa.bg/novini/article/7112890", "text": "„Завъртях се с превишена скорост. Предишната вечер бях употребил амфетамини”, каза пред NOVA Миладинов, дрогираният шофьор, който в събота вечер в столичния квартал „Люлин” помете седем автомобила и по чудо не взе жертви. 32-годишният шофьор помете колите по таван, след като се удари в бетонна конструкция. Задържан е в 9-о РПУ. Шофьорът има общо 41 наказателни постановление и 16 фиша. Сред нарушенията са без колан, без документи и без „Гражданска отговорност”. „Съжалявам за колите на хората”, каза още Слави Миладинов. Войната по пътищата продължи и в неделя. Камион се блъсна в указателните табели и се преобърна в канавка до село Казичане. Благодарение на очевидци, полиция и пожарна кабината, в която беше заклещен шофьорът, беше изправена. „Пациентът е с политравма. Засегнати са глава, гръден кош, корем и долен десен крайник. Стабилен е и е транспортиран в болница „Света Анна”, обясни Любомир Петров, лекар от Спешна помощ. От болницата съобщиха, че мъжът е приет в тежко състояние, но вече е стабилизиран и няма опасност за живота му. От началото на годината войната по пътищата е взела повече от 480 жертви у нас. Ранените са близо 7000. ", "date": "2018.10.21", "title": "Шофьорът, помел 7 коли в София: Предишната вечер взех амфетамини (Видео)"}
{"url": "https://www.24chasa.bg/novini/article/7112895", "text": "Саудитският външен министър Адел ал Джубейр каза, че убийството на журналиста Джамал Хашоги в консулството на Саудитска Арабия в Истанбул е било \"огромна и сериозна грешка\", и обеща на семейството му, че отговорните ще бъдат наказани, предаде Ройтерс, предаде БТА. \"Това е ужасна грешка. Това е ужасна трагедия. Поднасяме им нашите съболезнования. Ние усещаме тяхната болка\", заяви Джубейр в интервю за телевизия \"Фокс нюз\". \"За съжаление, беше допусната огромна и сериозна грешка и аз ви уверявам, че ще бъде потърсена сметка на отговорните за това\", каза той. По думите му саудитските власти засега не знаят как точно е бил убит Хашоги и къде се намира тялото му, посочва ТАСС. \"Изяснихме, че той е бил убит в консулството. Що се отнася до подробностите, ние не знаем как. Не знаем къде се намира тялото\", каза Джубейр. \"Възнамеряваме да установим всички факти и да накажем отговорните за убийството\", заяви той. Според Джубейр, цитиран от Франс прес, престолонаследникът принц Мохамед бин Салман \"не е бил информиран\" за операцията, която не е била разрешена от властите. Той допълни, че крал Салман е твърдо решен отговорните за смъртта на Хашоги да отговарят за действията си. Отношенията между Вашингтон и Рияд ще \"превъзмогнат\" случая Хашоги, изтъкна в заключение саудитският първи дипломат.", "date": "2018.10.21", "title": "Саудитският външен министър: Убийството на Хашоги е било \"огромна и сериозна грешка\""}
{"url": "https://www.24chasa.bg/novini/article/7112899", "text": "Служители на ПУ – Славяново задържаха 36 – годишен, нанесъл побой и ограбил възрастен мъж.   Веднага на мястото била изпратена дежурно-оперативна група, която извършила оглед. Установено било, че неизвестният проникнал в дома на възрастния мъж през незаключена врата, след като му нанесъл побой и му взел пари, избягал в неизвестна посока. Пострадалият бил транспортиран в болнично заведение, оставен за лечение, без опасност за живота. По случая е образувано досъдебно производство за престъпление по чл.199, ал.1, т.4 вр.чл.198, ал.1 от НК, уведомена е прокуратурата. В резултат на проведените незабавни действия служители на ПУ – Славяново установили и задържали извършителя – 36 годишен от Славяново, с криминални регистрации в полицията и осъждан. С прокурорско постановление мъжът е задържан за 72 часа. Работата по случая продължава.", "date": "2018.10.21", "title": "Хванаха 36-годишния, пребил и ограбил възрастен мъж"}
{"url": "https://www.24chasa.bg/novini/article/7112143", "text": "7-годишният северен елен Рудолф живее в почти естествена среда на площ от 20 дка, оградена от всички страни. Вътре има забавления за малки деца - хамаци, батут, катерушки, въжени тролеи и др. Паркът носи името “Лапландия” и е в близост до астрономическата обсерватория “Рожен”. За да сбъдне дългогодишната си мечта, 41-годишният бивш татуист Драгни Георгиев започва преди години с 8 еленчета. Среща обаче сериозни трудности при транспортирането им заради многото лицензи и дългото разстояние - 5000 км - от Лапландия до Родопите. “Докарах ги с микробуса си. Струваха над 20 хил. лв. Бяха Държах ги затворени в голяма шестоъгълна клетка, за да могат да се движат в редица - в квадратна не може, защото се удрят в правите ъгли. Оказа се, че мястото, където бяха елените, е пръскано с антифриз, за да не се образува лед и да не е хлъзгаво за хората. Елените близали от поръсеното с антифриз пространство и се натровиха. За съжаление, вече не са живи”, разказва почти през сълзи Драгни. След като ги изгубил, поел обратно към Лапландия, където според легендата живее Дядо Коледа. По време на пътуването му се обадили от агенцията по храните дали няма интерес към три северни елена, които се намират в София. Драгни Георгиев бил Въпросните три елена били открити пак от кинаджии за филм. Собственикът им ги държал в тясна клетка и нямал лиценз.  Драгни ги превозил до Родопите, настанил ги във фермата си. Тогава тя била на склон близо до пътя от Момчиловци до Лъки. Елените се адаптирали перфектно в условията и дори на Гергьовден през 2017-а се родило еленче, което кръстили Георги. През август обаче Драгни ги намерил отново отровени. Този път разследването установило, че е с препарат за растителна защита. “Фермата имаше видеокамера, но явно е било през нощта и злосторниците са видели инфрачервените светлини на устройствата и са ги отбягвали. Нищо не бе записано на тях. Започна проверка от полицията. Всичко сам плащах - проби, разследване, но така и не откриха кой ги е отровил”, казва той. “Най-трудно ми беше да кажа на дъщерите си, които са на 8 и 3 г., че еленчетата отново ги няма и че са умрели от намесата на хора”, казва Драгни. Признава, че след инцидента бил на път да се откаже от заниманието си. Мястото, където била фермата, минавало през традиционния път на стадо овце от Момчиловци и той се принудил да я премести. Наел нови площи от общо 20 декара в близост до обсерваторията “Рожен” и там сега се шири еленът Рудолф. Игривият мъжкар понякога може да направи и 100 обиколки на цялото пространство.  Надморската височина е над 1700 м. Плановете му са Смята, че има условия да отглежда поне 10 елена. “Искам хората да са щастливи, а най-вече - децата. За тях го правя”, казва Георгиев. През лятото през фермата минават по 30-40 деца дневно. Посещават я ученически групи и детски лагери в района. Рудолф не се плаши от хора и е дружелюбен. “Температурите тук не са много високи. В парка има дървета с дебели сенки, където еленът се крие, когато му е топло през лятото. Освен с лишеи Драгни го храни с 2 кг зоб дневно и специални гранули, които купува от Финландия - те съдържат съставки, необходими за развитието на елените. “Лишеите се намират трудно, катеря се по дърветата. Те са любимата му храна. Нещо като сеното при другите животни. Освен с любимите му лишеи го храня с малинови листа, детелинки, гъби. 10-15 метра”, разказва той. “И мъжките, и женските имат рога. Северните елени са единствените, които ги сменят всяка година”, обяснява стопанинът. В началото на лятото им падат, а до месец-два се появяват нови.  Драгни разказва, че еленът е много интелигентно животно и възприема всичко, което му се каже. “Част от командите са на финландски, защото така е научен, но вече разбира и български. Скоро тук ще има работилница, където децата да си правят подаръци и да си ги подаряват, а аз и семейството ми ще правим подаръци за тези, които са сираци и бедни. Ще събираме през лятото материали от гората - шишарки, пръчки, камъчета, и ще ги използваме за ръчните изработки. Сега В Лапландия на шейната ѝ казват булке. Нашата, разбира се, не може да лети, но въпреки това ще е почти като истинска”, разкрива Драгни. Той е от Добрич, а съпругата му - от Момчиловци. В продължение на 15 години бил татуист в курорта Албена. От продължителната работа над татуировките обаче започнал да се схваща в кръста. Решили да се преместят в планината, за да осъществят детската си мечта да отглеждат северни елени. Иначе по професия е оператор в мебелното производство. Пътува често до Базел, Швейцария, където работи по график в завод за оборудване на ВИП самолети. За това време наема гледач и пазач за любимия си елен.", "date": "2018.10.21", "title": "Еленът Рудолф до Рожен! Там гледали още 4, но някой ги отровил"}
{"url": "https://www.24chasa.bg/novini/article/7112587", "text": "Дрогиран шофьор по чудо не взе жертви след зрелищна среднощна каскада след тунела за квартал \"Люлин\" в София.  32-годишният мъж има 40 наказателни постановления и 16 акта от пътна полиция - за шофиране без книжка, за шофиране без колан, за липса на гражданска отговорност и за преотстъпване на автомобила, предаде NOVA. Инцидентът е станал към 22 часа в събота вечерта. Мъжът се удря в бетонна конструкция, полита във въздуха и помита по таван 7 автомобила. Няма ранени.", "date": "2018.10.21", "title": "Вижте пометените коли от дрогиран шофьор с 16 акта (Снимки)"}
{"url": "https://www.24chasa.bg/novini/article/7112635", "text": "Кралят на Йордания Абдула Втори обяви днес, че неговата страна е информирала Израел за желанието си да си върне зоните, преотстъпени му за период от 25 години. Преотстъпването на териториите е по силата на мирното споразумение от 1994 г., предадоха световните агенции, цитирани от БТА. \"Информирахме Израел, че ще прекратим прилагането на анексите на договора за мир, касаещи Бакура и Гумар\", каза кралят, предаде йорданската официална агенция Петра. Той подчертава, че Бакура и Гумар са йордански земи и ще си останат йордански, предаде Франс прес. Според договора Израел получава частна поземлена собственост и специални права за пътуване в Бакура, в северозападната част на йорданското кралство, и в Гумар в южната част на кралството, припомня Ройтерс. Това е за срок от 25 години и периодът може да се подновява. Крал Абдула Втори не съобщи причина за своето решение. Но той е под вътрешен натиск да спре прилагането на анексите на договора относно тези територии, предаде Асошиейтед прес. Израел съобщи, че ще преговаря с Йордания за удължаване на 25-годишното преотстъпване на граничните територии. Това каза израелският премиер Бенямин Нетаняху, предаде Ройтерс. Бакура е гранична зона с площ от около 6 квадратни километра и е в йорданската провинция Ирбид. Гумар е граничен сектор с площ около 4 квадратни километра в йорданската провинция Акаба, припомня Франс прес. Договорът за мир между Израел и Йордания бе подписан на 26 октомври 1994 г.", "date": "2018.10.21", "title": "Йордания иска да сложи край на преотстъпването на територии на Израел"}
{"url": "https://www.24chasa.bg/novini/article/7112640", "text": "Най-малко 18 души загинаха при дерайлиране на влак в източната част на Тайван, предадоха световните агенции, цитирани от БТА.  Трагедията се разиграла в Суао, в източния окръг Илан. Ранени са 160 души. При дерайлирането на влака са се преобърнали пет от общо осемте вагона. Води се разследване за причините за катастрофата. Във влака са пътували над 366 пътници от предградие на Тайпе към град Тайтунг, който се намира на югоизточното тайванско крайбрежие.", "date": "2018.10.21", "title": "Вече са 18 загиналите при дерайлиране на влак в Тайван"}
{"url": "https://www.24chasa.bg/novini/article/7112295", "text": "Надуваемият Доналд Тръмп в пелени се появи над Лос Анджелис. Балонът, който стана известен с това, че полетя над Лондон, докато американският президент беше на официално посещение на Острова, направи дебют пред американска публика, предаде NOVA. Той изобразява държавника като ревящо бебе в неестествен оранжев цвят. Ръцете му са несъразмерно малки - нещо, с което противниците на Тръмп обичат да се шегуват. Балонът държи смартфон като препратка към навика на президента често да посещава социалните мрежи. Създателите на надуваемия предмет казват, че искат с неговата поява да мобилизират избирателите на Демократическата партия, но и да подразнят самия Тръмп. Скоро балонът ще полети над любимото голф игрище на президента в Ню Джърси. Очаква се той да е на място и да го види.", "date": "2018.10.21", "title": "Надуваемият Тръмп в пелени полетя над Лос Анджелис (Снимки)"}
{"url": "https://www.24chasa.bg/novini/article/7112308", "text": "Сектор здравеопазване е тежък ресор за взимане на радикални и крайни решения, каза в предаването   Десислава Атанасова от ГЕРБ, която е бивш министър на здравеопазването. Тя вижда като първи ключов въпрос дали трябва свръхрегулиране и навлизане на държавата в отношенията между здравноосигурените и лечебните заведения или следва гражданите да бъдат оставени да правят своя избор. Втори важен въпрос за Атанасова е дали 8% здравна осигуровка са достатъчни. Тя припомни обещанието на ГЕРБ до края на управленския мандат да не увеличава здравната вноска, а вариантите за здравноосигурителен модел, предложени от здравния министър Кирил Ананиев, вижда като изходна точка за обществено-политически дебат: \"И след дълъг, сериозен, експертен дебат, по-малко политически, да се вземе крайното решение. И то, смятам, не касае нито настоящата 2018 година, нито следващата 2019-а.\" Колкото и да са неприятни фактите за политиците и обществото, дебатът за броя на здравно неосигурените и адекватния им достъп до медицинска помощ трябва да бъде поставен на масата, смята още Атанасова. След 29 години демокрация резултатът е, че няма модел на здравеопазване, който да е обществено одобряван и консенсусен, посочи Десислава Атанасова. По думите ѝ в здравеопазването не следва да се прави политика от проблемите на хората - и на работещите, и на пациентите, а да се правят политики за тях. Атанасова е на мнение, че е „категорично ясно“, че вотът на недоверие, който предстои да се гласува идната седмица, ще бъде неуспешен.", "date": "2018.10.21", "title": "Атанасова: Здравната вноска няма да се променя нито през тази, нито през следващата година"}
{"url": "https://www.24chasa.bg/novini/article/7112313", "text": "Остри изказвания и за управляващите, и за опозицията в Република Македония отправи през уикенда гръцкият министър на отбраната и лидер на по-малкия партньор в управляващата коалиция Независими гърци Панос Каменос, съобщава агенция АНА-МПА. \"Никакво разбирателство с антигръцките фашисти от ВМРО\", пише днес в туитър Каменос, очевидно в опит да отхвърли критиките, че противопоставянето му на Преспанското споразумение го поставя в един лагер с македонската опозиционна националистическа партия ВМРО-ДПМНЕ, предаде БТА. От друга страна пак в туитър вчера Каменос нападна по повод гласуването на конституционните промени в петък и управляващите в Скопие, а косвено и ЕС, като написа: \"Кой би могъл да си представи, че в Европа на ценностите и демокрацията, този, който не гласува според нарежданията, бива арестуван, а който се подчинява, получава бонус от 2 милиона евро мръсни пари. Срам ме е.\" На Каменос отговори правителственият говорител на македонското правителство, който се обърна към Каменос в туитър: \"Моля да се осведомите, че споделяте фалшиви новини, които вече бяха официално опровергани от нашето правителство. Нека работим за приятелството между страните ни в дух на демокрация и на добра дипломация\". От друга страна на днешното заседание на Националния съвет на Независими гърци в Солун Каменос отново потвърди подкрепата си за правителството на Алексис Ципрас. В различни публикации в гръцкия печат през последните месеци се коментира, че Каменос се надява Преспанското споразумение да се провали в Скопие, защото това ще му позволи да остане в правителствената коалиция до редовните избори през есента догодина. Ако споразумението обаче стигне до разглеждане от гръцкия парламент и то както се очаква през март, тогава Каменос ще трябва да изпълни обещанието си да излезе от правителството.", "date": "2018.10.21", "title": "Панос Каменос с остри думи към управляващи и опозиция в Република Македония"}
{"url": "https://www.24chasa.bg/novini/article/7112316", "text": "„Икономиката расте с умерено добри темпове, в същото време сме едва на 12 място по ръст на брутния вътрешен продукт за първото полугодие, а икономиките на почти всички страни от Централна и Източна Европа растат по-бързо от нашата.“ Това каза в предаването   Васил Велев, председател на Асоциацията на индустриалния капитал. Ако искаме да настигнем икономиките от Централна и Източна Европа, трябва да имаме догонващ растеж, а в момента имаме изоставащ растеж, подчерта той. Бизнесът откроява като главен задържащ фактор липсата на човешки ресурси. „В средносрочен план ние смятаме, че ако се развиваме с тези темпове, ще са ни нужни 500 хиляди работници и специалисти в следващите пет години, предвид демографските тенденции, миграцията и ръста на икономиката“, уточни Велев. Сред дефицитните кадри той посочи сериозната липса на инженерно-технически кадри, медицински сестри, учители, шофьори, на работещи в туризма и селското стопанство. „Чуждестранните инвестиции в дялов капитал не растат, а намаляват, тоест, повече напускат страната, отколкото идват. Местните инвестиции също намаляват. Очевидно възможностите за растеж са много по-големи от реализираните в момента“, заяви Васил Велев. Според него у нас „много повече се говори за това как трябва справедливо да се разпредели произведеното, и почти не се говори за това, че може да се произвежда много повече и как да се направи така че да се създава много повече“. Това за Велев е по-скоро стратегически разговор, отколкото конкретно свързан с бюджета за следващата година. Президентът на КТ „Подкрепа“ Димитър Манолов обърна внимание върху факта, че съотношението между минималния и максималния осигурителен доход, каквото е било замислено в началото и е било прокламирано, е 1:10. „Днес трябваше максималният осигурителен доход да бъде 5600 лева, а сега големият въпрос е, че от 2600 щял да стане 3000. Тоест, той продължава драматично да изостава от нивото, на което трябва да се намира“, каза той. „Не разбирам каква е тази фиксация върху размера на максималните пенсии“, отбеляза още Манолов, според когото „от друга страна съществува странното усещане, че ако се увеличат максималните пенсии, то пенсиите ще се увеличат, което е точно обратното“. Синдикалистът поясни, че тъй като средствата за пенсии са крайна маса, когато се увеличат едни, няма да могат да се увеличат други. Относно нарушения диалог на правителството с работодателите Васил Велев посочи, че той може би се дължи „на ширещия се популизъм и на състезанието кой да бъде повече обичан, кой да бъде по-голям омбудсман в България“. В това състезание, според Велев, участват „както управляващите, така и опозицията, така и омбудсманът, така и синдикатите“. По темата за разпределените на увеличението от 10% на заплатите в бюджетния сектор Димитър Манолов изтъкна, че когато такова има, най-често голямата част от парите остават в централната администрация, а „за пчеличките, които работят на място, не остава нищо“. Васил Велев анализира високия брой работещи в бюджетната сфера като пречка за нарастването на пенсиите. Той отбеляза, че 433 хиляди са заетите в бюджетната сфера, които получават пряко заплата от бюджета. „Като ги добавим към пенсионерите, които получават пенсии от бюджета, се получава така, че един зает в икономиката, освен своята заплата, плаща още на един човек и десет стотни пенсионер или зает в бюджетната сфера. Това е и една от причините пенсиите у нас да не са високи – малко хора в икономиката, много хора в бюджетната сфера и ниска пенсионна възраст. Средно в страната трудовият стаж е 33 години и по този показател също сме на едно от последните места.“ Според Димитър Манолов за инвалидните пенсии за хора, които не са имали никакъв трудов стаж, трябва да се намери друго решение и те да не се категоризират като „пенсии“, защото „се замърсява системата“ и се изкривява статистиката. „Тези пари трябва да се платят, но те трябва да си отидат през съответните разходни пера, а не през пенсия“, категоричен е Манолов. Темпът на инфлацията е обезпокояващо висок, посочи още Васил Велев: „Някои наблюдатели казват, че тя е привнесена отвън, не зависи от нас, но тогава пък защо сме в тройката от ЕС с най-висока инфлация?“ По думите на Велев, \"малка инфлация е здравословна, но вече сме преминали тази граница“. Димитър Манолов от своя страна припомни, че постъпленията от подоходния данък у нас са по-високи от тези от корпоративния, което „не се случва на много места по света“. „Това, че бизнесът увеличава заплатите по-малко, отколкото бюджетът, не значи, че по-малко се произвежда, а че тези увеличения отиват на други места. Защото паралелно се увеличава и броят на милионерите всяка година“, коментира синдикалистът.", "date": "2018.10.21", "title": "Глад за половин милион работници се очертава през следващите пет години"}
{"url": "https://www.24chasa.bg/novini/article/7112361", "text": "Шофьорът на тир, пострадал при катастрофа на Околовръстното шосе на София - близо до разклона за Казичане, е приет в Спешното отделение на столичната болница \"Св. Анна\" в много тежко състояние. Това съобщиха от лечебното заведение. Има съмнения, че пострадалият е с фрактура на черепа. В момента пациентът се диагностицира.", "date": "2018.10.21", "title": "Шофьорът на тира, преобърнал се край Казичене, е в тежко състояние (Видео)"}
{"url": "https://www.24chasa.bg/novini/article/7112376", "text": "Единствено Всеправославният събор, като най-висш орган на църквата, може да реши църковните проблеми в Украйна, заяви за БТА Ловчанският митрополит Гавриил във връзка с украинското искане за независима, автокефална църква. По думите му въпросът е сложен и затова много църкви, епископи и духовенства предлагат да бъде свикан Всеправославен събор и каквото реши той ще бъде задължително за всички. \"Тогава се надяваме, че няма да има разделение и разкол. Само той може да реши по най-безболезнения и по най-каноничния път проблема там\", добави дядо Владика. Той посочи, че Константинополската църква е дала автокефалия на Руската православна църква преди 320 години и ако някой трябва да дава пълна автокефалия на Украинската православна църква, това е Московската патриаршия. Според него действията на Вселенската патриаршия не са канонични и въпросът трябва да се реши принципно. \"Той не касае само украинската църква, а всички църкви. Ако това се допусне, от тук нататък няма сигурност нито една автокефална църква, след като една църква има право да решава въпросите на друга\", каза още митрополит Гавриил. Митрополит Полтавски и Миргородски Филип от Украинската православна църква - Московска патриаршия, който е в Ловеч по покана на Ловчанския митрополит, заяви за БТА, че Украинската православна църква през 1992 г. е получила грамота от светейшия патриарх Алексей за широка автономия и самоуправление и практически има такива права, каквито имат автокефалните църкви. \"Затова въпросът за получаване на автокефалия от нашата църква не е актуален. Ние и така сме самостоятелна, независима църква в своето управление и в своя живот и единствената ни връзка с Московската патриаршия е, че ние, при богослужение, прославяме името на патриарх Кирил. А всички останали въпроси - кадрови, административни, финансови, се решават вътре в Украинската православна църква\", каза митрополит Филип. Митрополитите Гавриил и Филип отслужиха света литургия в новия катедрален храм \"Св. св. Кирил и Методий\" в центъра на Ловеч. Визитата на украинския архиерей е в следствие на миналогодишното гостуване на Ловчански митрополит Гавриил в неговата епархия, където двамата владици са служили заедно и са посетили, намиращият се в Полтавска епархия, гроб на основателя на Велика България хан Кубрат, който е бил християнин.", "date": "2018.10.21", "title": "Митрополит Гавриил: Всеправославен събор може да реши църковните проблеми в Украйна"}
{"url": "https://www.24chasa.bg/novini/article/7112393", "text": "Най-малко 17 души загинаха при дерайлиране на влак в източната част на Тайван, предадоха световните агенции, цитирани от БТА. Трагедията се разиграла в Суао, в източния окръг Илан. Сериозно ранени са 80 души, предаде ДПА. При дерайлирането на влака са се преобърнали пет от общо осемте вагона. Води се разследване за причините за катастрофата.", "date": "2018.10.21", "title": "Влак дерайлира в Тайван, най-малко 17 са загинали (Снимки)"}
{"url": "https://www.24chasa.bg/novini/article/7112426", "text": "В интерес на България и на Обединените арабски емирства е двете страни да изградят ефективно партньорство в стратегически важни области, сред които сигурността и борбата с тероризма. Това заяви министър-председателят Бойко Борисов по време на разговора си със заместник министър-председателя и министър на вътрешните работи на ОАЕ шейх Сайф бин Зайед Ал-Нахаян, съобщиха от пресцентъра на Министерски съвет. Премиерът Борисов изрази удовлетворение от наличието на взаимна политическа воля за активизиране на двустранното сътрудничество. Той изтъкна значението на обмена на информация и опит в борбата срещу престъпността и контрабандата. Според българския министър-председател би било добре да се развие сътрудничеството между службите на двете страни. Министър-председателят определи като положително постигнатото взаимно признаване на свидетелства за управление на МПС. Влизането в сила през месец юли на Меморандума, който урежда този въпрос, беше дългоочаквано събитие за съгражданите ни в ОАЕ. С него отпадна необходимостта те повторно да посещават шофьорски курсове и да полагат изпити във федералната монархия.", "date": "2018.10.21", "title": "Борисов в ОАЕ: В интерес и на двете страни е изграждането на ефективно партньорство (Видео)"}
{"url": "https://www.24chasa.bg/novini/article/7112409", "text": "Най-малко един човек е загинал в резултат на проливните дъждове и на причинените от тях наводнения в провинция Малага в Южна Испания, съобщава испанската агенция ЕФЕ, цитирана от ТАСС. Жертвата е сътрудник на местната пожарна служба. Още от петък метеорологичната служба на страната обяви повишено ниво на опасност в 13 провинции заради проливните дъждове. В части на страната духа и бурен вятър и има големи вълни. Заради тях е преустановена работата на пристанището в Кастельон де ла Плана, предаде БТА. Предупреждението за опасно време на Иберийския полуостров и на Балеарските острови е в сила до края на днешния ден.", "date": "2018.10.21", "title": "Лошото време в Испания взе жертва (Снимки)"}
{"url": "https://www.24chasa.bg/novini/article/7112453", "text": "Гръцкото външно министерство осъди  , предаде ТАСС. Както съобщава атинският \"Катимерини\", отговорност за нападението е поела анархистката група \"Рубикон\". Ние решително осъждаме нападението тази сутрин срещу сградата на посолството на Канада, в резултат на което на сградата бяха нанесени щети. Такива противозаконни действия няма да повлияят на прекрасните отношения на нашата страна с Канада, както и на връзките на дългогодишно приятелство между нашите народи, се казва в съобщение на министерството. Министерството посочва, че компетентните гръцки органи взимат всички мерки, за да гарантират, че виновниците ще бъдат намерени, идентифицирани и предадени на съда. Неизвестни лица са нападнали с чукове рано тази сутрин посолството на Канада в атинския район Халандри, съобщи в.\"Катимерини\". Около десет души с маски на лицата и качулки са нанесли щети на входа на посолството. Те са разбили с чукове стъклата на прозорците на приемната и са заляли с черна и червена боя стените. По-късно същото издание съобщи, че организацията \"Рубикон\" е поела отговорността за нападението в съобщение в анархистка страница в интернет.", "date": "2018.10.21", "title": "Външно на Гърция осъди нападението на посолството на Канада в Атина"}
{"url": "https://www.24chasa.bg/novini/article/7112502", "text": "Организаторите на полумаратон в Делхи използваха свръхвисокочестотни радиовълни, за да пречистят въздуха за бегачите днес, предаде Ройтерс. Организаторите се надяват, че експерименталната технология може да допринесе за повишаване качеството на въздуха в града. След като медицински експерти призоваха да се отмени миналогодишното бягане, организаторите тази година реагираха, като изтеглиха напред провеждането му - то бе планирано за октомври, далеч преди традиционния фестивал Дивали през ноември, предаде БТА. Технологията предвижда да се използват свръхвисокочестотни вълни срещу замърсяването с фини прахови частици 2,5 (с диаметър до 2,5 микрона, т.е. размерите им са около 30 пъти по-малки от дебелината на човешки косъм), които проникват в белите дробове и увреждат респираторната система. \"Това е чудесен ден с ясно небе и без свързани със замърсяване инциденти сред участвалите в бягането 35 000 маратонци\", заявиха промоутърите на състезанието от компанията \"Прокам интернешънъл\".", "date": "2018.10.21", "title": "Пречистваха въздуха в Делхи с радиовълни заради полумаратон"}
{"url": "https://www.24chasa.bg/novini/article/7112516", "text": "Няколко села край София все още чакат поръчаните преди половин година дърва за огрев, предаде  Проблемът се повтаря всяка година, твърдят местните. Забавянето е заради по-големите поръчани количества дърва тази година, обясняват от общината. Оттам обещават и по-строг контрол над общинското горско дружество, отговорно за доставките.", "date": "2018.10.21", "title": "Няколко села край София чакат половин година дърва за огрев"}
{"url": "https://www.24chasa.bg/novini/article/7112520", "text": "Турският министър на правосъдието Абдулхамит Гюл заяви, че до момента турските съдилища са произнесли решения по 209 от общо 289 дела, свързани с опита за преврат в Турция през юли 2016 г., съобщи Анадолската агенция, цитирана от БТА.  Министърът посочи, че турското правосъдие полага всички усилия да вземе решения по делата в съответвсвие с конституцията, справедливостта и съветта и този процес продължава. Според турските власти мрежата на живеещия в САЩ мюсюлмански проповедник Фетхуллах Гюлен стои зад опита за преврат в Турция през 2016 г. Над 250 души бяха убити, а около 2200 ранени при пуча. Движението на Гюлен е признато за терористична организация в Турция.", "date": "2018.10.21", "title": "Турските съдилища са произнесли решения по 209 дела, свързани с опита за преврат"}
{"url": "https://www.24chasa.bg/novini/article/7112522", "text": "Вицепремиерът и министър на отбраната на Република Македония Радмила Шекеринска приветства от името на правителството успеха на първото гласуване в парламента за необходимите промени в конституцията и заяви, че то елиминира риска страната да изпадне в изолация, съобщава агенция МИА, цитирана от БТА.  Всеки депутат, който вярва и знае, че Македония трябва да бъде част от западния свят, трябва да подкрепи конституционните промени на следващите етапи, заяви Шекеринска на пресконференция в неделя. \"Ние ще продължим да прилагаме политики за обединение на всички позитивни и прогресивни сили в страната\", каза тя и призова различията да бъдат загърбени в интерес на бъдещето на страната. Македонският вицепремиер поздрави осемдесетте депутати за постигнатия напредък, който е потвърдил евроатлантическата ориентация на Република Македония. Тя каза, че историческият вот е бил срещу изолацията, нестабилността, бедността и новите политически кризи. Шекеринска подчерта, че Македония е показала готовността си да се присъедини към НАТО и да започне присъединителни преговори с ЕС.", "date": "2018.10.21", "title": "Македонският военен министър: Решението на парламента елиминира риска от изолация"}
{"url": "https://www.24chasa.bg/novini/article/7112529", "text": "Възстановено е движението по Софийския околовръстен път в района на Казичене, съобщиха от АПИ. По-рано през деня тир, който се ударил в информационни табели на пътя, се бе преобърнал.                                                                                                                                                                                                                                                                                                                       ", "date": "2018.10.21", "title": "Възстановено е движението по Софийския околовръстен път в района на Казичене"}
{"url": "https://www.24chasa.bg/novini/article/7112541", "text": "Изтеглянето на Вашингтон от договора между САЩ и СССР за елиминиране на техните ракети със среден и малък обсег, подписан по време на студената война, е \"опасна стъпка\", заяви днес руският заместник-министър на външните работи Сергей Рябков, цитиран от Франс прес и Асошиейтед прес прес. По думите му договорът е от голямо \"значение за международната сигурност и ядрената безопасност, за поддържането на стратегическата стабилност\". Той изтъкна, че Москва не само не нарушава, а най-строго съблюдава Договора за ядрените сили със среден обсег, предаде БТА.  Русия осъжда опитите на САЩ да използва шантаж, за да получи отстъпки от Русия, още повече по въпроси, отнасящи се до международната сигурност и безопасността в сферата на ядреното въоръжаване, изтъкна руският дипломат. Ако Съединените щати продължават да действат \"непохватно и грубо\" и да се оттеглят едностранно от международни договори, \"тогава няма да имаме друг избор освен да вземем ответни мерки, включително по отношение на военната технология\", отбеляза Рябков, цитиран от РИА Новости. \"Ние обаче не искаме да се стига дотам\", посочва той в заключение. Ръководителят на комитета по международни въпроси в руския Съвет на федерацията (горната камара на парламента) Константин Косачов предупреди във Фейсбук, че американското изтегляне от договора \"заплашва човечеството с пълен хаос в сферата на ядрените оръжия\". Снощи президентът на САЩ Доналд Тръмп заяви, че ще изтегли своята страна от сключения с Русия Договор за ликвидиране на ракетите със среден обсег на действие, защото руската страна е нарушила споразумението, но не съобщи подробности. Сключеният през 1987 г. договор укрепва сигурността на САЩ и техните съюзници в Европа и Далечния изток. С него се забранява на Вашингтон и Москва да притежават, произвеждат или изпробват изстрелвани от земята крилати ракети с обсег от 500 до 5500 километра, припомня АП. Днес в Москва се очаква да пристигне съветникът на Тръмп по въпросите на националната сигурност Джон Болтън. Рябков посочи, че Русия се надява да получи от него разяснения за плановете на Вашингтон по отношение на ядреното споразумение. Германия определи като \"катастрофално\" решението на Тръмп да изтегли едностранно страната си от договора, подписан преди над 30 години, съобщи ДПА. Държавният секретар в министерството на външните работи Нилс Анен посочи в Туитър, че страната му ще продължи да работи за ядреното разоръжаване, допълвайки, че Русия също иска да продължи да изпълнява задълженията си. Според НАТО Русия носи отговорност за решението на Тръмп да извади страната си от Договора между САЩ и СССР за елиминиране на техните ракети със среден и малък обсег, заяви пресслужбата на алианса, цитирана от ТАСС. \"Съюзниците от НАТО нееднократно са изразявали безпокойство от недостатъчното съблюдаване от страна на Русия на нейните международни ангажименти по този договор, подписан от САЩ и СССР през 1987 година. На срещата на върха на НАТО през юли (в Брюксел) съюзниците заявиха, че САЩ изпълняват условията на договора, докато действията на Русия по тяхното изпълнение от много години предизвикват цял спектър от съмнения\", се казва в съобщението на пресслужбата на Северноатлантическия алианс до ТАСС.", "date": "2018.10.21", "title": "Москва: Изтеглянето на САЩ от ядреното споразумение с Русия е \"опасна стъпка\""}
{"url": "https://www.24chasa.bg/novini/article/7112030", "text": "Водеща британска бизнес асоциация заяви, че повечето предприятия са готови до Коледа да започнат да прилагат плановете си за извънредни ситуации, включително съкращаване на работни места и преместване на дейността си в чужбина, освен ако получат по-голяма яснота за Брекзита, предаде Асошиейтед прес. След проучване на 236 предприятия, с акцент върху малките и средни компании, Конфедерацията на британската индустрия съобщава, че според 80 на сто от тях Брекзитът е повлиял негативно на плановете им за инвестиции. Много от тях се готвят за сценарий, при който Великобритания напуска ЕС без сключено споразумение за раздялата. По-голямата част от британския износ в момента се пласира на европейския пазар, предаде БТА. Керълайн Феърбеърн, генерален директор на Конфедерацията на британската индустрия, определи ситуацията като изискваща неотложни действия. По-рано днес 700 000 души протестираха в Лондон против Брекзита, припомня Ройтерс.", "date": "2018.10.21", "title": "Британски предприятия готови да приложат  плановете си за Брекзит до Коледа"}
{"url": "https://www.24chasa.bg/novini/article/7112055", "text": "Вторият ден от гласуването на парламентарните избори в Афганистан започна в 7,00 ч. (местно време) тази сутрин, след като стотици избирателни секции останаха затворени предишния ден поради технически проблеми, предаде БТА. Близо 401 секции (от общо 4900), които бяха затворени вчера, днес ще работят до 16,00 ч. следобед, заяви председателят на Независимата избирателна комисия Абдул Бади Саяд, цитиран от ДПА. Над три милиона души са гласували вчера, а още се очакват данни от 253 секции, добави той. Според Томас Рутиг, директор на аналитичната компания \"Афганистан аналисис нетуърк\" (Мрежа за анализи на Афганистан), изборите са най-лошо организираните от 2004 г. По думите му те са хаотични, зле подготвени, биометричните устройства са пристигнали прекалено късно, за да бъдат обучени членовете на избирателните комисии да работят с тях, а контролът от централната избирателна комисия е слаб. Саяд призна слабостите и небрежността на персонала на комисиите, като се оправда, че на много места хората, наети за вота в някои провинции, не са се явили поради заплахите на талибаните. При общо 192 инцидента със сигурността вчера в страната са убити 28 души, 102-ма са ранени, обяви вътрешнияу министър Ваис Ахмад Бармак по телевизия \"Толо Нюз\".", "date": "2018.10.21", "title": "В Афганистан бе подновено гласуването за парламент"}
{"url": "https://www.24chasa.bg/novini/article/7112022", "text": "Казусът с царските имоти прерасна в политически, защото държавата не си свърши работата, така, както трябва по закон да го направи, каза проф. Огнян Герджиков по  . Той припомни как след конституционното решение от 1998 г., което обяви за противоконституционен конфискационния акт от 1947 г., Народното събрание е трябвало да направи следващата стъпка. На въпрос ще спечели ли Симеон Сакскобургготски делото в Страсбург Огнян Герджиков отговори: \"Не мога да вляза в кожата на съдиите в Страсбург, но нормално е да спечели. Което ще е още един шамар за българската държава.\" На въпрос за срещата му през септември в Министерски съвет по казуса с царските имоти проф. Герджиков уточни, че той е поискал срещата. Запитан има ли предложение от президента Румен Радев да е неговата номинация за конституционен съдия Герджиков отговори: \"Нямам такова предложение\". Той добави, че дори да се появи предложение, вероятно не би приел, защото се занимава с много дейности, с някои от които няма да може да се занимава, ако евентуално би станал конституционен съдия.", "date": "2018.10.21", "title": "Проф. Герджиков: Нямам предложение от президента за конституционен съдия"}
{"url": "https://www.24chasa.bg/novini/article/7112062", "text": "Израелският министър на отбраната Авигдор Либерман нареди да се отворят отново за стоки и хора граничните пунктове с ивицата Газа, четири дни  , предаде Франс прес. \"Решението беше взето след отслабването на насилствените прояви в Газа през уикенда и положените от Хамас усилия\" за спиране на протестиращите, се казва в изявление на министерството, предаде БТА. Изстреляна от Газа ракета причини щети в град Беер Шева в Южен Израел, което доведе до издаването на безсрочна заповед за затваряне на граничните пунктове за стоки и хора. Управляващото ивицата Газа движение Хамас обаче заяви, че осъжда нападението и всички безразсъдни опити да се попречи на египетското посредничество. От 30 март насам в Газа има почти всекидневни протести по границата с Израел. Представители на Хамас бяха забелязани да се опитват да убедят хората да не се доближават до оградата, съобщава АФП. Засега обаче Израел не подновява доставките на гориво за електрическата централа на Газа. Въпросът за подновяването им ще бъде разгледан след дни, в зависимост от събитията, подчертава министерството на отбраната. Освен това израелският премиер Бенямин Нетаняху издаде заповед да се спре до второ нареждане разрушаването на бедуинското село Хан ал Ахмар на Западния бряг, която привлече вниманието на световната общественост. Целта е да се даде шанс на преговорите, съобщава канцеларията на премиера.", "date": "2018.10.21", "title": "Израел отвори отново граничните пунктове с ивицата Газа"}
{"url": "https://www.24chasa.bg/novini/article/7112064", "text": "Близките на двама пациенти, починали, докато чакат за белодробна трансплантация, призоваха по   останалите чакащи да търсят решение в чужбина. „Тези хора трябва да потърсят сами решение в чужбина. Държавата в момента не иска да ги изпрати никъде. Тези хора могат да заминат във Виена, поне има някакъв шанс”, категоричен беше Алберт Петков, брат на починалия Адриан Петков. „Заминете за някъде другаде, зарежете тези лъжи, спасете се някъде и тогава спокойно се върнете на територията на държавата, ако искате, с един живот повече, а не по-малко”, допълни той. Христина Хрисимова, която губи съпруга си също в очакване на белодробна трансплантация в чужбина, подкрепи мнението му. „Ако тези хора могат да избягат, да бягат. Аз лично не виждам надежда в близко бъдеще”, заяви тя. Според нея новият шеф на Агенцията по трансплантациите трябва да бъде сменен. Здравното министерство, Външно министерство, Бойко Борисов, Агенцията по трансплантациите трябва да впрегнат сили максимално бързо да намерят болница в Европа, която има успешни практики за извършване на белодробни трансплантации, посочи тя. По думите ѝ това е най-спешното и най-важното в момента за всички, които чакат. „Иначе трябва да се работи много активно в следващите години, за да се развие национална програма, да се обучат координатори по донорство, да се изградят центрове. Това изисква много пари и подозирам, че няма да се случи скоро”, изтъкна Христина.", "date": "2018.10.21", "title": "Близки на починали, докато чакат трансплантация: Ако чакате, бягайте в чужбина"}
{"url": "https://www.24chasa.bg/novini/article/7111953", "text": "Един от източниците, цитиран в  , заяви, че думите му са „извадени от контекста\" и статията „няма смисъл\", предаде bulgarian.cri.cn. Според Джо Фицпатрик от Hardware Security Resources, по-рано този месец той е обяснявал пред „Блумбърг\" как могат да се случат кибератаки по принцип – нещо, което по-късно медията е извадила от контекста, за да аргументира нападките си срещу Китай. Самите твърдения за имплантирането на чипове, по думите на Фицпатрик „нямат смисъл\", тъй като съществуват по-лесни и по-евтини начини за достъп през „задната врата\" на дадена компютърна мрежа. Фалшива, според компютърния експерт, е също снимката на предполагаемия чип, която „Блумбърг\" публикува към материала си, тъй като подобни на нея могат да се намерят свободно в Интернет.", "date": "2018.10.21", "title": "Източник от материала на „Блумбърг\" за шпионските чипове от Китай го определи като нагласен"}
{"url": "https://www.24chasa.bg/novini/article/7112078", "text": "Хиляди бразилци се включиха в протест срещу крайнодесния кандидат за президент на страната Жаир Болсонаро, предаде Асошиейтед прес. Участниците в протестите окупираха улици и площади в Сао Пауло, Рио де Жанейро, Гояния и Аракажу. Те пееха, танцуваха и скандираха \"не той!\", лозунга на противниците на Болсонаро, предаде БТА. Протестите се състояха седмица преди втория тур на изборите на 28 октомври. Бившият капитан Болсонаро спечели изборите на 7 октомври, получавайки 46 на сто от гласовете, срещу 23 на сто за Фернанду Адад, кандидата на Бразилската партия на трудещите се, управлявала страната от 2003 до 2016 г., припомня АП. Крайнодесният кандидат е известен с обидните си забележки по отношение на гейове, жени и хората с черна кожа.", "date": "2018.10.21", "title": "Хиляди се събраха на протести срещу фаворита в бразилските президентски избори"}
{"url": "https://www.24chasa.bg/novini/article/7112092", "text": "Срутване на скала причини разрушение на част от въглищна мина в източната китайска провинция Шандун. Най-малко 22 миньори са блокирани под земята, съобщи агенция Синхуа. Срутването се е случило в окръг Юнчен около 11:00 часа местно време в събота. До момента успешно е възстановена работата на вентилационната система в мината, като операцията по търсене и спасяване на миньорите продължава, уточняват ТАСС и  .", "date": "2018.10.21", "title": "Срутване на мина в Китай блокира под земята 22 миньори"}
{"url": "https://www.24chasa.bg/novini/article/7112121", "text": "Венецуелският президент Николас Мадуро обвини капиталистическата система за миграционната криза в Централна Америка, предаде ТАСС, цитирайки изявление, публикувано вчера на сайта на министерството на информацията. \"Кой носи отговорност за това? Капитализмът, неоколониалната зависимост, които доминират в централноамериканските страни! Зависимостта на централноамериканските лидери от империята на грингосите!\", заяви Мадуро. Според него капитализмът на САЩ е хвърлил Централна Америка в бедност, изостаналост и епоха на деспотизма, предаде БТА. \"От Венецуела призоваваме правителството на САЩ да уважава човечеството, законността и да открие границата. Вместо да харчите милиони долари за ракети и бомби, вложете ги в подкрепа на централноамериканските народи\", призова Мадуро. Около 2000 мигранти от Хондурас, част от централноамериканските мигранти, насочващи се към САЩ, се връщат в родната си страна с подкрепата на властите, заяви гватемалският президент Джими Моралес, цитиран от ДПА. Други 500 се връщат с автобуси, добави той пред медиите след среща с хондураския си колега Хуан Орландо Ернандес вчера. Хиляди мигранти от Централна Америка, бягащо от насилието и бедността, се струпаха на границата между Гватемала и Мексико. Президентът на САЩ Доналд Тръмп обеща, че няма да им позволи да влязат в страната и заплаши да спре помощите за Хондурас, Гватемала и Салвадор, ако не успеят да спрат мигрантите, насочващи се към САЩ. Според Моралес в Гватемала има около 5000-5400 мигранти, от които 2000 са се върнали. 640 са поискали убежище в Мексико.", "date": "2018.10.21", "title": "Мадуро: Капиталистическата система предизвика миграционната криза в Америка"}
{"url": "https://www.24chasa.bg/novini/article/7112124", "text": "Атанас Мечев - Гаргата е бил задържан тази нощ при акция на ГДБОП. Мъжът, който по-рано тази година бе арестуван за групово изнасилване, ще бъде обвинен като лидер на банда за наркотици. Тя пласирала дрога в Банско и Разлог. Гаргата е арестуван в дома си в Разлог, заедно с него са задържани и 6-ма дилъри. Открити са и наркотици. Мечев е в МВР - болница заради сърдечни проблеми. 33-годишният мъж бе в МВР болница и след задържането му по обвинение в групово изнасилване в нощта срещу 5 март. Тогава 29-годишна жена подаде жалба, че Мечев и приятелите му - Йордан Иванов, Ивайло Ценов и Илиян Кръстанов, са я изнасилили в кръчмата “Воеводска среща” в столичния кв. “Драгалевци”. Гаргата бе доведен от болницата в Софийския районен съд на 7 март, след като прокуратурата поиска той и сподвижниците му да останат в ареста. Съдът обаче пусна и 4-мата срещу гаранции от по 2000 лв. с мотива, че няма никакви доказателства да е участвал в изнасилване освен думите на пострадалата. Държавното обвинение не е атакувало решението на съда, а разследването по случая продължава. Няколко дни след груповото изнасилване - на 13 март, Гаргата бе задържан за хулиганство на пътя след скандал в София. Според обвинението , на бул. \"България\" Гаргата и спътниците му ударили с джипа си отзад кола. След това Мечев нападнал водача, блъскал го и го дърпал, изплюл се в лицето му и го псувал. Гаргата принудил човека да подпише двустранен протокол, че поема вината за катастрофата, твърди прокуратурата. Свидетели обаче видели инцидента и подали сигнал тел. 112, а Гаргата и 4-ма от свитата му били задържани. Хулиганството след лека катастрофа не е първото в досието на Гаргата На 13 ноември 2014 г. в Студентския град той се спречква с шофьор след засечка на пътя. Според обвинението той наплюл шофьора, отворил багажника на колата си, заплашил го с брадва и му казал да влиза в багажника. Обиждал го. По това дело Мечев е оправдан от Софийския районен съд преди месец, но решението не е влязло в сила. Колата, която Гаргата карал тогава, пък била запалена от неизвестни месец след скандала.  @ На 13 ноември 2014 г. е задържан за хулиганство след скандал на пътя. През февруари т.г. е оправдан. @ На 6 юни 2016 г. е прибран в ареста като лидер на банда за дрога. Делото се гледа в спецсъда. @ В нощта срещу 5 март т.г. е задържан за участие в групово изнасилване. Софийският районен съд го пуска срещу гаранция. @ На 13 март хулиганства с още 4-ма след скандал на пътя. Задържан е за 72 часа @ На 20 октомври е задържан като лидер на банда за наркотици в Разлог", "date": "2018.10.21", "title": "Арестуваха за дрога задържания за изнасилване Гаргата, в болница е"}
{"url": "https://www.24chasa.bg/novini/article/7112144", "text": "Посрещнаха с официална церемония премиера Бойко Борисов в Обединените арабски емирства.  Борисов започва днес поредица от важни разговори с шейховете на Обединените арабски емирства (ОАЕ). Той е на първа официална визита в историята на двустранните отношения. Борисов ще се срещне първо с престолонаследника на Абу Даби Н. В. шейх Мохамед Бин Зайед Ал-Нахаян, заместник върховен главнокомандващ на въоръжените сили на ОАЕ.", "date": "2018.10.21", "title": "Посрещнаха официално Борисов в Обединените арабски емирства (Видео)"}
{"url": "https://www.24chasa.bg/novini/article/7112138", "text": "Заради протест в 17 ч. днес ще бъдат блокирани три важни пътни артерии в столицата - Околовръстното шосе и булевардите „Цариградско шосе\" и „Самоковско шосе\", предаде  Жителите на няколко столични квартала - Казичене, Кривина, Бусманци, Горубляне, Панчарево и Кокаляне, ще спрат движението в техните райони. Те са недоволни, че в продължение на години не се решават проблеми, като липсата на канализация и често спиране на ток.", "date": "2018.10.21", "title": "Три важни пътни артерии в столицата ще бъдат блокирани заради протести"}
{"url": "https://www.24chasa.bg/novini/article/7112155", "text": "Пиян с Фолксваген Голф излетял от пътя, ранил жена в паркирала кола. Инцидентът станал на 20 -ти октомври в 5 и 50 часа в района на КПП „Кошовете“. Водачът А.Г. Д. на 25 години се движел с „Фолксваген Голф“ от Монтана към Лом. При спускане в наклонен участък на ляв завой губи контрол над МПС и излиза вдясно извън платното. Блъска паркирал лек автомобил \"'Тойота РАВ 4 , при удара пострадала жена в колата. Със счупени ключица и нос и изпаднал зъб тя е настанена в ломската болница, без опасност за живота. Пробата за алкохол на водача е 1,82 промила . Той е задържан за 24 часа. По случая е образувано досъдебно производство.", "date": "2018.10.21", "title": "Пиян излетя от пътя, рани жена в паркирала кола"}
{"url": "https://www.24chasa.bg/novini/article/7112159", "text": "Временно е ограничено движението по път II-84 Разлог-Якоруда в района на село Баня поради изтегляне на аварирал ТИР, съобщиха от пресцентъра на Агенция \"Пътна инфраструктура\". Обходният маршрут за Гоце Делчев е Баня–Генерал Ковачев–Елешница–Гоце Делчев. Обходният маршрут за Разлог е Баня–Белица–Драглище–Разлог. Движението се регулира от пътна полиция.", "date": "2018.10.21", "title": "Аварирал тир затвори пътя Разлог-Якоруда в района на село Баня"}
{"url": "https://www.24chasa.bg/novini/article/7112164", "text": "Знаем много лично за вас и за страната ви и от все сърце желаем връзките ни да се развиват и укрепват. С тези думи престолонаследникът на Абу Даби шейх Мохамед бин Зайед ал Нахаян посрещна премиера Бойко Борисов. Срещата при принца сложи началото на първата в историята на двустранните отношения визита на български министър-председател в Обединените арабски емирства.", "date": "2018.10.21", "title": "Започна срещата на Борисов с престолонаследника на Абу Даби"}
{"url": "https://www.24chasa.bg/novini/article/7112161", "text": "Министърът на финансите на САЩ Стивън Мнучин похвали днес възможностите за инвестиции в Израел и каза, че Вашингтон ще увеличи участието си в инфраструктурни проекти в страната, предаде Ройтерс. Имаме много значима връзка с Израел. Наистина е страхотно място за инвестиции, особено технологични инвестиции, посочи пред репортери в Ерусалим Мнучин в началото на близкоизточната си обиколка, предаде БТА. Ще положим всички усилия да направим повече инвестиции тук, каза той в присъствието на израелския премиер Бенямин Нетаняху. Мнучин не даде повече подробности. Израел и САЩ имат силни търговски и бизнес връзки, особено в сектора на високите технологии. Повечето от големите американски високотехнологични компании, включително Гугъл (Google), Амазон (Amazon), Майкрософт (Microsoft) и Ей Би Ем (IBM), имат центрове за разработки и развитие в Израел. Интел (Intel) през май представи план за разширяване на производствените си дейности в Израел, като израелското правителство отбеляза, че американският производител на чипове ще инвестира около 5 милиарда долара. Износът на Интел от Израел е на стойност 3,6 милиарда долара през 2017 година.", "date": "2018.10.21", "title": "Министърът на финансите на САЩ: Израел е страхотно място за инвестиции, ще ги увеличим"}
{"url": "https://www.24chasa.bg/novini/article/7111806", "text": "Президентът на САЩ Доналд Тръмп заяви, че ще изтегли своята страна от сключения с Русия Договор за ликвидиране на ракетите със среден обсег на действие, предаде Асошиейтед прес. Тръмп заяви, че руската страна е нарушила споразумението, но не съобщи подробности, предава БТА. САЩ се оплакват от разполагането от Москва на ракетната система 9М729, което, според Вашингтон, представлява нарушение на Договора за ликвидиране на ядрените ракети със среден обсег, подписан от Роналд Рейгън и Михаил Горбачов през 1987 г., отбелязват ДПА и Франс прес. Русия от своя страна смята, че американската система за противоракетна отбрана нарушава договора. Сключеният през 1987 г. договор сложи край на кризата, започнала през 80-те години на миналия век с разполагането на ракетите СС-20, насочени срещу западните столици. Сключеният през 1987 г. договор укрепва сигурността на САЩ и техните съюзници в Европа и Далечния изток. С него се забранява на Вашингтон и Москва да притежават, произвеждат или изпробват изстрелвани от земята крилати ракети с обхват от 500 до 5500 километра, припомня АП. Тръмп направи изявлението си след среща с избиратели в град Елко, щата Невада. Съветникът на Тръмп по националната сигурност Джон Болтън пристига днес в Москва на посещение, започвайки обиколка, която ще го отведе, след Русия, в Азербайджан, Армения и Грузия. Според британският в. \"Гардиън\" самият Болтън е оказал натиск върху Тръмп за оттегляне от договора. Той блокира и всякакви преговори по договора за балистичните ракети СТАРТ, чийто срок изтича през 2021 г. и който Москва иска да удължи, отбелязва АФП. Бившият посланик на САЩ в Русия Майкъл Макфол заяви, че напускането на Договора за ликвидиране на ракетите със среден обсег на действие от страна на САЩ е в интерес на Кремъл. \"Главният губещ са нашите европейски съюзници\", добави той в изявление в Туитър, цитирано от ТАСС. Руският сенатор Алексей Пушков заяви в Туитър, че евентуално изтегляне на САЩ от договора би представлявало втори удар на Вашингтон по световната стратегическа стабилност. Първият удар беше напускането на договора за противоракетна отбрана, уточни той. САЩ нямат никакви доказателства за предполагаемите руски нарушения на Договора за ликвидиране на ракетите със среден обсег и искат да въвлекат Русия в надпревара във въоръжаването, подобно на СССР преди време, заяви руският сенатор Франц Клинцевич. Този план няма да проработи, подчерта той, уверявайки, че страната може да гарантира сигурността си при всякакви обстоятелства. Главният мотив за решението на САЩ да излязат от договора е мечтата за еднополюсен свят, която няма да се сбъдне, заявява източник от руското външно министерство, цитиран от ТАСС и АФП. \"Освен това подобно решение се вписва в курса на САЩ да напускат международно-правните споразумения, които им налагат същите задължения, като на техните партньори и правят уязвима концепцията за собствената им изключителност\", добавя той.", "date": "2018.10.21", "title": "Тръмп изтегли САЩ от договора с Русия за ликвидиране на ракети със среден обсег"}
{"url": "https://www.24chasa.bg/novini/article/7109976", "text": "    Мильо Карамитев бяга от родното си градче в Лозенградско след Междусъюзническата война и стига до Бургас. Жени се за Донка от с. Веселие и отглеждат трима синове. Спас Дупаринов се ражда в ихтиманското село Веринско. Юрист, журналист, министър, убит само на 31 години. Оставя дъщеря сираче. След години синът на Мильо - Апостол, и дъщерята на Спас - Маргарита, ще се оженят на сцената на Народния театър и ще посадят в живота своето родословно дърво. Мильо Карамитев е физически много здрав младеж. Дават му това име защото се ражда навръх Архангел Михаил, а и за да бъде мил и обичан от хората. Когато родният му край попада в територията на Турция, той и брат му тръгват пеша към Бургас. И двамата заболяват от малария - Мильо оцелява, при това без лекарства, но брат му умира. В Бургас заедно със свой братовчед имат коне и каруци, с които прекарват стоки от пристанището до града. Мильо научава, че най-красивите момичета, които стават най-добрите и най-верните съпруги в района, са от с. Веселие. Селото се наричало така, защото жителите му постоянно се веселели - и когато работят, и когато почиват, дори и по време на погребение, защото вярват, че смъртта е по-висша форма на живота. Мильо се жени за Донка от Веселие, омагьосан от русата й коса и наситеносините й очи. Тя е от бедно и многолюдно семейство и още като дете е дадена за отглеждане от гръцко семейство. Двамата раждат и отглеждат трима синове: Асен, Апостол и Димитър. Асен е най-добрият фризьор в целия Бургаски край. Димитър става техник по двигатели с вътрешно горене. В един момент зарязва градския живот и се преселва на село. е ученолюбив от малък, искал да ходи с брат си на училище, макар че още нямал необходимата възраст. По това време в Бургас откриват италианско училище. Майката завежда Апостол на италианска забавачка и после той завършва цялото си образование в Бургаската италианска гимназия. Момчето е неизменен участник във всички училищни представления. Доброволно мъкне кофата с лепило и разпространява театралните афиши в града само и само да го пуснат в театралния салон, за да гледа поредната постановка. Или пък мете киносалона, за да влезе без пари за филма. Досегът до италианската култура променя много характера и интелекта на момчето. Извисява го над средата, в която живее. Много различен е от братята си. Но в размирните години в средата на 40-те на миналия век италианската диплома започва да му създава проблеми. В казармата, където служи като артилерист и е много силен в изчисленията за стрелбата, има идея да го направят офицер. Бдителни командири обаче не се съгласяват - не може един офицер, учил в училище на фашистка Италия, да служи вярно на родината, която ще строи комунизъм. Уволнява се от казармата, но само след няколко месеца е мобилизиран отново и участва в първата фаза на Отечествената война. От фронта му остава голям белег на десния крак - от здрав ритник на артилерийски кон. Може би този ритник нямаше да се случи, ако Апостол по-често се беше грижил за конете на баща си. Но Мильо вижда, че момчето не изпуска книгата от ръцете си, дори когато той му е наредил да нахрани добичетата. Освобождава го от това задължение, за да може повече да чете и пише домашните си. След края на войната Апостол Карамитев започва да учи право в Софийския университет. Още в първите си студентски дни през 1945 г. прочита във вестник, че е открита двегодишна театрална школа към Народния театър и решава да опита. За изпитите се подготвя сам. Живее в дома на бащин приятел и миндерчето в малката кухничка, където спи, става единственият свидетел на артистичните му импровизации. Когато излизат списъците с класирането на кандидатите, Карамитев се страхува да погледне в тях и моли случайно минаваща жена да види дали сред приетите няма името Апостол. Има, и то сред първите в списъка. Приет е в класа на Стефан Сърчаджиев, но втората година се премества при Боян Дановски, при когото прави и дипломния си спектакъл - Орландо в “Както ви се харесва”. Така двама от най-първите корифеи на българския театър заедно извайват един от най-личните му бъдещи таланти. На 16 август 1947 г. Апостол Карамитев е назначен в Народния театър. Вярно - като стажант, но пък още не е навършил и 24 години! Дарбата на Карамитев се шлифова с времето, но природата го е надарила с чар, мъжка красота и сексапил, с невероятна осанка и богато нюансиран глас, с бликаща енергия и чувство за импровизация, с интелектуално лице, което обаче лесно може да бъде превърнато във физиономия на мошеник по неволя (“Специалист по всичко”), или пък на обречен скептик (“Бялата стая”). Някои го сравняват с английския гений Лоурънс Оливие. Истината е, че той е идолът му в професията и Апостол като него е безкрайно взискателен и всеотдаен на сцената. Френският режисьор Луи Дакен обаче го нарича “Жерар Филип на народните демокрации”. Карамитев наистина е равен по талант на френската звезда, но пък в лицето му има нещо италианско - възкъдрава коса, тъмно лице с меланхолични очи и поглед, който може да бъде ту тъжен, ту прелъстяващ, ту експлозивно весел. Ако съдбата не беше решила Апостол Карамитев да живее и твори в най-свирепите години на студената война, той можеше да се превърне и в първия ни истински конвертируем актьор. Можеше да направи световна кариера - да го снимат в италиански или френски филми, а защо не да стигне и до лелеяния от всички артисти Холивуд. е роден на 27 април 1892 г. в с. Чешмадиново, днес Веринско, Ихтиманско. Расте в многодетно семейство. Член е на БЗНС от 1908 г. С издръжка на съюза заминава да учи международно право в Белгия. През 1913 г. се дипломира, защитава и докторат. От затвора лидерът на БЗНС Александър Стамболийски нарежда Дупаринов да оглави в. “Земеделско знаме\". Младият юрист е негов главен редактор от 1918 до 1922. После е пълномощен министър в Чехословакия. В началото на 1923 г., едва 31-годишен, Дупаринов е назначен за министър на правосъдието. След преврата на 9 юни 1923 г. е арестуван, изтезаван и осъден на три и половина години затвор. Въпреки тази присъда той е убит край село Вакарел на 10 ноември 1923 г. Последните му думи са били да го пощадят поне заради детето му. Маргарита тогава е на две години и четири месеца. Съпругата на Спас Дупаринов се казва Вера Ботева. Дядо й и баща й били учители. А баба и е съпруга на свещеник в Свищов, наричали я баба попадия. Десетина години след убийството на Спас Дупаринов Вера са омъжва повторно. Така Маргарита се сдобива с доведени брат и сестра. Тримата много се обичат и уважават. Братът се казва Стоян Кънев - известен композитор на фолклорна музика. Сестрата е архитект, изселва се и живее във Франция. на 1 юли 1921 г., но израства в Свищов при баба си. Връща се, когато е на 10-11 години, и постъпва в Американския колеж. След завършването му се записва в Агрономическия факултет. Но и тя като Апостол научава, че в Народния театър директорът Масалитинов открива школа за начинаещи артисти. Преподава Роберт Роснер, бъдещият съпруг на Стоянка Мутафова. Занятията започват от 19 часа. В тази школа се запознават Маргарита и Апостол. След години тя споделя впечатленията от първата им среща: “Беше един такъв слабичък, с някакъв плетен пуловер от бледолилава прежда. Още ми е пред очите, много слабичък, огладнял. Но беше с много хубава фигура и с много хубава глава. Като на Давид на Микеланджело.” Една вечер в почивката между две репетиции на пиесата “Фуенте Овехуна” Маргарита предлага да играят на “Пусни, пусни пръстенче”. Когато идва нейният ред, тя пуска пръстенчето в шепите на Апостол. После учат във ВИТИЗ, той е две години след нея, защото е с две години по-млад: “Прииска ми се да му дам едно цветенце, кокиче, в знак на приятелство - разказва Дупаринова. - Стори ми се, че беше гладен. Исках нещо хубавичко да му дам, за да се усмихне. Като го дарих с кокичето, той се усмихна. Направо ме заслепи.” на сцената, когато играят Ромео и Жулиета. Апостол прави два пръстена от ширитчета и поставя единия на пръста й по време на спектакъла. Първоначално Маргарита не е разпределена да бъде Жулиета, защото е висока и едра. След като много настоява да играе, получава специално разрешение на директора на театъра да се подготви за ролята, но сама, без да репетира с другите. Апостол й помага и комисията й разрешава да играе. Така се събират три Жулиети - Ирина Тасева, Мила Павлова и Маргарита Дупаринова. В една събота (или неделя) след представлението младоженците отиват в Княжево с кумовете. Слагат подписи и узаконяват брака си. После в малко квартално ресторантче ядат филе от акула и пият топла бира. Освен че играе много на сцената на Народния театър, Карамитев се снима в почти всички филми след 1950 г.: “Утро над родината”, “Под игото”, “Наша земя”, “Любимец 13”, “Двама под небето”, “Специалист по всичко”, “Бялата стая”... общо 20 до последния, недовършения от него “Сватбите на Йоан Асен” през 1973 г. Реално Апостол е първата истинска звезда на българското кино. Става особено популярен след няколкото филма с Гинка Станчева. Много зрители смятат, че двамата са заедно и в живота. В същото време Маргарита блести на сцената - освен Жулиета е и Милкана в “Майстори”, кралица Елизабет в “Мария Стюарт”, София в “От ума си тегли”, Фру Алвинг в “Призраци” ... Бременна с първото си дете, играе Антигона. Но киното въобще не се интересува от актрисата. Първата й поява на екрана е в “Снаха”, но това е заснетият с кинокамери спектакъл на Кръстьо Мирски, игран в Народния театър. В тази постановка тя е свекървата Гина, макар че много иска да е снахата Севда. През 1963 г. Дупаринова става заслужил артист, през 1967 - народен. С тези звания е удостоен и Апостол - през 1963 и 1969 г. На практика Дупаринова се снима в един-единствен игрален филм - “Буна” през 1969 г. Има и две мимолетни роли в сериалите “Авантюрите на Виктор” (1975) и “Любовниците” (1991-1992). Във втория играе с дъщеря си Маргарита. Синът Момчил Карамитев твърди, че майка му не страда особено от неглижирането й от филмовите режисори. Казва, че за нея най-хубавото нещо е театърът. Преди години питат актрисата дали е ревнувала Апостол от многобройните му почитателки. Тя отговаря: “Че защо да го ревнувам? И какво като е красив? И аз съм красива! Няма защо да ревнувам. Той беше много почтен човек. Нищо, че се целуваше с всичките на екрана или в театъра. Вярно, че момичетата, като го видеха на улицата, му викаха Чочо... Не ме е дразнило. Все пак той беше с мен, а не с тези, които му подвикват...\" е родена на 19 октомври 1958 г. Завършва актьорско майсторство в класа на проф. Енчо Халачев и Снежина Танковска. Едва 19-годишна се омъжва за архитект Данчо Поляков и ражда син - Апостол. Бракът им обаче е кратък. Апостол-младши учи компютърни науки и сега живее с баща си в чужбина. Маргарита е назначена в Народния театър, дебютира с ролята на Атанаска в пиесата “Сън” на Иван Радоев. Снима се и в киното: “Като белязани атоми”, “Мера според мера”, “Ян Бибиян”, “Комитски времена”, “Резерват”, “Всичко от нула”, “14 целувки” и др. Запомняща се роля прави във филма “Опасен чар”, в който трябва да се омъжи за самия Тодор Колев. Една от култовите реплики в лентата е нейна: “Стига простотии бе, тате!”. През 2002 г. тогавашният директор на Народния театър Пламен Масларов я уволнява. Тя се омъжва за инженер и двамата заминават за Канада, където живеят и досега. Когато през 2016 г. актрисата си беше в България, пред “24 часа” каза, че е ръководител на две любителски театрални трупи - в Сиатъл и във Ванкувър, които били големи ентусиасти. Първата постановка била по текстове на Радичков - “Малка ванкувърска суматоха”. Занимава се и с психология, помага на деца в неравностойно положение. Не е кръстен на дядо си Мильо, Апостол му дава името на Момчил войвода, защото е впечатлен от живота на този защитник на Родопите. През 1986 г. Момчил също завършва ВИТИЗ, но при проф. Надежда Сейкова. Разпределен е в театъра в Кърджали. В киното дебютира с малки роли в “Опасен чар” и “В името на народа”. Първата му главна роля и във филма “Смъртта може да почака”. Следват “Човек на паважа”, “Само ти, сърце”, “Време разделно”, “Тест 88” и др. Печели конкурс и е назначен в Младежкия театър, където работи с режисьорите Николай Поляков, Здравко Митков и др. След три години заминава за Италия със стипендия от МВнР. Препоръчан е от проф. Христо Руков - режисьор, актьор и буфосинхронист. С такава парична помощ вече е заминала Елжана Попова, след нея са Момчил и Ернестина Шинова. Там отново учат актьорско майсторство. Момчил отива при шефа на академията и му казва, че се е родил на сцената, родителите му са артисти, сам той е завършил актьрско майсторство и затова иска да учи режисура. Казват му - добре, но на ваша отговорност. Момчил учи и работи в едно кино, ходи и в театър, където е реквизитор. Запознава се с девойка на име Габриела, която е моден дизайнер, и двамата се женят. След специализацията Момчил се записва в петгодишен курс кинорежисура. Дипломната му работа е филм по разказ на Уди Алън. С Габриела отиват в САЩ и прекарват в Ню Йорк и в Лос Анджелис 29 години. Момчил се занимава с режисура, но изкарва и курс по кинодраматургия. Влиза в кинобизнеса именно със сценарий. Снима се в малки роли в “Момиче за 1 милион долара”, в един епизод на сериала “Кости” и др. Сега с Габриела, която вече е художник на филмови и театрални костюми, са в България. Той има няколко идеи, които смята да превърне във филми. Режисьор е на две документални ленти - едната е за баща му Апостол, другата се казва “По пътя на предците ни в Токсикания”. Изследва връзките между богомилите и катарите във Франция. Габриела и Момчил имат син - Марко, който е на 28 години и се занимава със счетоводство. Женен е за италианка, която завършва правни науки. Имат две деца - Едуардо - на 10 години, и Франческа, на 7. Апостол Карамитев умира от рак на 9 ноември 1973 г. по време на снимките на “Сватбите на Йоан Асен”. Маргарита Дупаринова го надживява с 32 г. - почива в София през 2005 г.", "date": "2018.10.21", "title": "Маргарита Дупаринова първа ухажва  Апостол, подарява му кокиче"}
{"url": "https://www.24chasa.bg/novini/article/7111933", "text": "Върховният представител на ЕС по въпросите на външните работи Федерика Могерини поиска щателно, достоверно и прозрачно разследване на обстоятелствата около смъртта на саудитския журналист Джамал Кашоги, предадоха Франс прес и Ройтерс. Новата информация за смъртта на Кашоги е изключително притеснителна, \"включително шокиращото нарушение на Виенската конвенция за консулските отношения от 1963 г.\", се казва в публикувано вчера изявление на Могерини. \"ЕС, също като своите партньори, настоява, че е необходимо щателно, достоверно и прозрачно разследване, което да проясни обстоятелствата около смъртта и да гарантира, че отговорните за нея ще бъдат наказани\", подчерта ръководителката на европейската дипломация, предаде БТА. Могерини се позова на чл. 55 от Конвенцията, който задължава всички служители на консулството да спазват изцяло законите на страната домакин и обявява за недопустимо използването на помещенията на консулството за цели, несъвместими с изпълняването на консулски функции, припомня ТАСС. Германският външен министър Хайко Маас заяви вчера по германската обществена телевизия, че Берлин не трябва да одобрява продажба на оръжия на Саудитска Арабия, докато не се изяснят обстоятелствата около смъртта на Кашоги. Това е очевидна промяна на взетото миналия месец решение да се разреши продажбата на артилерийски системи на Рияд, отбелязва Ройтерс. Маас подкрепи решението на редица политици и членове на деловите среди да се откажат от участие в планираната за следващата седмица инвестиционна конференция в Рияд, добавяйки, че в момента и самият той не би отишъл, отбелязва ТАСС. По-рано вчера председателят на комисията по външна политика в Бундестага Норберт Рьотген, член на Християндемократическия съюз (ХДС) на канцлерката Ангела на Меркел, призова Германия незабавно да спре продажбата на оръжие на Саудитска Арабия, включително на вече обещаното. Отношенията между Берлин и Рияд ще бъдат подложени на изпитание и това включва доставките на оръжие, заяви вчера генералният секретар на Германската социалдемократическа партия Ларс Клингбайл, цитиран от ДПА. По време на посещението си в Невада, президентът на САЩ Доналд Тръмп заяви пред медиите, че не е удовлетворен от саудитското обяснение на смъртта на Кашоги, отбелязва Ройтерс. Той обаче допусна, че е възможно саудитският престолонаследник Мохамед бин Салман може да не е знаел за смъртта на журналиста, отбелязва Ройтерс. Тръмп подчерта също, че спирането на продажбите на оръжие за Рияд би навредило на САЩ повече, отколкото на Саудитска Арабия, засягайки над един милион работни места. \"Можем да направим други неща, включително да наложим санкции\", заяви Тръмп, цитиран от АФП. Международната федерация на журналистите призова Вашингтон и Брюксел да наложат санкции на Рияд заради убийството на Кашоги в саудитското консулство в Истанбул, предаде ТАСС, цитирайки публикувано вчера изявление. Турция няма да позволи на саудитската администрация да прикрие истината за смъртта на саудитския журналист, ако престъплението бъде потвърдени, обеща Нуман Куртулмуш, заместник-председател на Партията на справедливостта и развитието, цитиран от ДПА и Асошиейтед прес. Той добави, че доказателствата и разкритията на разследването ще бъдат споделени с целия свят след приключването му.", "date": "2018.10.21", "title": "Могерини поиска разследване на смъртта на Кашоги"}
{"url": "https://www.24chasa.bg/novini/article/7111937", "text": "Подаването на питейна вода за Лом и селата Замфир, Добри дол, Сливата и Орсоя се възстановява, след като предсрочно бе извършено свързването на новия със стария напорен водопровод в района на Добри дол. Водата е пусната с ниско налягане, което поетапно ще се увеличава. Водата в Лом се очаква най-рано около обяд на 21 октомври в ниската част на града, а късно вечерта и около полунощ – във високата част и горните етажи на жилищните блокове. В първите часове водата от чешмите ще бъде мътна и с повишено съдържание на хлор, за да се предотвратят зарази, и не се препоръчва за пиене. В понеделник, 22 октомври, детските ясли, детските градини, млечната кухня и училищата в Лом и Замфир отново няма да работят, тъй като по предписание на РЗИ-Монтана, с цел опазване здравето на децата и персонала, учебните заведения трябва да бъдат основно дезинфекцирани. За детските ясли и градини Община Лом е осигурила бутилирана питейна вода, която ще се използва в първите дни, според изискванията на РЗИ. И днес продължи раздаването на питейна вода на хората в града и засегнатите от безводието села. 54 270 литра питейна вода бяха осигурени безвъзмездно от общините Гоце Делчев, Брацигово, Ямбол и Лом, и БЧК. Вода за битови нужди доставяха и водоноските, които ще останат и утре до обяд. Общинският кризисен щаб продължава своята работа до отмяна на бедственото положение, най-вероятно, в понеделник.", "date": "2018.10.21", "title": "Водата потече към Лом"}
{"url": "https://www.24chasa.bg/novini/article/7111939", "text": "Испанската полиция заяви, че 10 служители на реда и един мигрант са били ранени, след като голяма група мигранти се е опитала да избяга от депортационен център в Мадрид, предаде Асошиейтед прес. Групата от около 80 мигранти от алжирски произход се е опитала да избяга от центъра вчера сутринта, каза полицията, предаде БТА. През август 13 мигранти успяха да избягат от същия център. Петима бяха арестувани малко след бягството. В Испания от началото на годината се увеличава броят на пристигащите от Африка мигранти, много от които предприемат опасни опити да прекосят Средиземно море с лодки. Мигрантите, за които испанските съдебни власти са наредили да бъдат депортирани в родните им страни, могат да бъдат пратени в центрове за задържане за срок до 60 дни, докато бъде уредено връщането им.", "date": "2018.10.21", "title": "11 пострадаха при опит за бягство на мигранти от депортационен център в Испания"}
{"url": "https://www.24chasa.bg/novini/article/7111944", "text": "Земетресение беше регистрирано вчера в части на американските щати Тексас и Оклахома, предаде Асошиейтед прес. Геофизичният институт на САЩ заяви, че трусът е бил с магнитуд 4, а епицентърът му е бил на около 15 километра североизточно от град Амарило, Тексас. Засега няма данни за пострадали хора или разрушения, предаде БТА. През последните години в Оклахома са регистрирани хиляди земетресения, много от които са свързани с добива на петрол и газ чрез впръскване на отпадни води под земята. Учени смятат, че с този добивен метод са свързани също така земетресения в Канзас, Тексас и други щати. Регулаторни органи в Оклахома наредиха на няколко производителя на петрол и газ в щата да затворят кладенци за впръскване на вода под земята и да намалят обема на други.", "date": "2018.10.21", "title": "Земетресение в Тексас и Оклахома"}
{"url": "https://www.24chasa.bg/novini/article/7111947", "text": "Индексът на тържищните цени /ИТЦ/, който отразява цените на хранителните стоки на едро, се повиши тази седмица с 0,87 процента до 1,393 пункта, сочат данните на Държавната комисия по стоковите борси и тържищата /ДКСБТ/. Базовото ниво на индекса - 1,000, е от 2005 година. Оранжерийните домати поевтиняха тази седмица с 8,3 на сто и се продават по 2,20 лева за килограм. Оранжерийните краставици поскъпнаха с 14,3 и се търгуват по 1,38 лева. Картофите поевтиняват със 1,6 на сто до 0,62 лева за килограм на едро. Цената на зелените чушки се понижава с 11,1 на сто до 1,20 лева. Червените чушки поскъпват с 13,1 на сто до 2,07 лева за килограм. Морковите се търгуват по 0,70 лева за килограм. Ябълките поевтиняват с 8,2 на сто и се продават по 1,01 лв./кг. Гроздето поевтинява с 3,1 на сто до 1,57 лева за килограм. Кравето сирене поскъпва с 0,3 на сто и се търгува по 5,97 лв./кг; кашкавалът, тип \"Витоша\", се купува по 9,95 лв./кг, а олиото се купува по 1,95 лева за литър. Каймата се търгува по 4,70 лева за килограм. Пакетче краве масло от 125 грама струва 2,32 лева. Пилешкото замразено месо се продава по 4,02 лева за килограм на едро в края на седмицата. Захарта поскъпва с 4,6 на сто и се търгува по 1,13 лв./кг, а брашното тип \"500\" поскъпва с 3.6 на сто и се продава по 0,87 лева. Яйцата се продават по 0,21 лева за брой.", "date": "2018.10.21", "title": "Доматите и картофите поевтиняха, цената на краставиците скача"}
{"url": "https://www.24chasa.bg/novini/article/7111957", "text": "Като част от усилията за развитие на сектора на автономните коли, пекинските власти обявиха, че част от магистралата „Йенчун\" в предградията на столицата ще бъде използвана догодина за тестването на новите возила, предава bulgarian.cri.cn. В момента в Пекин общо 123 км пътища са налични за движение на автономни автомобили. Тази технология се проучва и тества от доста компании в Китай, включително такива за доставка на храна и за почистване на улиците и паркове. Прогнозите са, индустрията за „умните\" коли да достигне 1 трилион юана (около 145 милиарда долара) до 2022 г.", "date": "2018.10.21", "title": "От догодина Пекин ще има магистрала за автономни коли"}
{"url": "https://www.24chasa.bg/novini/article/7111974", "text": "При сблъсъци между християни и мюсюлмани в северната част на Нигерия загинаха 55 души, предаде Франс прес, цитирайки публикувано вчера изявление на президента Мухамаду Бухари, който осъди убийствата. \"Честите кръвопролития, дължащи са на недоразумения, които може да бъдат уредени по мирен път, са притеснителни\", се подчертава в президентското изявление. \"Никоя култура или религия не бива да оправдава пренебрежението към святостта на човешкия живот\", добавя Бухари. В четвъртък избухна насилие между мюсюлмани от етноса хауса и християни от етноса адара. Спорът започнал на пазара в град Касуван Мегани, на петдесетина километра от град Кадуна, столица на едноименния щат. След намеса на полицията ситуацията временно се успокоила, но вечерта младежи адара се събрали за ответен удар срещу мюсюлманската общност. При нападението били изгорени жилища. След това конфликтът се разгоря с нова сила Началникът на полицията на щата Кадуна съобщи, че са арестувани 22 заподозрени. От вчера в града е наложен полицейски час. Това не е първият случай на междурелигиозно насилие в щата Кадуна, където се срещат предимно мюсюлманските северни райони и предимно християнският юг. В региона по традиция има напрежение между религиите. Преди време в района се стигна до насилие между мюсюлмани скотовъдци и християни земеделци. Конфликтът за земята се утежнява от климатичните промени и демографската експлозия в страната, отбелязва АФП. През февруари при сблъсъци, подобни на сегашните бяха убити 10 души, а стотици жилища бяха изгорени. Разследването продължава.", "date": "2018.10.21", "title": "Над 50 загинаха при сблъсъци между християни и мюсюлмани в Нигерия"}
{"url": "https://www.24chasa.bg/novini/article/7111993", "text": "Фокусник е откраднал ролекс за 90 000 лева от магазин на пъпа на София, пише в. \"Телеграф\". Кражбата станала миналата седмица в лъскав бутик на бул. \"Витоша\". Сигналът за дръзкото посегателство бил подаден в полицията а извършителят се издирва. Чужденецът седнал на маса и започнал да иска да разглежда различни марки часовници. Омайвал продавача 40 минути с приказки и въпроси за отделните аксесоари. Накрая обещал да купи определен часовник, оставил 100 евро бакшиш и обещал да се върне до часове. Никой не успял да види как ловко бута ролекса в джоба на сакото си. След като чужденецът си тръгнал, продавачът установил липсата на часовника и позвънил в полицията.", "date": "2018.10.21", "title": "Чужденец откраднал часовник за 90 000 лв. от бутик в София"}
{"url": "https://www.24chasa.bg/novini/article/7111991", "text": "Днес в Полша ще се състои първи кръг на местните избори, на които се очаква управляващата евроскептична партия Право и справедливост да отбележи нови победи, въпреки че националистките й изказвания и институционални реформи подхранват задълбочаващ се разрив с Европейския съюз, предаде Ройтерс. Право и справедливост дойде на власт през 2015 г. с комбинация от социални обещания, социален консерватизъм и засилена държавна намеса в икономиката. Въпреки обвиненията за все по-авторитарно управление, отправяни от страната и чужбина, управляващата партия запазва популярността си, предаде БТА. Изборите са част от по-голяма борба за бъдещето на Европа в момент, когато Брекзитът и унгарския премиер Виктор Орбан, съюзник на Право и справедливост, разтърсват ЕС, а десните партии печелят из целия континент, отбелязва Ройтерс. Полската управляваща партия е водеща на национално равнище, но контролира относително малък брой общински съвети. Ако успее да спечели нови места, Право и справедливост ще има по-голям достъп до местно финансиране - фактор, който може да окаже влияние на изборите догодина. Освен това тя би получила по-голям контрол върху училищата и театрите, които са важни елементи в националистическата й програма. Партията се противопоставя на абортите, контрацептивите и инвитро оплождането и иска културата и образованието да бъдат по-консервативни, отбелязва Ройтерс.", "date": "2018.10.21", "title": "Местните избори в Полша - тест за консервативното правителство"}
{"url": "https://www.24chasa.bg/novini/article/7111994", "text": "Нова Зеландия осъжда извършеното от саудитски агенти убийство на журналиста Джамал Кашоги и няма да участва в инвестиционен форум в Саудитска Арабия, предаде Ройтерс, като цитира изявление на министъра на търговията и икономическото развитие Дейвид Паркър. Нито един представител на Нова Зеландия няма да посети инвестиционния форум в саудитската столица Рияд, известен като \"пустинния Давос\". Критично настроеният към саудитските власти Кашоги е умрял в саудитското консулство в Истанбул, съобщиха вчера саудитски държавни медии, предаде БТА. Външният министър Уинстън Питърс потвърди, че Уелингтън ще се въздържи от участие, предаде ТАСС, цитирайки негово изявление на сайта на правителството. \"Признанието беше изключително важно, но извършването на убийство от длъжностни лица предизвиква безпокойство. Много въпроси остават без отговор\", подчертава Питърс. \"С нетърпение очакваме резултатите на провежданото от Турция разследване и призоваваме Саудитска Арабия да изпълни задълженията си за открито участие в него\", добавя той.", "date": "2018.10.21", "title": "Нова Зеландия няма да участва в саудитски инвестиционен форум заради смъртта на Кашоги"}
{"url": "https://www.24chasa.bg/novini/article/7111999", "text": "Решението на президента на САЩ Доналд   е деструктивно, заяви сенаторът републиканец Ранд Пол, цитиран от ТАСС. \"Ето защо (президентският помощникът по въпросите на националната сигурност) Джон Болтън не трябва да се допуска в сфери, свързани с външната политика на САЩ. Това ще унищожи десетилетия на работа по двустранния контрол над въоръженията, започната от (бившия президент Роналд) Рейгън\", заяви Пол в Туитър, коментирайки решението на президента. \"Не трябва да правим това, а да се стремим да решим свързаните с този договор проблеми и да се движим напред\", добави той. Пол е известен с това, че не одобрява политиката на натиск, провеждана от администрацията на президента и е заявявал, че е привърженик на дипломацията. Русия и САЩ не са изчерпали дипломатическите възможности за спасяване на договора, заяви изпълнителният директор на американската Асоциация за контрол на оръжията Дарил Кимбал, цитиран от ТАСС. Той напомни, че от началото на мандата на Тръмп официални представители на двете страни са се срещнали само веднъж, за да обсъдят предполагаемото нарушаване на договора от стран на Русия. Тогава Москва обхвърли обвиненията, поиска технически детайли и подчерта, че също има въпроси, свързани с използването на ракетните системи от американската система за противоракетна отбрана за настъпателни цели.", "date": "2018.10.21", "title": "Сенатор: Решението на Тръмп да изтегли договора за ликвидиране на ракетите е деструктивно"}
{"url": "https://www.24chasa.bg/novini/article/7112001", "text": "Протестиращи се събраха тази сутрин, малко преди 9 часа, до оградата на строителен обект, блокирала достъпа до култовата местност Германката край Созопол. Рибари, еколози и почитатели на едно от малкото останали девствени кътчета по Южното Черноморие настояват достъпът до морето и скалите  да бъде възстановен. Те подготвят подписка до областния управител Вълчо Чолаков и кмета на Созопол Панайот Рейзи. \"В района на Германката са риболували нашите дядовци и бащи. Ние сме израснали тук. Искаме спокойно да можем да хвърляме въдици, без някой да ни пречи \", заяви рибарят Аристотел от Созопол. В момента на място продължават да пристигат още хора, които да се включат в протеста. За сега тук няма представител на инвеститора \"Херсонес\" ЕООД, заради чийто обект в района на Германката бе отрязан достъпа до морето. Според местни, фирмата се представлява от столичния бизнесмен Петър Димитров. \"Изпратили сме питане до областния управител и копие до кмета на Созопол. Искаме да знаем извършена ли е първична регулация с обозначаване подходите за свободен достъп на граждани до държавните имоти в района на Германката, част от защитената местност Колокита. Нека отговорят и предвиждат ли се строителни мероприятия и къде, с цел обозначаване и обезопасяване достъпа до държавните имоти от бреговата ивица\", сподели преди \"24 часа\" Петко Горанов, един от инициаторите на протеста.  В момента тече подписка за свободен достъп до Германката - едно от култовите места на юг от Бургас. Нейното име се свързва с нещастен инцидент през 50-те години на миналия век, когато 21-годишна германка, застанала на скалата, за да се любува на морето, е отнесена от голяма вълна. Ние не сме против застрояването на имота, но обещанието на собственика му, че ще ни разрешава да преминаваме през него не е приемливо решение. Искаме това да стане по законен ред. Иначе много можем да говорим как е застроено Черноморието\", каза Маргарита Димитрова от Созопол, която често хвърля въдица на Германката. \"От една страна е законът за частната собственост, но от друга - за достъпа. Това е публична държавна собственост, всеки има право да дойде тук. Общината трябва да намери начин да осигури такъв достъп\",сподели друг от протестиращите. Рибари се оплакаха, че вече няма къде да хвърлят въдици, защото скалистият бряг край Созопол, а и не само той,  е застроен, а достъпът до морето отрязан. \"На никого не разчитаме, дойдохме тук, за да изразим нашето недоволство\", сподели жител на морската община.", "date": "2018.10.21", "title": "Бранят с протест култовата местност Германката край Созопол (Обновена+видео, снимки)"}
{"url": "https://www.24chasa.bg/novini/article/7112010", "text": "Обясненията на Саудитска Арабия за смъртта на журналиста Джамал Кашоги в консулството й в Истанбул са недостоверни и непоследователни, предадоха ДПА и Франс прес, цитирайки изявление на външната министърка Кристия Фриланд. \"Отправяме отново призив за детайлно разследване, в сътрудничество с турските власти, както и за пълно и подробно изясняване на обстоятелствата около смъртта на Кашоги\", подчертава външната министърка, цитирана от БТА. \"Отговорните за убийствата трябва да понесат последствията и да бъдат изправени пред съда\", се казва още в изявлението. Фриланд поднесе и съболезнованията си на годеницата и близките на Кашоги за трагедията, която преживяват.", "date": "2018.10.21", "title": "Канада: Обясненията по случая Кашоги са неубедителни и непоследователни"}
{"url": "https://www.24chasa.bg/novini/article/7112013", "text": "Полицаи задържаха три каруци с незаконна дървесина на 20-ти октомври в Монтанско. При проверката се оказало, че са натоварени с 3 куб. метра дърва за огрев от вида дъб без наличие на задължителната горска марка. Конфискувани са три моторни триона, задържани са два коня, уточняват от полицията. Съгласно утвърден план разстановка на директора на ОД на МВР- Монтана съвместно с жандармерия на територията на участък „Огоста“ е проведена специализирана полицейска операция по опазване на обществения ред и противодействие на конвенционалната престъпност. Обходени са селата Габровница, Вирове, Безденица, Долна Вереница, Благово, Крапчене, Стубел и Липен. В акцията са проверени 97 МПС, 113 лица и 9 обекта. Констатирани са 23 нарушения. Включени са 26 униформени със седем автомобила.", "date": "2018.10.21", "title": "Полицаи задържаха три каруци с незаконна дървесина в Монтанско"}
{"url": "https://www.24chasa.bg/novini/article/7111963", "text": "Вчера в Ханджоу бе открит официално университетът „Сиху\" (Westlake University). Той е първото частно висше училище в Китай, което ще бъде ориентирано към научните изследвания в областта на високите технологии, предава bulgarian.cri.cn. Почетен председател на борда на директорите на университета е американският физик от китайски произход и носител на нобелова награда Ян Джъннин. Президентът на университета „Сиху\" Шъ Игун заяви в речта на церемонията, че целта е той да се превърне в иноватор за китайската система на висшето образование, от който излизат специалисти на световно ниво. Университета възникна на базата на Института за напреднали изследвания „Сиху\", който бе създаден в края на 2016 г. и средствата за него идват от частни лица и организации. Основните сфери, в който той работи са природни науки, медицина и напреднали технологии. Миналата година в университета „Сиху\" бяха приети 19 докторанти, чийто брой тази година нарасна до 120. Очакванията са догодина те да достигнат 1200. Университетът си е поставил за цел до 2026 г. да има около 5000 редовни студенти, включително 3000 следващи магистърски програми и 2000 – бакалавърски.", "date": "2018.10.21", "title": "Нов частен университет отвори врати в Ханджоу"}
{"url": "https://www.24chasa.bg/novini/article/7112021", "text": "Шофьорът на училищния микробус Румен Иванов Архипов, спасил живота на 12 деца, да бъде удостоен посмъртно със званието Почетен гражданин на Кюстендил, предлага с докладна до Общинския съвет кметът на община Кюстендил Петър Паунов, предаде \"Дарик\". Румен Архипов е роден на 11 март 1964 година. Учил е във Второ Основно училище и в Техникума по електротехника. Трудовият му стаж е в Оптико-механичния завод и Мини Бобов дол. От 15 години е шофьор в транспортна фирма, превозваща ученици от град Кюстендил към селата в общината. Той е един от любимите шофьори на учениците. По данни от доклада на директорите на Природо-математическата гимназия и Начално училище „Св. Климент Охридски” на 15 октомври, в деня на трагичния инцидент, Румен Архипов е превозвал 10 ученици от гимназията и двама от Началното училище, от Кюстендил към селата Слокощица и Пиперков чифлик. По време на пътуването той получава масивен инфаркт и изпада в безсъзнание. В последните секунди от живота си той проявява истинско геройство, като опитвайки се да овладее автобуса, натиска с двата си крака спирачката, дърпа ръчната такава, изключва двигателя и успява да спре в оградата на къща в село Слокощица. Пренебрегвайки болката, която вероятно е изпитвал, той успява да спаси живота на децата, които е превозвал, пише в докладната до Общинския съвет, която ще бъде гласувана на 25 октомври.", "date": "2018.10.21", "title": "Предлагат посмъртна награда за шофьора, който спаси 13 деца и умря"}
{"url": "https://www.24chasa.bg/novini/article/7112027", "text": "Нощна спасителна акция проведоха спасителите от Дупница за издирване на двама изгубени израелци в Рила. Сигналът бил подаден малко след 20 часа, каза началникът на отряда на ПСС- Дупница Кирил Чолаков. Двете момчета тръгнали от хижа \"Иван Вазов\" към Рилския манастир. Когато се стъмнило обаче те изгубили пътеката и не познавали района. Били са и без осветление и в тъмното се изплашили. При подаването на сигнала те са посочили GPS - координати на мястото, на което се намират.  \"Това изключително много облекчи работата на планинските спасители. Двама колеги от Благоевград и трима от Дупница тръгнаха да ги издирват. Откриха двете момчета бързо. Акцията протече без проблеми\", допълни Чолаков.", "date": "2018.10.21", "title": "Намериха двама израелци, изгубени край Рилския манастир"}
{"url": "https://www.24chasa.bg/novini/article/7112170", "text": "Турция категорично няма да позволи да се покрие случаят с убийството на саудитския журналист Джамал Кашоги, заяви днес в предаване по телевизия СиЕнЕн-тюрк заместник-председателят на управляващата Партия на справедливостта и развитието Нуман Куртулмуш, съобщава в.\"Миллиет\". Куртулмуш посочи, че ще се положат усилия за осветляване на същината на случая и изрази увереност, че в най-скоро време истината ще излезе наяве, предаде БТА. Той каза, че има има силни подозрения за това какво се е случило, но все още не се е стигнало до категорично заключение, подкрепено с информации и разкрития. Едно престъпление, извършено в консулството на една държава, не може да се извърши без знанието на висшестоящите отговорни представители, изтъкна Куртулмуш. Ако престъплението наистина е било такова, ако доказателствата доведат до този извод, ще има много сериозни последици. И наистина това трябва да има много сериозни правни последици, подчерта Куртулмуш. Саудитска Арабия призна вчера, че журналистът Джамал Кашоги е починал при сбиване в сградата на нейното консулство в Истанбул.", "date": "2018.10.21", "title": "Турция: Категорично няма да позволим да се покрие случаят с убийството на Кашоги"}
{"url": "https://www.24chasa.bg/novini/article/7112173", "text": "Учени регистрираха повторна поява на зона с анормално топла вода в североизточната част на Тихия океан в резултат на глобалното затопляне, съобщи Сайънс алърт. По мнението им, тази зона може да доведе до екстремни климатични условия в Аляска и други райони в САЩ, предаде БТА. За пръв път анормалната зона бе регистрирана през 2013 г. Тя се разширяваше през 2014 г. и 2015 г. Специалисти приписаха разширяването й на продължителната суша в Калифорния и рекордно високата температура на въздуха в Сиатъл през 2015 г. Въпросната зона повлия върху климата по западното крайбрежие на САЩ и допринесе също за поява на бури и студено време по източното крайбрежие и в южната част на страната. Според учените, виновникът за появата на анормално топлата зона в Тихия океан е необичайно високата за есенните месеци температура на въздуха над Аляска. Зоната ще продължи да съществува до края на октомври, а след това въздействието й постепенно ще започне да намалява. Настъпването на есента се забави с 4 седмици в южната и югоизточната част на Аляска, където по това време обикновено валят дъждове.", "date": "2018.10.21", "title": "Учени откриха признаци за климатична катастрофа край брега на Аляска"}
{"url": "https://www.24chasa.bg/novini/article/7112203", "text": "Неизвестни лица са нападнали с чукове рано тази сутрин посолството на Канада в атинския район Халандри, съобщава ТАСС, като се позовава на в.\"Катимерини\". Според информацията около десет души с маски на лицата и качулки са нанесли щети на входа на посолството. Те са разбили с чукове стъклата на прозорците на приемната и са заляли с черна и червена боя стените, предаде БТА. Полицията е задържала едни човек, който впоследствие е бил освободен, тъй като не е бил свързан с инцидента. До момента никой не е поел отговорност за нападението. По-рано подобни нападения са извършвали членове на анархистката група \"Рубикон\". Анархистката група \"Рубикон\" , която се появи през 2009 г. в разгара на икономическата криза, е извършвала нападения срещу държавни институции, правителствени сгради, чуждестранни дипломатически мисии и представителства на чужди компании.", "date": "2018.10.21", "title": "Неизвестни нападнаха с чукове посолството на Канада в Атина, заляли и стените с боя"}
{"url": "https://www.24chasa.bg/novini/article/7112216", "text": "Днес е \"мрачен ден\" за всички, борещи се с епидемията от ебола, след като бунтовници застреляха двама здравни служители, работещи към конгоанската армия, съобщи снощи здравното министерство на ДР Конго, цитирано от Асошиейтед прес. Това изглежда е първият случай при тази епидемия, в който бунтовници убиват здравни работници. Епидемията е във военна зона. Много бунтовнически групировки са активни в далечните североизточни райони на Конго. Бунтовниците са открили огън по невъоръжени служители, работещи към военната част за бърза медицинска помощ, на входа на град Бутембо, уточни здравното ведомство, предаде БТА. Нападението, извършено през деня, изглежда предварително планирано, като цивилни не са били ранени. Медицинските служители са били разположени в \"опасната зона\", за да помогнат на здравни служители, работещи по националната границата. Потвърдените случаи на ебола достигнаха 200, включително 117 починали. Организации за подпомагане на борбата с епидемията изразиха безпокойство, след като несигурността и понякога враждебното отношение на местните жители доведоха до увеличение на новите случаи с над два пъти този месец. Здравните работници, борещи се с епидемията, обявена на 1 август, посочват, че всекидневно чуват изстрели. Те работят ескортирани от мироопазващите сили на ООН или конгоанските сили за сигурност и се стараят да приключват работа преди залез слънце, за да намалят опасността от нападение. Миналия месец заради смъртоносно нападение на въоръжена групировка срещу цивилни в град Бени трябваше с дни да бъде прекратена дейността по овладяването на епидемията от ебола и резултатите се виждат сега. Много от потвърдените нови случаи този месец, включително регистрираните 6 случая вчера, са в Бени, където е съсредоточена предимно работата по борбата с ебола.", "date": "2018.10.21", "title": "Бунтовници убиха двама здравни служители, борещи се с епидемията от ебола в Конго"}
{"url": "https://www.24chasa.bg/novini/article/7112226", "text": "За пътен инцидент на Околовръстен път преди разклона за с. Казичене съобщават от МВР.  По първоначални данни тир, движейки се по Околовръстен път, преди разклона за с. Казичене, се е ударил в информационните табели на пътя и се е преобърнал. На място веднага са изпратени екипи на полицията, пожарната и Бърза помощ. Пострадал е водачът на камиона. Сигналът за инцидента е подаден около 12 часа днес. Временно е ограничено движението на моторни превозни средства в района.", "date": "2018.10.21", "title": "Тир се удари в табели на Околовръстното преди Казичене и се преобърна, шофьорът е пострадал (Видео)"}
{"url": "https://www.24chasa.bg/novini/article/7112218", "text": "Два месеца преди Коледно-новогодишните празници, хотелите и къщите за гости в Сапарева баня вече са резервирани. Дестинацията е предпочитана за почивка, заради топлите минерални извори. В планинския курорт Чепеларе 90% от легловата база също вече е заета, разказва  . В полите на Рила планина Нова година ще посрещнат предимно гости от столицата. Повечето от хората вече са платили почивките си като са се възползвали от 30-процентното намаление. В това вилно селище за три дни със закуска едно семейство с деца ще изхарчи около 350 лева. \"Прави ми впечатление, ориентирани са след летните почивки веднага мислят за Нова година и правят ранни резервации\", смята управителя на хотелски комплекс Христина Христова. В хотелите цените са по-високи. Тридневен пакет със закуска и вечеря излиза около 310 лева на човек. В цената влиза и ползване на СПА център и джакузи.", "date": "2018.10.21", "title": "Сериозна заетост по курортите преди Коледните и Новогодишни празници"}
{"url": "https://www.24chasa.bg/novini/article/7112242", "text": "Обединените арабски емирства направиха сериозна заявка, че смятат да поставят България на своята бизнескарта, където тя е основно липсващо звено след милиардни инвестиции в Сърбия, Черна Гора и останалата част от Западните Балкани. Това бе основна тема на разговора между премиера Бойко Борисов и престолонаследника на Абу Даби шейх Мохамед бин Зайед ал Нахаян, много по-популярен на Запад с абревиатурата MBZ. Познат и като много практичен политик, принцът не губи много време след традиционните любезности в началото на срещата и веднага насочи разговора към основното, което го интересува - балканската връзка. Акцентът за Западните Балкани и темата на българското председателство очевидно са привлякли интереса на Абу Даби към София, защото MBZ попита първо за това. След което бяха обсъдени възможни бъдещи проекти, както и идеи за инвестиции в транспортни коридори и свързаност. Интересът на ОАЕ към Западните Балкани започва навремето с програми за помощ към Албания и Косово, преминавайки към плахи инвестиции в Босна и Херцеговина, после Черна гора, за да прерасне в целенасочена политика в Сърбия. В западната ни съседка ОАЕ имат инвестиции в четири ключови сектора - авиация, строителство, земеделие и военни технологии. Сектори, в които и България смята, че има какво да предложи. С Белград емирствата подписват през 2015 г. за изграждане на крайдунавски проект за 3,5 млрд. долара. По-рано през 2013 г. “Итихад” - националният авиопревозвач на Абу Даби купува 49% от почти фалиралата сръбска авиокомпания JAT с амбицията да създаде заедно с новата компания Air Serbia регионален авиохъб. ОАЕ имат също така многомилионни договори с оръжейната компания “Югоимпорт” и инвестиции в земеделски земи и продукция. Емирствата са четвърти в света вносител на оръжие, което разпределено на глава от население около милион граждани ги прави най-въоръжената нация в света. Разбира се, част от военните технологии и оборудване отиват за задграничните проекти на ОАЕ в Африка и Арабския свят. Страната е втора в списъка с чуждестранни донори на Македония извън ЕС. В Албания ОАЕ са финансирали изграждането на пътната артерия Тирана-Елбасан и летището в Кукеш. В Черна гора, където през 2012 г. на практика е първото емиратско посолство, открито на Балканите мощна финансова група от Абу Даби построява най-големия бизнесцентър “Атлас Кепитъл” в Подгорица. “Порто Монтенегро” в Котор също е с емиратско финансиране. Освен в туристическия сектор ОАЕ имат инвестиции и в земеделието на Черна гора. Повечето от проектите им в региона са част от стратегическа програма за сигурност и диверсификация на икономиката в постпетролната ера. Инвестициите на ОАЕ в района на Западните Балкани обаче според някои наблюдатели може да се разглеждат и като целенасочено позициониране срещу регионалното влияние на Турция. Докато тези в индустрията са по-скоро контрапункт на Русия.", "date": "2018.10.21", "title": "Абу Даби със заявка пред Борисов да сложи България на бизнескартата си (Обновена)"}
{"url": "https://www.24chasa.bg/novini/article/7112162", "text": "Фирма “Камакс” е създадена през 1994 г. в партньорство с производители на щори от Чехия. Започва с един модел щора с трима работници. Сега компанията е с над 90% българско участие, в нея работят 186 души, произвежда над 100 модела щори и сенници в 1154 цвята. Нашата сила е в способността да произвеждаме иновативни и висококачествени продукти, които присъстват в хиляди домове и търговски сгради в България и по света, обясняват от “Камакс”. Продукцията се реализира на вътрешния и на международния пазар. Фирмата има партньори и дистрибутори в 153 населени места в страната, както и в Германия, Англия, Франция, Белгия, Холандия, Гърция, Румъния, Малта и Македония. Продукти на “Камакс” има в някои от най-престижните нови сгради в столицата като “Капитал Форт”, VERTIGO Business Tower, Национална галерия за чуждестранно изкуство, офис сграда “Експо 2000” и др. “Камакс” е партньор със световни лидери в производството на слънцезащитни продукти като Hunter Douglas, Somfy, PARA, Louvolite, Albayrak Tente, “Флорос”, Stin, “Вюрт”, “Евро Стил ММ”. Работи и с фирми от Гърция, Турция, Полша, Чехия, Китай. “Камакс” първа в своя бранш в партньорство със Somfy (Франция) внедрява моторизация и автоматизация на задвижванията чрез компютър или мобилен телефон. През 2015 година “Камакс” стартира работа по нов дългосрочен проект - програма “20 ключа” по японски модел, насочена към цялостно подобряване на оперативната ефективност и качеството на работа. През февруари 2004 г. “Камакс” е сертифицирана по международния сертификат за качество ISO 9001. Основателят на фирмата Емил Максимов казва, че най-трудно в тази дейност е, че всеки клиент е със своите индивидуални желания. Създаването на продукт изисква усилия и време. Създавайки едно хубаво вино, впоследствие можеш да го продаваш дълги години на милиони клиенти, докато в производството на нашите продукти усилията са насочени да задоволиш очакванията на всеки един отделен клиент, казва бизнесменът. Максимов допълва, че успехът за него е усещането, че вървиш по възходяща линия. И в бизнеса, както и в живота, имало върхове и спадове, но когато погледнеш назад във времето и видиш от къде си започнал, като видиш хората, които са ти повярвали и още вървят с теб, като усещаш признанието и любовта на стотици хиляди клиенти, нямало как да не се радваш, че си успял. Във фирмите на “Максгруп”, към която е “Камакс”, работят вече около 300 служители и работници. Най-голямото признание било любовта и уважението на служителите и работниците. През 2017 г. “Камакс” получава наградата “Златна мартеница” от конкурса за най-добра българска фирма, проведен ежегодно с подкрепа на Fibank. Това е и радващо, и задължаващо, казва Максимов. А за следващите три години “Камакс” има три амбициозни цели - развитие на производствената програма, на техническите възможности и за нови изделия и нови пазари. За тази цел фирмата ще инвестира над 2 мил. лв. със съдействието и финансирането от Fibank. Ще се акцентира и върху подобряването на условията и квалификацията на работниците и служителите. “Избрах да правя бизнес в България, защото това е най-нормалното - да работиш в родината си, да отдаваш силите си за развитие на България, на града в който живееш, на хората, които са повярвали и вървят след теб. Много е тъжно, когато виждаме в последните години много млади хора да напускат България, за да търсят реализация в други страни. Освен за страната ни това се превръща в сериозен проблем и за нас, работодателите”, казва Максимов. И допълва, че Fibank е повече партньор, не само финансова институция. Партньорските отношения се чувствали от най-ниското ниво служители до ниво директори. Коректното отношение на банката проличало най-много във времето след 2009 г., когато редица фирми изпитвали сериозни затруднения. “Срещал съм много разбирателство и при развитието на “Камакс” и на другите фирми от група “Максгруп”. Освен че са много креативни и открити за всички нови идеи, голямо предимство на Fibank e и че е изцяло българска банка. Това я прави много активна и с бързо вземане на решения. Работил съм и с други банки, но партньорството ми с Fibank остана най-трайно и най-ползотворно. Цялото развитие в “Камакс” е финансирано от Fibank”, казва Максимов.", "date": "2018.10.21", "title": "Емил Максимов: С Fibank сме партньори от\n18 г., цялото ни развитие е финансирано от тях"}
{"url": "https://www.24chasa.bg/novini/article/7112257", "text": "Полюсни са реакциите в Скопие след решението на македонския парламент в петък вечерта да се даде ход на промяната на конституцията и името. Властта и опозицията остават разделени. Историческото решение на македонския парламент се приема със спокойствие, предаде  Въпреки това все още няма официални реакции нито от властта в лицето на Зоран Заев, нито от страна на президента Георге Иванов, към когото вече имаше призиви да реагира. В първия хладен ден палатковият лагер пред парламента е опустял. Има само един дежурен. „Това е предателство и не я искаме тази власт. А онези 8 души са най-големите предатели. Според мен са ги подкупили”, заяви Владимир Кавадарков от инициативния комитет за предсрочни избори. Зендал е на обратното мнение. „Младите трябва да имат работа. Ако стане каквото обеща Заев – 500 евро заплата, младите няма да бягат и ще бъде по-добре”, смята той. А някои одобряват целта, но не и средствата. Според Мартин Македония да влезе в НАТО и ЕС, но не по такъв начин. От утре започва сформиране на комисия, която да обсъди исканията на ВМРО за амнистия на престъпленията при щурма на парламента през април. В момента ситуацията е спокойна, но палатковият лагер остава и поддържа исканията си за оставка на правителството.", "date": "2018.10.21", "title": "Властта и опозицията в Скопие остават разделени"}
{"url": "https://www.24chasa.bg/novini/article/7112266", "text": "Над 100 мигранти, спасени с кораби, чакат от месеци в Италия и Малта, за да бъдат изпратени в Германия, както им бе обещано, според федерално запитване на германски депутати, съобщи ДПА. Справката сочи, че 115 мигранти остават в двете южноевропейски страни, които им позволиха да слязат на брега, след като други страни членки на ЕС обещаха да ги приемат, предаде БТА. Германското правителство каза, че мигрантите първо трябва да преминат медицински прегледи, да бъдат регистрирани и интервюирани преди да бъдат прехвърлени в Германия. Проучването сочи, че те също така трябва да бъдат проучени от германските разузнавателни служби. Едва след тези процедури германската федерална служба за бежанците координира прехвърлянето. Агенцията вече се е свързала с няколко общини, които са проявили интерес да приемат бежанците. Ула Йелпке, говорителка на парламентарната група на \"Левите\", които внесоха запитването, похвали Берлин за предложението да приеме мигранти, но допълни, че обещанието трябва да бъде изпълнено бързо. Става въпрос за 50 души, които бяха спасени от два военни кораба в Средиземно море на 13 юли и свалени в Сицилия и 65 души, които бяха спасени от кораба за спасителни мигрантски мисии \"Акуариус\" на 10 август и бяха оставени в Малта. Няколко страни от ЕС вече посрещнаха мигрантите, чието влизане първоначално бяха одобрили.", "date": "2018.10.21", "title": "Спасени в морето мигранти очакват с месеци прехвърлянето си в Германия"}
{"url": "https://www.24chasa.bg/novini/article/7112271", "text": "Влогърите са новите звезди. Те вече са по-известни от някои певци и актьори. Никога не са стъпвали в телевизия, но са гледани от милиони фенове. Ще станат ли милионери като менторите си на запад и ще победят ли телевизиите? Ще разберете в четвъртия брой на предаването TrendY. Гледайте тази неделя, 21 октомври от 18 часа по БНТ 1. Безспорно е, че книгите са вечни. В този брой на TrendY зрителите ще могат да надникнат зад кулисите на Националната библиотека. Много от вас може би са били там, други ще я видят за първи път, но има кътчета, до които почти никой не е стигал - за потайностите на библиотеката. След лабиринтите на библиотеката водещият Искрен Тончев-Искрата ще се срещне с момиче, което няма нужда от интернет и телевизия, за да е харесвано и популярно. Венда познава музиката повече от добре – не само класическата, а и електронната. Вижте какво тя прави с цигулката. В рубриката за пътешествия дигиталните номади Асен и Лаура ще ни отведат отново в далечното Перу. Директно до най-високото езеро на света Титикака, за да видим как местните живеят на плаващи острови.", "date": "2018.10.21", "title": "Ще победят ли влогърите телевизията? - гледайте в TrendY тази вечер от 18 часа по БНТ1"}
{"url": "https://www.24chasa.bg/novini/article/7112275", "text": "Илхан Кючюк, член на Европейския парламент от АЛДЕ / ДПС, взе участие в анти-Брекзит протеста, по време на който над половин милион души призоваха за провеждането на референдум за условията по сделката за напускане на ЕС. Евродепутатът бе в Обединеното кралство по покана на Либералдемократическата партия в качеството му на вицепрезидент на партия АЛДЕ. И въпреки че британският премиер Тереза Мей отхвърли идеята за провеждане на втори референдум, според Кючюк е време за равносметка, съобщиха от пресцентъра на евродепутата. „Тук съм, защото каквото започна с лъжа, не може да приключи с лъжа. Време е да приемем истината, а тя е, че Брекзит е глупава и болезнена идея, която нe може да се реализира в интерес на гражданите. Те са тези, които трябва да получат финалната дума, и в това е силата на демокрацията. Вярвам, че Европейският съюз и Обединеното кралство имат общо бъдеще напред и можем да се противопоставим на тази грешка, наречена Брекзит“, заяви Кючюк пред британски медии. Протестът бе организиран от групата \"People’s vote\" и по първоначални оценки се очакваше в демонстрацията да се включат около 100 000 души, но според организаторите над 600 000 са изпълнили улиците около британския парламент в Лондон. На митинга имаше много депутати от големите партии в страната, а речите бяха открити от кмета на Лондон Садик Хан. През изминалата седмица лидерите на ЕС посрещнаха в Брюксел със скептицизъм последните предложения на британския премиер Тереза Мей за Брекзит и въпреки че крайният срок за напускане на ЕС наближава, двете страни изглежда са далече от постигане на споразумение.", "date": "2018.10.21", "title": "Илхан Кючюк от Лондон: Идеята за Брекзит започна с лъжа и не може да приключи така"}
{"url": "https://www.24chasa.bg/novini/article/7112543", "text": "Президентът на САЩ Доналд Тръмп каза, че се нуждае от повече информация за убийството на саудитския журналист Джамал Хашоги и ще работи с Конгреса по въпроса за американски отговор, предаде Асошиейтед прес, цитирана от БТА.  Късно вечерта на предизборна проява в щата Невада Тръмп каза, че в скоро време ще разговаря със саудитския престолонаследник принц Мохамед бин Салман. Саудитските власти съобщиха, че Джамал Хашоги е умрял в консулството на Саудитска Арабия в Истанбул при юмручен бой с служители там. Това обяснение обаче породи твърдения, че тази версия е опит за предпазване на влиятелния саудитски престолонаследник. Тръмп първоначално каза, че вярва на саудитското твърдение, но вчера вечерта той каза, че продължава да не знае къде е тялото на Хашоги. Президентът заяви: \"Бих искал да разбера къде е тялото и какво се е случило\". Той допълни, че напредъкът по този въпрос е много бавен. Според Лондон саудитските обяснения за смъртта на Хашоги не са правдоподобни, предаде Франс прес, като се позовава на интервю за Би Би Си на британския министър за Брекзит Доминик Рааб. \"Ние подкрепяме разследването на турските власти, за да видим какви са фактите, защото съществува сериозно съмнение относно обяснението, което беше дадено\", подчерта Рааб. \"Британското правителство иска да бъдат посочени отговорни за тази смърт\", заяви министърът. Германия заяви готовност да замрази износа си на оръжия за Саудитска Арабия в резултат на обясненията за смъртта на Хашоги, определени от Берлин като недостатъчни, предаде Франс прес. В интервю за германската телевизия А Ар Де германският външен министър Хайко Маас каза, че много въпроси остават без отговор след убийството в началото на октомври на журналиста и \"докато тези въпроси останат без отговор, не мога да си представя, че има положителна база в германското правителство, за одобряване на износа на оръжия за Саудитска Арабия\". Германия издаде на 30 септември лицензии за оръжеен износ за Саудитска Арабия в размер на 416,4 милиона евро за 2018 г. Преди нея по този показател е само Алжир със сумата от 741,3 милиона евро. Франция каза днес, че иска да бъде разкрита пълната истина за убийството на саудитския дисидент и журналист Хашоги, предаде Ройтерс, като се позова на изказване на френския финансов министър Брюно Льо Мер. В интервю за телевизия Франс 3 Льо Мер определи като прогрес това, че саудитските власти са признали фактите и са поели известна отговорност. \"Но трябва да бъде хвърлена пълна светлина\". На въпрос как ще се развият двустранните отношения от този момент нататък, Льо Мер каза, че това \"ще зависи от начина, по който истината бъде извадена на яве, разследването бъде проведено и резултатите бъдат установени\".", "date": "2018.10.21", "title": "Тръмп: Нуждая се от повече информация по случая с Джамал Хашоги"}
{"url": "https://www.24chasa.bg/novini/article/7112546", "text": "Шофьорът на ТИР, пострадал при катастрофа на Околовръстното шосе на София край Казичене, е стабилизиран и бе опасност за живота, информираха от болница \"Света Анна\", където беше приет веднага след инцидента. Мъжът е на 56 години. След обстоен преглед не са се потвърдили първоначалните съмнения за фрактура на череп.                                                                                                                                                                                                                                                                                                                       ", "date": "2018.10.21", "title": "Без опасност за живота е шофьорът на тира, преобърнал се край Казичене"}
{"url": "https://www.24chasa.bg/novini/article/7112558", "text": "Носителят на Нобелова награда за химия за 2008 г. Осаму Шимомура почина на 90-годишна възраст, предаде ТАСС като цитира японски медии. Японско-американският учен умря в Нагасаки. Осаму Шимомура е специалист в областта на органичната химия и морската биология. Роден е през 1928 г. във Фукучияма, префектура Киото, Япония, а през 60-те години на миналия век се установява в САЩ, където живее и работи. През 2008 г. Шимомура и американците Мартин Чалфи и Роджър Циен стават лауреати на Нобелова награда за химия за откриването и разработването на зеления флуоресциращ протеин (GFP), който за пръв път е наблюдаван при медузите Aequorea victoria през 1962 г. ", "date": "2018.10.21", "title": "Почина Нобеловият лауреат за химия \nОсаму Шимомура"}
{"url": "https://www.24chasa.bg/novini/article/7112570", "text": "Насред скептицизма, който предизвикаха саудитските обяснения за смъртта на журналиста и дисидент Джамал Хашоги, днес се появи нова версия за случилото се в саудитското консулство в Истанбул, където Хашоги влезе на 2 октомври. Версията е предоставена от пожелал да запази анонимност саудитски представител, предаде Ройтерс, цитирана от БТА.  Той разказа, че екип от 15 саудитски граждани е бил пратен за среща с Хашоги на 2 октомври в саудитското консулство в Истанбул. Този екип е заплашил журналиста, че ще бъде упоен и отвлечен, а после, когато той е оказал съпротива, е бил убит по време на хватка причиняваща задушаване. Член на екипа тогава облякъл дрехите на Хашоги, за да изглежда, че той напуска сградата на консулството, допълни саудитският представител, пожелал да запази анонимност. Саудитските власти казаха, че Хашоги умрял в юмручен бой в консулството. Преди това близо две седмици те казваха, че той е напуснал сградата и отричаха твърденията, че нещо се е случило с него вътре. Малко след като тази версия бе разпространена вчера, друг саудитски представител каза, че Хашоги е починал в следствие на задушаване. Сега версията за задушаването бе потвърдена от пожелалия да остане анонимен саудитски представител. Той разказа още, че трупът на журналиста бил увит в килим и бил предаден на \"местен сътрудник\", който да се отърве от него. Така представителят опроверга появилите се твърдения, че тялото на Хашоги е било разрязано на части. Той каза, че предварителни резултати от разследването не навеждат на мисълта, че Хашоги е бил измъчван или обезглавен. Саудитският представител представи и документи, за които каза, че са на вътрешното разузнаване на саудитското кралство, в които се говори за инициатива за връщане в страната на дисидентите. Сред тях е имало документ, касаещ Хашоги. Саудитският представител представи и свидетелски разкази на онези, които са били замесени в прикриването на екипа от 15-те саудитски представители, както и първоначални резултати от вътрешно разследване. Представителят каза, че първоначалната версия на саудитското правителство за съдбата на Хашоги е била базирана на \"фалшиви информации, предоставени от вътрешни източници по онова време\". След като станало ясно, че тези информации са неверни, правителството започнало вътрешно разследване и се въздържало от коментари, разказа представителят и допълни, че разследването продължава. Турски източници пък казаха, че властите имат аудиозапис, който, според тях, документирал убийството на Хашоги в консулството, но не са го публикували. Според анонимния представител екипът от 15 души е трябвало да похити Хашоги и го държи за известен период от време в безопасна къща извън Истанбул. Но после трябвало да го пусне, ако той откажел да се върне в родината си. Нещата обаче се объркали в началото, защото екипът прекрачил заповедите и бързо прибягнал до насилие. Според саудитския представител Хашоги бил вкаран в генералното консулство, където служител на име Махер Мутреб започнал да му говори за връщане в Саудитска Арабия. Хашоги отказал да се върне и казал на Мутреб, че човек го чака отвън и ще се свърже с турските власти, ако той не се появи след час. Тогава Мутреб заплашил Хашоги с дрогиране и отвличане и Хашоги повишил глас. Тогава екипът изпаднал в паника и предприел действия, за да заглуши виковете на Хашоги. Стигнало се до хватка през врата и запушване на устата. В резултат на това Хашоги починал. \"Те се опитаха да му попречат да вика, но той умря. Намерението не беше да го убиват\", каза представителят. Запитан дали екипът е задушил Хашоги, представителят каза, че \"ако поставите някой на годините на Джамал в тази позиция, то той вероятно ще умре\". После представителят разказа, че екипът увил тялото в килим и то било изкарано с кола и предадено на местен сътрудник, за да се отърве от него. Той бил жител на Истанбул. Сега следователите се опитвали да установят къде е тялото, разказа анонимният представител. Междувременно на саудитец от екипа на име Мустафа Мадани били дадени часовникът Епъл, очилата и дрехите на Хашоги и той излязъл през задната врата на консулството в опит да изглежда, че журналистът е напуснал сградата. Мадани отишъл в квартал Султанахмет, където се отървал от вещите на Хашоги. Представителят каза, че екипът после написал фалшив доклад за случилото се, който заблудил властите, и след това бързо напуснал страната. Сега и 15-те членове на екипа били задържани и разследвани, както и трима местни заподозрени, допълни представителят.", "date": "2018.10.21", "title": "Анонимен саудитски представител разказа как точно е умрял журналистът Хашоги"}
{"url": "https://www.24chasa.bg/novini/article/7112580", "text": "Националната седмица на четенето започва утре и ще продължи до 26 октомври. Това съобщиха от Министерството на образованието и науката /МОН/. Целта на инициативата е насърчаване и повишаване на грамотността сред учениците, предаде БТА.  В седмицата са включени разнообразни игри, състезания, представяне на книги, както и национален маратон на четенето. Домакин на събитието тази година е Регионалното управление на образованието във Велико Търново. За първи път Институтът по български език към БАН е разработил игрова надпревара за особеностите на българския език за учениците от 5-ти, 6-ти и 7-ми клас. Участието е на доброволен принцип. Националната седмица на четенето ще бъде подкрепена за първи път от представители на Българската асоциация на софтуерните компании, на Българската аутсорсинг асоциация и на Българската асоциация по информационни технологии, се посочва в съобщението.", "date": "2018.10.21", "title": "Започва Националната седмица на четенето"}
{"url": "https://www.24chasa.bg/novini/article/7112585", "text": "Голяма част от британските компании са готови да приложат плановете си за извънредни действия по повод Брекзит до Коледа, ако няма по-голяма яснота около излизането на страната от ЕС, предупреди днес Конфедерацията на британската индустрия, цитирана от Ройтерс. Конфедерацията уточни, че плановете може да включват съкращаване на работна ръка, преместване на веригите на доставки извън Великобритания, запасяване със стоки и преместване на производства и услуги в чужбина, предаде БТА.  Предупреждението е отправено на фона на все по-нарастващите опасения, че Великобритания ще напусне ЕС без споразумение за бъдещите отношения. Това може да означава мита върху британския износ, въвеждане отново на погранични проверки, ограничения за туристи и работници, което е доста вредна комбинация за бизнеса. Дискусиите между двете страни стигнаха до задънена улица главно по въпроса как да има отворена граница между Ирландия, която е член на ЕС и Северна Ирландия, която е част от Великобритания. Срещата на върха на ЕС миналата седмица не доведе до напредък по въпроса. Следващата среща е насрочена за декември, като не остава много време до официалното излизане на Лондон от блока на 29 март догодина. Дори да се стигне до споразумение по \"развода\", има съмнения в способността на британския премиер Тереза Мей да осигури необходимото мнозинство в парламента заради огромното разделение по този въпрос. Ако до декември не бъде сключено окончателно споразумението, компаниите ще натиснат бутона на плановете си за извънредни ситуации, каза генералният директор на Конфедерацията Каролин Феърбеърн. Ще бъдат изгубени работни места и ще бъдат преместени вериги на доставки, допълни тя.", "date": "2018.10.21", "title": "Повечето британски компании ще задействат спасителните си планове до Коледа, ако няма Брекзит"}
{"url": "https://www.24chasa.bg/novini/article/7112649", "text": "Приятели на Джамал Хашоги заявяват, че саудитският журналист е бил горд арабин, който е искал да се установи в родината на своите предци, Турция, и да допринесе за развитието на растящата общност от арабски изгнаници, които са намерили там убежище, пише в обширен материал Асошиейтед прес, цитиран от БТА.  Хашоги изчезна на 2 октомври, след като влезе в саудитското консулство в Истанбул. Вчера Саудитска Арабия призна, че той е починал, след като се е сбил с хора, които е срещнал там, но според АП тази версия е била посрещната със скептицизъм, а турски проправителствени медии твърдят, че саудитски отряд е пътувал за Турция специално за да убие колумниста на \"Вашингтон Пост\". За Хашоги, любител на историята, растящата арабска общност и турската сила в региона са били отзвук от времето на Османската империя, когато Истанбул е бил център на един богат и мултикултурен Среден Изток. С милиони арабски изгнаници, които са напуснали домовете си поради войни или преследване, Турция се е превърнала в плодотворна среда за таланти и идеи, място, където Хашоги би имал възможност да реализира собствените си проекти, включително създаване на продемократична група, група за контрол на медийната свобода, форум за разпространение на икономически изследвания и създаване на онлайн издания. Хашоги е планирал да се ожени за турската си приятелка на 3 октомври, на следващия ден след влизането му в саудитското консулство в Истанбул, за да получи документите, които потвърждават развода му с предишната му съпруга. Той е бил купил дом в Истанбул и според приятелите му е планирал да разделя времето си между Истанбул и Вирджиния, където е притежавал апартамент от 2008 г. Убийството на Хашоги изпрати смразяващо послание до много арабски изгнаници, които са намерили убежище в Турция. Няколко антиправителствени арабски телевизии излъчват от Турция, а истанбулската Арабска медийна асоциация има около 800 члена. Турция също така е приела хиляди членове на забраненото в Египет Мюсюлманско братство, след като президентът от братството беше свален от армията през 2013 г. Много сирийски групи, които се противопоставят на президента Башар Асад, очаквано са се събрали в съседна Турция, където почти 3 милиона сирийци са избягали от войната в родината си. В своите последни интервюта Хашоги декларира подкрепа за турската политика по отношение на Сирия, докато същевременно критикува позицията на собственото си правителство. Саудитската политика напоследък се сближава с политиката на САЩ в Сирия и открито подкрепя водените от кюрдите сили в Източна Сирия, на които Турция гледа като на опасност. Хашоги е критикувал разрива на страната си с Турция с аргумента, че един съюз на двете регионални сили би бил по-естествен от партньорството между САЩ и Саудитска Арабия. Хашоги, някога вътрешно лице в саудитското кралско семейство, се превърна в критик на управляващите в кралството след разгрома на опозицията, войната срещу съседен Йемен и прекъсването на отношенията с Катар. Хашоги намери топъл прием в Истанбул, казва Азам Тамими, британски палестинец. \"Настоящите политически власти в Турция имат най-близки връзки с арабите от времето на Османската империя преди сто години. Ердоган и неговата партия се отвориха към арабите\", казва Тамими. Предците на Хашоги са живели в днешна Централна Турция. Фамилното име означава \"производител на лъжици\" и на турски се произнася като \"Кашъкчъ\". Еяд Алхаджи, сирийски кинематографист, казва, че Хашоги е бил \"енциклопедия\" за историята на региона. Алхаджи си е сътрудничил със саудитския журналист по проект за документален филм за живота на Фахредин паша, последния османски управител и военен комендант на Медина, който е отбранявал днешния саудитски град по време на арабски бунт през Първата Световна война. Обсадата на Медина отзнаменувала края на Османската империя и раждането на новите арабски държави. По време на боевете семейството на Хашоги е било прогонено - някои избягали в Измир в днешна Турция, а други - в Дамаск. Паметта за Фахредин паша, който е воювал срещу новите национални държави и за запазване на османското влияние, е предмет на дълбоко разделение между лидерите на държавите от Персийския залив и Турция. Миналата година лидери от Залива, критични към турския президент Реджеп Тайип Ердоган, го сравниха с Фахредин, когото обвиняват, че е ограбил културното им наследство, като при напускането на Медина е взел ръкописи и ги е отнесъл в Истанбул. Анкара, която застана на страната на Катар, отговори на това, като нарече улицата, на която е разположено посолството на Обединените арабски емирства, на името на Фахредин. \"Този период е повратна точка за бъдещето на всички арабски държави и на Средния Изток\", казва Алхаджи за посланието, което според него Хашоги е искал да предаде чрез техния проект. \"Ние не трябва да се фокусираме върху Фахредин като биография, но трябва да се справим с историята от този период\", казва сирийският кинематографист.", "date": "2018.10.21", "title": "Хашоги е гледал на Турция като база за един нов Среден Изток"}
{"url": "https://www.24chasa.bg/novini/article/7112665", "text": "Още 25 души са призовани в Турция да дадат показания като \"свидетели\" в рамките на разследването на твърденията за убийството на саудитския журналист Джамал Хашоги в сградата на саудитското консулство в Истанбул, съобщи турският телевизонен канал НТВ. Телевизията припомня, че 20 души дадоха показания във връзка с разследването на 19 октомври. Саудитска Арабия призна вчера, че журналистът Джамал Хашоги е починал при сбиване в сградата на нейното консулство в Истанбул, но не даде повече обяснения. Турската полиция и следователи претърсиха тази седмица сградата на консулството и резиденцията на саудитския консул в Истанбул. Следователите претърсиха също гора, близо до Истанбул, за да се опитат да намерят тялото на журналиста, но засега няма резултат.", "date": "2018.10.21", "title": "Още 25 души в Турция ще дават показания във връзка с убийството на Хашоги"}
