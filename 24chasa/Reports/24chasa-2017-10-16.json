{"url": "https://www.24chasa.bg/novini/article/6499531", "text": "Девет кампании бяха отличени с награда от Българската асоциация на рекламодателите (БАР) в конкурса ѝ BAAwards 2017. Осем отборни и един индивидуален приз бяха раздадени на четвъртото издание на BAAwards за изключителни постижения в маркетинговите комуникации. Победителите са: наградата е за “Загорка” с кампанията “Крадецът на ябълки. Стиска ли ти?”. На второ място е “Санофи” с кампанията “Да се наспиш добре с Magne B6. Лека нощ”. Индивидуалната награда в същата категория е за Леонора Христова от “Юниливър” с кампанията “Baby Dove: няма перфектни майки, само истински!”. призът е за Пощенска банка и кампанията “Повече днес”. Второто място е за “Мобилтел” с кампанията “Mtel 4G-лансиране на 4G мрежа от Мтел”.  отличието е на “Мобилтел” за бранда “МТЕЛ СПОРТ”. е на “Захарни заводи” и кампанията им “Сладки времена - любимите локум и халва от “Захарни заводи”. призът е за “Кока-кола” с кампанията “Coca-Cola No Sugar”. победителят е Първа инвестиционна банка за “Дигитална карта от Fibank”. - най-оспорваната категория в конкурса, призът е за “Декатлон” и кампанията DECATHLON BOX OFFICE. На второ място се класира “Тойота” с кампанията “Toyota Hybrid. Защото знам”. За тазгодишния конкурс на БАР постъпиха рекорден брой заявки - 43, което е с 20% повече от миналата година. ", "date": "2017.10.16", "title": "9 маркетингови постижения с награди от рекламодателите"}
{"url": "https://www.24chasa.bg/novini/article/6499719", "text": "Състоянието на здравната система е една от най-големите заплахи за националната сигурност. Това става ясно от проект за актуализация на стратегията за национална сигурност, подготвен от правителството. Актуализирането на стратегията е било наредено от премиера Бойко Борисов през юли и вече е готов вариант за приемане от Министерския съвет, научи “24 часа”. “В момента страната ни е изправена пред съществени рискове за националната сигурност, свързани с високо ниво на майчина и детска смъртност, високо ниво на степен на увреждане и трайна неработоспособност и ниска продължителност на живота в години, както и в години на добро здраве.” Това е записано в параграф 32 на правителствения проект. Един от основните рискове е периодичната липса на медикаменти, изтъква още актуализираната стратегия за сигурност. Добавено е и изтичането на мозъци - особено в частта за медицински кадри, към държави с по-високо заплащане. Един от големите рискове за националната сигурност е продължаващата реформа в здравеопазването, която е предпоставка за злоупотреби с вратички в законите, пише още в стратегията. “Неефективната организация на системата е причина за генериране на закононарушения в тази сфера. Проблем по линията продължава да е чрез злоупотреба с клинични пътеки”, е друга констатация в актуализираната стратегия. В продължение на години се наблюдава влошаване на здравния статус на населението, твърди още документът. Непосредствена заплаха е и демографската криза, пише в документа. България трябва да настоява за засилено присъствие на НАТО в страните от Черноморския басейн, предвижда още актуализираната стратегия за национална сигурност. Причината е, че регионът става сцена на противопоставяне. Правителственият документ посочва незаконното анексиране на Крим, но без да назовава Русия като извършител. Засега няма пряка заплаха за териториалната цялост на България и страната не е застрашена от конвенционална война. В същото време нараствал броят на хибридните атаки, като те вече често се осъществявали и от частни фирми, констатира документът. Несекващият мигрантски поток заради местоположението на България, опасността от проникване на терористи на наша територия и възможностите за контрабанда на оръжия заради неспиращите конфликти също са изброени като заплахи за националната сигурност. Включено е и предупреждение, че Западните Балкани все още са потенциална зона на конфликти. В редица държави българските етнически общности са подложени на асимилация, като има риск този процес да се прояви и в държави, където досега са се спазвали правата им, предупреждава правителството.", "date": "2017.10.16", "title": "За пръв път в правителствената стратегия: Болната нация - заплаха за сигурността (Обзор)"}
{"url": "https://www.24chasa.bg/novini/article/6499858", "text": "Партиите от семейството на Европейската народна партия (ЕНП) ще ползват по-централизиран подход при използването на информацията, която постъпва от партиите-членки по време на европейските избори през 2019 година. Тази идея на заместник-председателя на ГЕРБ Цветан Цветанов беше обсъдена и приета по време на срещата на кампанийните мениджъри на ЕНП, която се провежда в хърватската столица Загреб, съобщиха от пресцентъра на ГЕРБ. Целта на прилагането на централизирания подход е общата кампания на ЕНП да бъде адаптирана към спецификата на националните кампании в отделните страни-членки на Европейския съюз и да кореспондира с темите, които вълнуват гражданите на съответната държава, подчерта Цветанов. В рамките на срещата на кампанийните мениджъри на ЕНП Цветан Цветанов представи презентация на тема „Анализ на кампанията за президентските избори през 2016 г. – подценяване на социалните мрежи“. Заместник-председателят на ГЕРБ представи и анализира идентифицирани онлайн тенденции за генериране и разпространение на фалшиви новини без конкретни източници и автори, чиято единствена цел е била да дискредитират ГЕРБ и разпознаваемите политически фигури на партията.", "date": "2017.10.16", "title": "ЕНП прие идея на Цветанов за Eвроизбори’2019 на среща в Загреб"}
{"url": "https://www.24chasa.bg/novini/article/6499868", "text": "Събра се кръв за Стефан Щерев - Чечо, а състоянието му вече е стабилизирано, съобщиха от Военномедицинската академия.  Актьорската гилдия се мобилизира и събра кръвта за комика. Проблемът бе, че има изключително рядка кръвна група - В отрицателна. Звездата от “Шоуто на Канала” и Сатиричния театър се почувствал зле в четвъртък и не могъл да пътува за Хасково, където имал представление. Колегите му пуснаха призиви във фейсбук за набирането на кръв. Една от най-активно търсещите помощ бе актрисата депутат Нона Йотова. Актьорът Мариан Бачев благодари на всички дарители от името на семейството му.", "date": "2017.10.16", "title": "Актьорът Стефан Щерев стабилизиран във ВМА, събраха му кръв"}
{"url": "https://www.24chasa.bg/novini/article/6499864", "text": "“Съжалявам, не го правех заради парите”, заяви в понеделник в Софийския районен съд Спас Василев, обвинен за 4 измами с пари за самолетни билети в София, Благоевград, Дупница и Варна. Мъжът заяви още, че съжалява за случилото се с измамените хора и им се извинява. Бе категоричен обаче, че не е имал финансов мотив. Затова и помоли съда да го пусне на свобода. “Спас е помагал на хората да си вземат билети”, каза адвокатът му Георги Ценев. Той обясни, че понякога паричните преводи се бавели. С пари на едни хора купувал билети на други. “Грешката му е, че не си е преценил възможностите да върне парите после”, заяви Ценев. Съдът обаче го остави в ареста. Самият Спас бе категоричен, че познава Александър Мартинез, чиито снимки във фейсбук използвал, за да създаде фалшивия профил на Александър Николов. Според разследващите чрез този профил Василев завлякъл над 40 души. Той обаче все още няма обвинения за тези измами, тъй като жалбите срещу него продължават да валят всекидневно и ГДБОП не е приключила проверката. Французинът Мартинез е категоричен, че не знае кой е Спас и никога не го е виждал. “Ще го съдя”, каза пред “24 часа” Мартинез. Спас е купувал билети на едро от туристическата агенция “Юзит Кълърс”, от която вчера не пожелаха да говорят с “24 часа”. Фирмата обаче е регистрирана и като туроператор, и като туристическа агенция и има право да продава самолетни билети, без да се ограничава в количествата. Въпросът е, че при покупка на самолетен билет в него задължително се вписват името на пътника и номерът на полета. Промяната им впоследствие е възможно само чрез доплащане, и то на такива суми, които правят цената много висока. Председателят на Българската асоциация на туристическите агенции Донка Соколова каза пред “24 часа”, че в България е пълно с “подобни мошеници”. Чудното било как някой изобщо си мисли, че може да купи по-евтино самолетен билет от някого, когото не е проверил дали има такова право. Проверката се прави в регистъра на Министерството на туризма, който има търсачка и веднага може да се провери името на фирмата и на собственика ѝ. Трима от съдружниците във фирмата “Еспас Медия”, през която Спас е получавал пари за билети, са пряко свързани с “Да, България”, показа проверка на “24 часа”. Това са Михаил Дончев, Иван Бондоков и Добромира Григорова. Фирмата е създадена на 7 март 2016 г. от 12 души, които притежават дялове. Всички те са контактували с Александър Николов в социалните мрежи, без да знаят, че зад този профил се крие измамникът Спас Василев. Той ги убедил, че няма време да регистрира фирмата, защото е зает като директор в западна компания. Имал обаче достъп до интернет банкирането на “Еспас медия” и сметките ѝ. Михаил Дончев е син на бившия царски депутат Владимир Дончев. На изборите през март 2017 г. той е бил застъпник за “Да, България”, показва проверка в ЦИК. Иван Бондоков е член на ИС на “Да, България” в Пловдив, където е офисът на “Еспас Медия”. Добромира Григорова е била два пъти кандидат за депутат - от “Да, България\" през 2017 г., и от партия “Зелените” през 2014 г. Тя е член на Изпълнителния съвет на зелените, която влезе в коалиция с формацията на Христо Иванов. Друг съдружник в “Еспас медия” е Радина Ралчева, която е PR специалист, но е по-известна като член на “Протестна мрежа”. Българският хелзински комитет я номинира за човек на годината през 2013 г. Чрез фирмата си “Еспас Медия” Спас е развивал интернет сайтове. Един от авторите в тях е журналистът Александър Детев, който е работил и за “Дневник\", а сега е в телевизия. Той твърди, че не е подозирал за двойната игра на Спас-Александър. Останалите съдружници в “Еспас Медия” са студенти, журналисти и пиар специалисти. Всички те през август разбират, че Александър Николов ползва сметките на фирмата, за да търгува с билети, и подават молба до съда да бъдат заличени като съдружници. ", "date": "2017.10.16", "title": "Спас от Кочериново: Не го правех за пари (обзор)"}
{"url": "https://www.24chasa.bg/novini/article/6499607", "text": "          До началото на ноември автокъща “Капитолия” и заведенията “Веселото село” и “Маймунарника” трябва да освободят общинските имоти, които заемат в Борисовата градина. Договорите за наем на общинските терени със “Софийски имоти” са изтекли отдавна. Още през септември столичният кмет Йорданка Фандъкова съобщи пред “24 часа”, че е възложила на общинското дружество да направи одит на договорите за наем на обекти в парка и да предприеме стъпки за прекратяване на тези, които са изтекли или с наематели, които системно не спазват ангажиментите си по тях. Фандъкова обясни тогава, че “Изпратили сме писма до наемателите на трите обекта в края на септември. С тях даваме едномесечно предизвестие за освобождаване на общинските имоти. След като то изтече, наемателите обясниха от “Софийски имоти” ЕАД. Плановете на общината са на мястото на “Капитолия” да бъде изграден паркинг. Става дума за част от терена, тъй като самата сграда на автокъщата е частна собственост. Премахването на трите обекта е предвидено и в проекта за устройствен план на Борисовата градина, изготвен от “Ковачев архитекти”. Той обаче все още не е приет от Столичният общински съвет.", "date": "2017.10.16", "title": "“Капитолия”, “Веселото село” и “Маймунарника” имат месец да напуснат Борисовата градина"}
{"url": "https://www.24chasa.bg/novini/article/6499716", "text": "Двама полицаи от столичното 7-о районно управление продавали дрога на дилъри, която основно се търгувала в заведения в Студентски град. Служителите, които са оперативни работници, бяха задържани в неделя от колегите им от дирекция “Вътрешна сигурност” на МВР. Те били които били белязани. Делото се води от спецпрокуратурата, тъй като полицаите се разследват като част от престъпна група, за което вече получиха обвинения. Очакват се арести и на други уличени. Задържаните работели в районното управление по линия на борба с разпространението на наркотици. Те обаче попаднали в полезрението на “Вътрешна сигурност” през юли 2017 г., когато започнали да ги следят по сигнал, че продават дрога. Според разследващи полицаите пласирали основно От своя страна наркопласьорите търгували с дрогата предимно в заведения и дискотеки в Студентски град. Те били спокойни за “бизнеса” си, тъй като имали думата на полицаите, че ще им пазят гърба. Служителите на МВР освен това събирали “такса спокойствие” 2000 лв. от всеки дилър в Студентски град, “Младост” и “Изток ”, който не зареждал от тях дрога. Тези, които казват от прокуратурата. Полицаите ги предупреждавали, че ще ги задържат и че срещу тях ще бъдат образувани преписки и дела. След претърсване в дома на единия били открити разноцветни таблетки, разделени в найлонови пликове. Според полеви тест става дума за амфетамини. Назначена е химическа експертиза на иззетите вещества. Единият служител е с дълъг стаж в МВР. Заедно със съратника си се стараели да действат конспиративно. Комуникирали с “подопечните” дилъри единствено чрез интернет приложения и “прави” телефони, които използвали за връзка помежду си, твърдят от прокуратурата. Задържаните твърдели, че дрогата, намерена у тях, била подхвърлена. Във вторник те ще бъдат изправени пред съда по искане да прокуратурата да бъдат задържани за постоянно.", "date": "2017.10.16", "title": "Полицаи въртят наркосделки с  дилъри, искат им по 2000 лв. на  месец за закрила (обзор)"}
{"url": "https://www.24chasa.bg/novini/article/6499785", "text": "Армията на САЩ съобщи, че командирите ѝ в Ирак призовават иракските и кюрдските сили да избягват ескалация на насилието и същевременно отхвърли новините за бойни действия, след като иракските правителствени сили реагираха на референдума за независимост на кюрдската автономия, превземайки държания от нея град Киркук, предаде Ройтерс, цитиран от \"Фокус\". Прессекретарят на Пентагона Робърт Манинг отказа да спекулира дали САЩ може да намалят военната си подкрепа за иракските сили в случай на мащабен конфликт, посочвайки: „Бих ви казал, че наблюдаваме всички възможности“. „Ние окуражаваме воденето на диалог“, добави той.", "date": "2017.10.16", "title": "Армията на САЩ призова иракчаните и кюрдите да избягват ескалация на насилието"}
{"url": "https://www.24chasa.bg/novini/article/6499812", "text": "Актуалните суперхрани като чиа, киноа и авокадо ще бъдат включени в менюто на най-малките в детските градини. Експерти вече изготвят спешно новия рецептурник, който трябва да бъде готов до края на годината. Той ще включва 500 рецепти. Някои от тях дори са влезли в актуалното меню по предложение на майки. Това съобщава за „Монитор” националният консултант по хранене проф. д-р Стефка Петрова. „Включваме много нови и актуални храни. Използвахме и рецепти на майки, след като обявихме конкурс. Има интересни предложения със смутита и ядки. Разбира се, не може да изключим и традиционните храни\", обяснява проф. Петрова.", "date": "2017.10.16", "title": "Киноа и смути в менюто на детските градини"}
{"url": "https://www.24chasa.bg/novini/article/6499813", "text": "Аз нямам лична битка с Корнелия Нинова, искам БСП да върви напред. Това е заявил областният лидер на БСП в Пловдив Георги Гергов на съвещание, което се проведе тази вечер в червената централа под тепетата, научи \"24 часа\" от вътрешни хора. Часове по-рано социалистът прати отворено писмо до медиите, озаглавено \"За падението на един председател\", в което атакуваше Нинова за интервюто й по БНР относно заседанието на Националния съвет на 14 октомври. Според Гергов изнесеното от водачката на БСП не отговаряло на истината. Той дори я призова да се извини за начина, по който информирала съпартийците си и обществото. \"На съвещанието тази вечер не се коментира отвореното му писмо. Само Атанаска Тенева от Изпълнителното бюро на партията отбеляза, че вече е публикувано на сайта на Националния съвет. Гергов отговори, че той се е разпоредил\", разказаха присъствали в залата. Някои от тях изразиха съмнение, че това е така, тъй като нямал подобни правомощия. \"Най-вероятно Корнелия Нинова е поискала да бъде качено, за да покаже, че не се страхува\", предположиха пловдивски социалисти. Членове на областния съвет на БСП под тепетата не скриха тревогата си от продължаващото подклаждане на огъня срещу лидерката от страна на Георги Гергов преди конгреса, насрочен за 28 октомври.", "date": "2017.10.16", "title": "Гергов: Нямам лична битка с Корнелия Нинова"}
{"url": "https://www.24chasa.bg/novini/article/6499626", "text": "Иракската армия обяви, че е превзела от кюрдските бойци богатия на петрол град Киркук, съобщи Ройтерс. Правителствените войски обявиха, че са изтласкали кюрдските сили - пешмерги, от главната им военна база K1 и местното летище. Установен е контрол и над поне две нефтени находища. Багдад съобщи, че пешмергите са се оттеглили от района без бой. Бяга и цивилното население на Киркук. Докладва се за сблъсъци на юг от града, отбелязва Би Би Си. Лидерите на пешмергите обвиниха иракското правителство, че е обявило война срещу кюрдите. САЩ изразиха загриженост и призоваха към диалог за облекчаване на напрежението. Офанзивата на Багдад последва референдума от 25 септември, в който гласуващите кюрди казаха “да” за независимост на автономния си регион в Северен Ирак. ", "date": "2017.10.16", "title": "Войски на Ирак  щурмуват  кюрдите,  превзеха  Киркук"}
{"url": "https://www.24chasa.bg/novini/article/6499802", "text": "Компанията \"Уайнстийн\", чийто съосновател Харви Уайнстийн бе обивинен в сексуално насилие, е започнала преговори, за да продаде активите си на инвестиционния фонд \"Колони кепитъл\", съобщиха световните информационни агенции, цитирани от БТА. Започнали са преговори за потенциалната продажба на цялата компания или част от нея. Компанията \"Уайнстийн\" е продуцирала редица известни филми, сред които \"Джанго без окови\" и \"Омразната осморка\" на Куентин Тарантино. \"Колони кепитъл\" е основан от Томас Барак, близкия съветник на американския президент Доналд Тръмп. \"Смятаме, че инвестициите и партньорството на \"Колони кепитъл\" ще допринесат за стабилизиране на финансовите операции на компанията\", заяви един членовете на админстративния й съвет Тарек бен Амар. \"Ще се радваме да инвестираме в компанията \"Уайнстийн\", отбеляза Томас Барак.", "date": "2017.10.16", "title": "Компанията \"Уайнстийн\" води преговори, за да продаде активите си"}
{"url": "https://www.24chasa.bg/novini/article/6499838", "text": "Афганистанец, пребиваващ в САЩ, бе признат днес за виновен по обвинения за извършен бомбен атентат в квартал на Манхатън през септември м.г., при който 30 души бяха ранени от шрапнели, предадоха осведомителните агенции. Решението на съда идва след двуседмичен процес срещу 29-годишния Ахмад Хан Рахими, жител на град Елизабет, щата Ню Джърси. Прокурорите по делото казах, че подсъдимият се самоопределя като \"войник в свещената война срещу американците\" и е черпел вдъхновение от \"Ислямска държава\" и Ал Каида. Присъдата ще бъде обявена през януари. Предвид обвиненията, сред които използване на средство за масово поразяване и бомбено нападение на публично място, Рахими би трябвало да бъде осъден на доживотен затвор. Защитата му обяви, че ще обжалва присъдата.", "date": "2017.10.16", "title": "Признаха за виновен афганистанеца, заложил бомби в Ню Йорк преди година"}
{"url": "https://www.24chasa.bg/novini/article/6499734", "text": "Руският художник в жанра пърформанс арт Пьотър Павленски бе арестуван тази сутрин за опит да подпали главния вход на сградата на \"Банк дьо Франс\" в Париж, предадоха Асошиейтед прес и ТАСС, цитирани от БТА. На сградата са нанесени незначителни щети, но днес тя бе затворена за посетители. По-рано тази година Павленски, станал известен със своите гротескови и политически обагрени пърформанси, каза, че е получил политическо убежище във Франция. Той поиска убежище през януари т.г., след като руските власти го бяха обвинили в изнасилване - обвинение, което той отхвърля. През 2015-2016 г. художникът излежава присъда от шест месеца затвор за опожаряване на вратата на руската Федерална служба за сигурност в Москва. Той окачествява това свое деяние като политически арт. Най-шокиращата негова изява е през 2013 г., когато приковава скротума си към паважа на Червения площад в Москва и нарича това метафора на политическата апатия сред руснаците, припомня АП. ТАСС цитира публикацията в \"Туитър\" на парижката фотографка Капюсин Анри, която е документирала акцията на Павленски. Към информацията за ареста е добавена снимка, на която руснакът стои пред входа на сградата, а от двете му страни от два големи прозореца с решетки бликат пламъци.", "date": "2017.10.16", "title": "Арестуваха руски творец в Париж за опит да подпали входа на \"Банк дьо Франс\""}
{"url": "https://www.24chasa.bg/novini/article/6499741", "text": "Ирландският премиер Лио Варадкар призова сънародниците си да не излизат от домовете си, докато не отмине бурята \"Офелия\" , предаде Асошиейтед прес. \"Това е много опасна буря. Последният път, когато имаше толкова силна, загинаха 11 души\", предупреди премиерът, цитиран от БТА. Армията беше поставена в готовност, а училищата са затворени. Отменени бяха съдебни процеси, отложени бяха прегледи в болниците. \"Офелия\" отне живота на трима души в Ирландия. Ветровете по западното крайбрежие достигаха до 150 км/ч. Бурята оцвети небето над Лондон в необичаен оттенък на жълтото, защото носи пясък от пустинята Сахара, прах от Северна Африка и дим от горските пожари в Южна Европа, съобщи Ройтерс, като цитира говорителка на британската метеорологична служба. Вятърът днес в британската столица бе умерен, но жълтото небе изненада лондончани. Много от тях публикуваха снимки в социалните мрежи. Почти оранжевото небе накара някои потребители да се шегуват, че идва апокалипсис, свързан с Брекзита, съобщава АФП. Лондонския научен музей даде истинското обяснение на случващото си - прахът в атмосферата е довел до разлагане на светлината на цветове.", "date": "2017.10.16", "title": "Ирландският премиер призова хората да си стоят по домовете заради бурята \"Офелия\""}
{"url": "https://www.24chasa.bg/novini/article/6499755", "text": "Столични полицаи издирват водач, напуснал пеша местопроизшествие. Около 17.30 часа днес в полицията е постъпил сигнал за инцидент, предизвикан от лек автомобил в района на кв. \"Христо Ботев\" в София, съобщиха от пресцентъра на МВР. На място незабавно се отзовал полицейски патрул, намиращ се в близост. Според първоначалните данни, водач на БМВ неправилно изпреварвал в насрещното платно колона от автомобили, когато ударил движеща се там кола, в която пътувало семейство с две деца на 6 и 2 години. Те са прегледани от екип на Спешна помощ, за щастие, нямат сериозни наранявания. Веднага след произшествието, мъжът зад волана изоставил колата и избягал пеша от мястото на инцидента. Столични полицаи предприемат действия за издирването и задържането му.", "date": "2017.10.16", "title": "Столични полицаи издирват шофьор, напуснал пеша катастрофа"}
{"url": "https://www.24chasa.bg/novini/article/6499672", "text": "Известната малтийска блогърка Дафне Каруана Галиция, обвинила правителството на страната си в корупция, стана жертва на бомба, поставена под автомобила й, предаде Франс прес, като се позовава на източници от полицията и политическите среди. Премиерът на страната Джоузеф Мускат направи телевизионно изявление, в което определи убийството като \"варварско посегателство срещу свободата на медиите\" и обеща, че виновниците ще бъдат наказани, съобщи Ройтерс. \"Страната ни заслужава справедливост\", подчерта Мускат и призова за национално единство, предаде БТА. , припомня ДПА. Според Галиция съпругата на Мускат е получила пари от дъщерята на азербайджанския президент чрез компания, създадена от \"Монсак Фонсека\" - правната кантора, озовала се в центъра на скандала с Панамските досиета. Както Мускат, така и съпругата му отрекоха обвиненията и премиерът свика предсрочни избори, на които беше преизбран. Загиналата журналистка е майка на разследващия новинар Матю Каруана Галиция от ICIJ - организацията, която направи Panama Papers и още стотици международни разследвания.", "date": "2017.10.16", "title": "Малтийска блогърка, обвинила правителството си в корупция, убита \nот заложена бомба"}
{"url": "https://www.24chasa.bg/novini/article/6499684", "text": "Кметицата на Барселона Ада Колау призова сепаратистките каталунски лидери да се откажат от едностранна декларация за независимост и заяви, че обстановката на несигурност вреди на всички, предаде Франс прес, цитирана от БТА.  \"Преди да се намери окончателно решение, може да се започне стабилен диалог и с тази цел трябва да се откажем от едностранната декларация веднъж и завинаги\", заяви кметицата. \"От друга страна, трябва бъдат прекратени мерките за поставяне (на автономната област) под контрол, които централното правителство вече взе в Каталуния\", добави тя пред телевизия \"Сеста\". Испанското правителство заплашва да отнеме част от автономията на Каталуния, ако регионалният премиер Карлес Пучдемон не се откаже да води областта към независимост, припомня АФП. Ескалацията на напрежението през последните дни доведе и до социално напрежение, заяви Колау. \"Освен това трябва да се разгледа и икономическият въпрос, защото очевидно много неща са заложени на карта\", подчерта кметицата на града с население от 1,6 милиона души. Откакто започна кризата, Барселона отбеляза спад на притока на туристи и десетки предприятия преместиха офисите си извън Каталуния. Колау заяви, че огромното мнозинство от жителите на автономната област искат диалог и край на несигурността, която вреди на всички. \"Никой не трябва да приема това като поражение или да смята, че е отстъпил прекалено много\", подчерта тя. \"Вярвам, че населението ще поздрави, награди и признае лидери, които са способни да направят това\", каза Колау.", "date": "2017.10.16", "title": "Кметицата на Барселона: Сепаратистките лидери да се откажат от обявяването на независимост"}
{"url": "https://www.24chasa.bg/novini/article/6499691", "text": "Руският министър на отбраната Сергей Шойгу заяви по време на срещата си със своя израелски колега Авигдор Либерман, че военната операция в Сирия отива към края си и във връзка с това има няколко въпроса, които изискват бързо решение, предаде ТАСС, цитирана от Фокус. „Иска ми се да обсъдим всичко, което е свързано със Сирия. Операцията там отива към края си. Има няколко моменти, които изискват срочно решение и изискват обсъждане на перспективите за по-нататъшното развитие на ситуацията в Сирия“, заяви Шойгу. „Освен въпросите за израелско-руското военно-техническо сътрудничество, основни са въпросът за борбата срещу тероризма, както и ситуацията в региона“, добави той.", "date": "2017.10.16", "title": "Сергей Шойгу:  Операцията в Сирия се приближава към края си"}
{"url": "https://www.24chasa.bg/novini/article/6499688", "text": "Външна проституция, българско гето от млади жени, три брутални убийства с обща националност, така започва репортажа си гръцката топ-медия \"Прото тема\" под заглавие „Внимание българки“!, разказва  . Българките може и да не работят в някой публичен дом, обмислят обаче перфектно начина по който ще изкарат пари, слагайки (заравяйки) дълбоко в земята мъжете, пред които се преструват, че ги обичат повече от всичко на света, четем още в репортажа на журналистката Ромина Ксида. Журналистката прави обширен очерк за период от време за българките в Гърция. В покрайнините на всяко уважавано гръцко село зад надписа „родина-религия-семейство”, украсяващ стените и съвестта на всеки семеен Грък се издигаха с течение на времето, табели „гарнирани” с портокалово-жълти светлинки и надписи в стила „Скоро Българки”. Твърдата консумация в публични домове процъфтява, влачейки „живо месо” главно от Балканите. Сочно, евтино и най-вече харчещо се. Икономическата имиграция, синоним на нещастието, се превръща в радост между краката на млади и главно на средна възраст и възрастни мъже от провинцията, на които жена им „не прави такива чалъми”, не е вече жива или никога не е съществувала. Сутеньорите забогатяват, обществеността се прави, че не вижда, отговорните лица предоставят защита с тяхното мълчание, мечтите на тези жени, за един по-добър живот се вкаменяват, заедно с тяхната душа. Излизането от този пъкъл, за много от тях се равнява на един годеж, омъжване, на едно реабилитиране, което ще ги дари с едно ново име, една нова самоличност и достатъчно пари. Някои успяват оплитайки в мрежите си свръхвъзрастни кандидат-младоженци, с надеждата, че те скоро ще напуснат този живот, някои други продължават да блудстват от село на село и от град на град, а някои трети избират да работят, като домашни помощнички в дома на някой самотен мъж мечтаейки, че от робини ще се превърна в госпожи. Колкото повече браковете и повтарящите се любовни преплитания на Гърци с чужденки се увеличават, толкова повече озверява социалният расизъм. За повечето зрители на този театър на абсурда, самият факт, че си Българка, Рускиня, Украинка или Грузинка, отбелязва твоята „непочтена раса”, своя „долен” произход, „срамен” живот, твоето „престъпно” DNA (ДНК). Дълбоко безмозъчни и опасни обобщение, които опетняват с клеймото за долнопробност не само отделни лица, но и цели народи. И ако за всички народи от Запад цветовата гама съдържа всички цветове, за момичетата от Балканите те не важат, с изключение само на два: този на евтиния розов и абсолютно черния цвят … Евтиния розов цвят не преобладаваше, все пак, само в душите на момичетата от Балканите и от бившите републики на Съветския Съюз, които пристигаха в Гърция за един по-добър живот, но и в тези на много местни мъже, какъвто е случаят с бившия кмет на гр. Захаро, г-н Пандазис Хронопулос, който през Август 2005 г. организира една проява – която получи впечатляващото кинематографично заглавие “Sugar Town”- мотивиран от „гениалното” си желание на задоволи ергените на своя район. Предизборното му обвързване, че ще намери булки за своите избиратели намира почва и една сурия от свободни „юнаци” се качват на един… сватбен автобус с дестинация Руския град Клин. Пътешествието към Клин съдържа аромата на една сюреалистична петдневка, където герои с твърди характери се превръщат в пубертети жадни за гальовната прегръдка на голямата любов. През цялото врем на въпросното пътуване опресняват паметта си свързана с необходимите фрази „Как се казваш?”, „Много си хубава”, „Обичам те” разпростирайки фантазията си до двуметрови тела, дланите си върху светлоруси коси и погледа си в сини очи. Фантазията спира рязко, когато пристигат в увеселително заведение, където ги чакат булките кандидатки. Нямат двуметрови крака, нито изпъкнали гърди, не носят супер мини поли, нито дълбоки деколтета, не се предлагат лесно, нито са трудно достъпни. Жените, които стоят срещу тях не отговарят ни най-малко на техните мечти и главно на техните блянове. Облечени са скромно, с незабележим грим, коси вързани на кок, надарени с дипломи и високи професионални места. Клъчмата се изпълва със сконфузени погледи, чашите с коняк, едно две „Люблю” (Обичам те), малко Зорбас и много разочарование… На връщане в автобуса не се качват радостните усмивки, нито надеждите за нов живот, които задушаваха при тръгването „юнаците” от гр. Захаро. Неудържимият им ентусиазъм пресъхна пред картината на добре поставените, освен това жени на ежедневието, които по никакъв начин не отговаряха на картината на чуждестранната богиня. Историята на задоволяване на ергените от гр. Захаро пада в пропастта, оставяйки зад себе си прехвърлянето й на големия екран със заглавието “Sugar-Town – „Младоженците” – който получи първа награда във Фестивала за документални филми на Солун – и няколко бюлетинчета на „кмета – сватовник” Пандазис Хронопулос. От тогава опитите за задоволяването на ергените на района, влязоха, както се очакваше в шкафчето на отговорните лица, като същевременно бе разрешен да се появят на пяцата „заведения”, които приютяват девойки то Балканите, главно от България. Характерен пример е….учредения „Публичен дом в природата” от двама Българи и две Българки в горския парк Строфиля. Този особен публичен дом функционираше доскоро не в някоя къща, барака, а в Кунупели и Манолада на област Илия, под боровете на гората дарявайки „наслада” на работниците на обширния район. Леглото бе поставено между храстите с едно одеяло, памперси и презервативи, а на „входа” на публичния дом стоеше винаги един Българин, който водеше кандидатите клиенти до неговите сънароднички, които се отдаваха срещу сумата от десет евро. Гореспоменатата история не единствената, а една капка в океана на жените от България, които се предлагат в Гърция срещу едно парче хляб. Едва преди няколко дни един интернет-канал на гр. Патра представи потресаващ репортаж озаглавен „Българките в креватите на селяни от всяка възраст”. Въпросният репортаж отбеляза, че напоследък районът на Западна Ахея се е превърнал в гето на млади Българки, които предоставят своите сексуални услуги срещу заплащане на живеещите в околността, много от които са създали дори и връзки с добре сложените млади жени. Винаги според репортажа техни клиенти са по правило „мъже над 50 години и палави дядовци”, докато предлагащите се жени живеят в общи помещения, където уреждат незаконните си срещи. Отговорните лица (Властите) знаят какво става, но се правят, че не виждат и не разбират, че се върти търговия със секс робини, която в много случаи се превръща в законна връзка застрашаващ животи и имущества. Заплахата за живота и имуществото на лековерни мъже не представлява журналистическа „находка”, след като през последното време три жестоки убийства смразиха цяла Гърция. Българките главни им героини може и да не работят в някой публичен дом, но отлично използват начина по който могат да изкарат пари, закопавайки в земята мъжете, на които лицемерно заявяват, че обичат най-много от всичко в живота си.", "date": "2017.10.16", "title": "Гръцкият вестник \"Прото тема\": Внимание, българки!"}
{"url": "https://www.24chasa.bg/novini/article/6499694", "text": "Президентът на САЩ Доналд Тръмп заяви, че „пълното отменяне“ на Иранското ядрено споразумение остава възможно, след като отказа да сертифицира договора от 2015 г. и оставяйки го на милостта на Конгреса, предаде Франс прес, цитирана от Фокус. „Уверен съм в това, което правя. Омръзна ми да се възползват от мен“, заяви Тръмп. „Може да бъде напълно отменено. Това е реална възможност. Някои биха казали и най-голямата възможност“, добави той.", "date": "2017.10.16", "title": "Тръмп: Възможно е пълното отменяне на ядреното споразумение с Иран"}
{"url": "https://www.24chasa.bg/novini/article/6499699", "text": "Около 40 сомалийци, ранени при самоубийствения атентат с камион бомба в сомалийската столица Могадишу, днес заминаха за лечение в Турция, предаде Анадолската агенция, цитирана от БТА. 40 тежко ранени бяха качени в самолет, който след като кацне в Турция ще поеме отново към Сомалия, за да бъдат транспортирани други пострадали, заяви сомалийският вицепремиер Махди Ахмед. Вицепремиерът благодари на турското правителство за \"изключително хуманната позиция\", оказвайки помощ на Сомалия в тази критична ситуация. Днес в Могадишу пристигна турският министър на здравеопазването Ахмет Демирджан, за да координира действията на 33-ма турски служители, сред които медици, пристигнали в Сомалия за оказване на помощ на ранените, се казва в изявление на турското посолство в сомалийската столица. Демирджан е дал подробности за плана за лечение в Турция на някои от пострадалите при атентата. На базата на инструкции, дадени от президента Реджеп Тайип Ердоган, ние работим за предоставянето на медицинска помощ, както и за транспортиране на някои от ранените в Турция, каза Демирджан. По последни данни над 300 души са загинали и около 300 са ранените при атентата с камион бомба в Могадишу в събота. Все още никой не е поел отговорността за нападението. Властите и експерти смятат, че атентатът е дело на сомалийските ислямисти от \"Аш Шабаб\", свързани с Ал Каида.", "date": "2017.10.16", "title": "40 сомалийци, ранени при атентата в Могадишу, заминаха за лечение в Турция"}
{"url": "https://www.24chasa.bg/novini/article/6499715", "text": "Учени за пръв път наблюдаваха сливане на две неутронни звезди - истински фойерверки, чието проследяване започнало с откриване на гравитационни вълни, съобщава БТА. \"Впечатляващото е, че наблюдавахме целия процес - видяхме доближаването на неутронните звезди една до друга, все по-бързото им въртене една около друга, сливането им и изхвърлянето на материя\", поясни Беноа Мурс от Френския център за космически изследвания. Това наблюдение предоставя отговори на редица научни загадки. Учените вече не само знаят повече за сливането между неутронни звезди - феномен, който досега не бе наблюдаван, но и намериха отговор на въпроса откъде произлиза златото на Земята. На 17 август в разстояние на 100 секунди гравитационни вълни бяха уловени от американския детектор Advanced LIGO в Луизиана и европейския Advanced Virgo. Зад този сигнал, различаващ се от наблюдаваните до този момент, бяха две неутронни звезди. Те бяха на път да се слеят. През следващите дни пристигнаха други \"послания\" от космоса - гама излъчване, рентгенови лъчи, ултравиолетово и инфрачервено излъчване. \"За пръв път наблюдавахме гравитационни вълни - предсказани от Айнщайн смущения в пространство-времето, и светлина от едно и също космическо събитие\", отбеляза Мурс. Неутронните звезди са най-плътните обекти в космоса - масата им е 1,1-1,6 пъти по-голяма от слънчевата. В случая става въпрос за неутронни звезди в съзвездието Хидра, което се намира на разстояние 130 милиона светлинни години. \"Температурите на неутронни звезди са изключително високи - над 1 милион градуса Целзий - отбеляза експертът Патрик Сътън от университета в Кардиф. - Тези звезди са също с изключително силно магнитно поле.\" Въз основа на наблюденията си учените открили нов начин за измерване на скоростта, с която се разширява Вселената. Наблюденията донесли също отговор на въпроса за произхода на тежките елементи, като олово, злато и платина, във Вселената. Оказва се, че неутронните звезди са своеобразни фабрики за производство на тежки елементи поради изобилието си от неутрони. Над 1200 учени извършват изследвания с помощта на детекторите Advanced LIGO и Advanced Virgo, а над 70 обсерватории на Земята и в космоса са проследили въпросното сливане. Резултатите от изследването са публикувани във Physical Review Letters.", "date": "2017.10.16", "title": "За пръв път отчетоха гравитационни вълни от сливане на две неутронни звезди"}
{"url": "https://www.24chasa.bg/novini/article/6499720", "text": "Инцидент между великотърновец и фенове на \"Левски\". Случката се разиграва преди футболната среща между \"Етър\" и \"сините\", когато запалянковците шестват към стадион \"Ивайло\", разказва  Мъжът на средна възраст приел виковете и пиратките на ултрасите за начало на бойни действия. Почувствал се заплашен и излязал на терасата си с пушка в ръка, наподобяваща истинска. В отговор хвърлят по него самоделна бомбичка. По-късно се оказва, че мъжът с пушката има психични проблеми и по искане на прокуратурата е настанен в специализирано лечебно заведение. Една от най-популярните страници за футболни запалянковци във Фейсбук, също обръща внимание на провокацията от вчера. Фоторазказът е озаглавен - \"Тези, диви, диви Балкани.\".", "date": "2017.10.16", "title": "Търновец стреля по фенове на \"Левски\", те му отвръщат с бомбичка (Видео)"}
{"url": "https://www.24chasa.bg/novini/article/6499703", "text": "Само с една сделка на фондовата борса бе постигнат рекорд по оценка на една компания - 13 млрд. лв. За сравнение - до този момент оценката на всички останали публични фирми е 10 млрд. лв. Става дума за дружеството “Кепитъл консепт лимитед”, което е зад проекта за мегаполис “Света София” в софийското село Мусачево. Компанията излезе на борсата миналата седмица с 2 млрд. акции по 1 лев. Само една сделка - за 300 акции по 6 лева, качи пазарната капитализация до 13 млрд. Проектът в Мусачево се оценява на 1,5 милиарда евро и предвижда конгресен и изложбен център, закрит целогодишен аквапарк и редица други увеселителни съоръжения. За него се заговори през 2014 г., след като китайският милиардер Стиван Ло купи голф игрището “Света София”. Проектът така и не е стартирал досега. Но наскоро бе възроден с пускането на “Кепитъл консепт лимитед”, като първата копка е превдидена за началото на 2018 г. Досега обаче компанията е натрупала около 1 млрд. лв. и има под 600 хил. лв. приходи. ", "date": "2017.10.16", "title": "Рекорд - 13 млрд. лв. струва компания на българската фондова борса"}
{"url": "https://www.24chasa.bg/novini/article/6499767", "text": "Да се основе европейска организация на малките хора, обсъди евродепутатът от ПЕС Петър Курумбашев с председателя на българското сдружение Светослав Чернев. Целта е да се помага с европроекти и добри практики между страните. Наложително е българската организация да получи терен от държавата, за да изгради своя център, обясни пред \"24 часа\" Чернев. Той разчита Министерството на отбраната да отпусне бивша казарма.                                                                                                                                                                                                                                                                                                                       ", "date": "2017.10.16", "title": "Европа с организация на малките хора"}
{"url": "https://www.24chasa.bg/novini/article/6499764", "text": "Испански съд реши, че ръководителят на каталунската полиция Мосос д'Ескуадра Жозеп Луис Траперо няма да бъде арестуван, въпреки искането на прокуратурата той да бъде задържан, докато тече разследването за подстрекателство към размирици, предадоха световните агенции, цитирани от БТА. Говорител на съда заяви, че паспортът на Траперо ще бъде отнет и той няма да може да напуска Испания, докато продължава разследването. Освен това ще трябва да се явява пред съдия на всеки две седмици. Каталунският полицейски шеф е заподозрян, но не са му повдигнати обвинения. Той беше разпитан в Мадрид заедно със свой заместник и с председателите на две сепаратистки организации. Разпитът се отнася до събития, случили се по време на улични протести в Барселона на 20 и 21 септември. Прокуратурата обвинява Траперо, че през септември не се е притекъл на помощ на служителите на националната Гражданска гвардия, които били обградени в сграда на каталунското правителство от протестиращи привърженици на независимостта. Протестите в Барселона започнаха, след като на 20 и 21 септември испанската полиция (Гражданската гвардия) обискира офиси и жилища в Каталуния, за да попречи на организирането на референдума за независимост. Задържани бяха повече от 10 души.", "date": "2017.10.16", "title": "Испанският съд реши да не арестува ръководителя на каталунската полиция"}
{"url": "https://www.24chasa.bg/novini/article/6499793", "text": "Популярният актьор Калин Врачански също е бил качен на самолета от Спас от Кочериново. Измамникът във фейсбук, завлякъл с евтини самолетни билетни десетки българи, сред които много публични личности, бе задържан в петък. Съдът го остави в ареста по обвинения в измама. Врачански обаче не е бил ужилен от Спас/Александър, а успял на два пъти да пътува до САЩ с изгодно закупени самолетни билети за по 300 - 400 евро. Това съобщава \"Телеграф\", като се позовава на спецченгета. Средно билет през океана струва към 700 евро.", "date": "2017.10.16", "title": "Калин Врачански също качен на самолета от Спас/Александър"}
{"url": "https://www.24chasa.bg/novini/article/6497859", "text": "Търговията ни с Румъния ще мине 4 млрд. евро през тази година, прогнозира търговският ни аташе в Букурещ Ивайло Маринов. През 2016 г. стокообменът със северната ни съседка бе 3,88 млрд. евро, като салдото ни беше на плюс с 256,2 млн. евро.  Румъния е третия ни, след Германия и Италия търговски партньор за миналата година. За петте месеца на тази стокообменът е 1,7 млрд. евро, което е увеличение с над 14%, казва зам.-министърът на икономиката Александър Манолев ( ). Бизнесът от двете страни на Дунав е отворен един към друг. И нещо повече - готви се да се сдружава, за да се яви на трети пазари. Тази задача му поставиха в началото на октомври двамата премиери - Бойко Борисов и Михай Тудосе - да се създадат  търговски къщи, с които да се излиза на пазарите в Близкия изток и в Китай с охладено месо, зеленчуци и плодове. Борисов припомни как България е изнасяла към 800 000 прясно охладени агнета за Арабския свят, а сега само около 120 000. И двете държави сами нямат капацитет да се явят на тези необятни пазари. Търговският ни аташе казва, че има една българска фирма, която с румънски партньор изнася агнета в Арабския свят. Но това е малко.  Български и румънски компании вече преговарят за съвместен износ в Китай и Близкия изток. Те работят в сферати на производство на акумулатори, на вина и на други селскостопански стоки. Румъния има ниша на китайския пазар, иска да влючи български вина в износа за там, казва Маринов. Текстилни компании от двете страни са имали среща преди две седмици, за да преговарят за съвместно излизане на локални пазари в Източна Европа - към Молдова и други бивши съветски републики, тоест да възродят времето преди китайската експанзия с евтини дрехи. Разговори за съвместен износ се водят и от фирми от фармацията.  Това са едва първи стъпки на бизнесмени от България и Румъния за съвместна поява на трети пазари. Какво българско харесват обаче румънците? От 3,88 млрд. евро стокообмен за 2016 г., над 2 млрд. евро са на българския износ.  През последните години с най-голям дял в износа за Румъния са трактори и машини, устройства за събиране на реколтата, пръти от желязо или от нелегирани стомани, нефтени масла, медикаменти, пшеница и смес от пшеница и ръж и други. Изнасяме биодизел и смеси от биодизел, лекарства и дори устройства за колективни игри - билярди, маси за хазартни игри и игри с автоматични кегли (например боулинг). Някои български компании са лидери на румънския пазар, казва търговският аташе. “Евроинс” е трета на застрахователния пазар в Румъния. “Бела България” е лидер в производството на тестени изделия. Варненската фирма “Ер Би Ел Фууд” е първа в продажбите на варива в северната ни съседка. При бързите кредити номер 1 в Румъния е iCredit, компания на “Изи Асет Мениджмънт”. На сайта си компанията съобщава, че през 2011 г. отваря 2 офиса в Румъния, към днешна дата офисите са 53, за нея работят 1000 служители. Отскоро “Сис индъстрис” присъства в северната ни съседка с вината си и с другите си спиртни напитки, известни под марката “Карнобат”. Продуктите на “Фикосота” се приемали много добре на румънския пазар, казва Маринов. Сериозна дейност развивали чисто търговски компании от Плевен, Пловдив и София. Фирми от Северна България изнасяли плодове от години в Румъния, те са традиционно добре посрещани там. Добре се приемали българският фаянс и българските мебели. Пред нашите фирми обаче има препятствия за влизането им в търговските вериги в Румъния. Първо, за да влезе в тях каквато и да било стока, се плаща такса “вход”, което вече в България го няма. Там има и лимит за присъствие на чужди стоки в магазините Което българските производители отдавна искаха, но у нас не се случи. Затова някои от нашите производители организирали производства в Румъния, за да излизат стоките им като произведени там. Във вноса на България от Румъния преобладават изделия на химическата промишленост: нефтени масла и масла от битуминозни минерали, нефтен газ и други газообразни въглеводороди, пневматични гуми от каучук, както и отпадъци и отломки от мед, пътнически автомобили и други автомобилни превозни средства. От Румъния у нас влизат автомобили “Дачия”, горива за бензиностанциите на “Ромпетрол”, пропан-бутан, както и строителни материали. Напоследък купуваме дори и мляко оттам. За първите 5 месеца на годината, за разлика от 2016-а, салдото е минус 53 млн. евро, което означава, че сме внасяли повече, отколкото сме експортирали. Маринов го обяснява с купуването на “Дачия” у нас и с вноса на горива. Казва обаче, че трендът може да се обърне, тъй като сега е времето за износ на зърно, фуражи и на олио за Румъния. Сега ще влязат и данните за румънските туристи у нас. За 2016 г. те са били над 1 млн. души. Румъния е един от важните партньори на България в областта на търговията и инвестициите. Наблюдаваме възходяща тенденция - расте както вносът, така и износът ни за Румъния, заяви за “24 часа” зам.-министърът на икономиката Александър Манолев. Тази година стокообменът ни за първите пет месеца е над 1,7 млрд. евро, което е ръст от около 14%. Стремим се да насърчаваме тази тенденция и с активни политически контакти и бизнес прояви, казва той. Напоследът се установяват връзки между икономическите зони в двете страни. Предлагало се румънски, немски, френски, италиански фирми, които искат да разширяват дейността си, и са се установили в Румъния, да дойдат в икономическите зони в България. И обратно, фирми,които са влезли в нашите зони, а искат да се разрастват, да отидат в Румъния. Тази тенденция е забелязал търговският ни аташе Ивайло Маринов. Той казва, че много общини от двете държави искали да се побратимяват, и то най-вече за да развиват бизнеса на своята територия. ", "date": "2017.10.16", "title": "Търговията ни с Румъния ще мине 4 млрд. евро"}
{"url": "https://www.24chasa.bg/novini/article/6499588", "text": "Турция затваря въздушното си пространство за Иракски Кюрдистан, съобщи днес вицепремиерът и правителствен говорител Бекир Боздаг, цитиран от Ройтерс и БТА. Решението бе взето на заседание на кабинета, състояло се след заседание на Съвета за национална сигурност (СНС) на Турция, на което бе отправена препоръка за затваряне на въздушното пространство. Боздаг съобщи още, че турските власти са започнали работа за предаване на контрола върху основния граничен пункт между Турция и Северен Ирак на централното иракско правителство, информира Ройтерс. Правителственият говорител посочи още, че кабинетът е одобрил препоръка на СНС за удължаване с още три месеца на извънредното положение, въведено в Турция след опита за преврат м. г.", "date": "2017.10.16", "title": "Турция затваря въздушното си пространство за Иракски Кюрдистан"}
{"url": "https://www.24chasa.bg/novini/article/6499577", "text": "Виетнамка била шокирана, когато разбрала, че току-що роденото от нея бебе тежи 7,1 кг, предаде Франс прес, цитиран от БТА. \"Бях изумен, когато лекарят ми каза, че детето ми тежи 7,1 кг\", разказа Тран Ван Куан - бащата на новороденото, което се появило на бял свят чрез цезарово сечение. Преди раждането лекари уверили майката Нгуен Ким Лиен, че синът й ще тежи около 5 кг. До шока се стигнало, когато новороденото било претеглено в стаята на майка му. \"С няколко дрешки върху себе си то тежеше 7,2 кг, т.е. теглото му бе малко по-високо от онова при раждането му\", поясни Тран Ван Куан. Той увери, че майката и бебето се чувстват добре. Персоналът в болницата потвърди телесното тегло на новороденото, но отказа коментар.", "date": "2017.10.16", "title": "Виетнамка роди 7-килограмово бебе"}
{"url": "https://www.24chasa.bg/novini/article/6499602", "text": "Победата на консервативната Австрийска народна партия (АНП) на изборите в неделя е ясен сигнал, че избирателите са се обявили за Европейския съюз, каза лидерът на партията Себастиан Курц предава ДПА, цитирана от БТА.  \"Това е добър резултат за Европа\", заяви 31-годишният външен министър. По думите му АНП е била и продължава да бъде проевропейска партия в Австрия. Курц обаче подчерта, че ЕС се нуждае от реформи, с които той иска да се заеме, когато Австрия поеме ротационната председателство на съюза за втората половина на 2018 г. Лидерът на АНП изрази желание да работи с канцлера на Германия Ангела Меркел и други държавници за промяна в Европа към по-добро, но не даде подробности. Официалните проучвателни разговори между австрийските партии ще започнат най-рано в края на тази седмица. Бюлетините на гласувалите по пощата избиратели ще бъдат окончателно преброени едва в четвъртък.", "date": "2017.10.16", "title": "Себастиан Курц: Победата ни на изборите в Австрия е добър знак за Европа"}
{"url": "https://www.24chasa.bg/novini/article/6499312", "text": "Силното представяне на Австрийската партия на свободата (АПС) на изборите са голямо предизвикателство за останалите партии, предаде Ройтерс, цитирайки изявление на германската канцлерка Ангела Меркел на пресконференция в Берлин. Меркел добави, че се надява на близко сътрудничество по европейските въпроси с лидера на консервативната Австрийска народна партия Себастиан Курц, победител в австрийските избори, предаде БТА. \"Нямам проблем със Себастиан Курц като човек. Ние не следваме една и съща политическа линия, това никога не е било и няма и да се случи\", заяви външният министър на Люксембург Жан Аселборн при пристигането си в Люксембург за преговори с колегите си от ЕС. Той даде проевропейските австрийски политици като пример за подражание за Курц и предупреди Виена да не застава на страната на твърдите противници на миграцията. Подобно предупреждение той отправи и към Унгария, управлявана от евроскептично правителство. Австрия стана член на ЕС през 1995 г., след като две трети от гражданите й гласуваха за присъединяване към блока, припомня Ройтерс. Неотдавнашни проучвания на общественото мнение показаха, че три четвърти от австрийците искат страната им да остане член на ЕС. Австрийският еврокомисар по разширяването Йоханес Хан се опита да уталожи опасенията, че неговата страна може да се присъедини към членовете на ЕС, които не следват общите позиции. \"Не трябва да се забравя, че само преди година Австрия избра първия си президент от Зелените, а сега изглежда, че Зелените може да бъдат изритани от парламента. Гласоподавателите са наистина непостоянни\", подчерта Хан в Люксембург. \"Всяко възможно правителство ще има силна проевропейска програма, защото всички големи политически партии държат много на ЕС\", увери той.", "date": "2017.10.16", "title": "Меркел: Силното представяне на АПС е голямо предизвикателство за другите партии"}
{"url": "https://www.24chasa.bg/novini/article/6499319", "text": "Спас Василев остава в ареста. Това реши преди минути Софийският районен съд. Василев е обвинен за 4 отделни измами в София, Варна, Дупница и Благоевград. Той обещавал на хора, че ще им купи самолетни билети, взимал им парите и не осигурявал билетите. След като хората подали жалби срещу него, Василев създал фалшив профил във Фейсбук на името на Александър Николов. Снимките за профила крадял от французина Александър Мартинез, както единствен \"24 часа\" разкри. Засега Спас още няма обвинение заради измамите от името на Николов.", "date": "2017.10.16", "title": "Оставиха в ареста Спас, представял се за Александър в социалните мрежи"}
{"url": "https://www.24chasa.bg/novini/article/6499356", "text": "Премиерът Бойко Борисов поздрави в телефонен разговор албанския си колега Еди Рама за приемането на Закона за малцинствата и му благодари за тази европейска стъпка, съобщиха от пресслужбата на Министерски съвет. Според Борисов гарантирането на правата на българското малцинство ще даде по-силен тласък на европейската интеграция на Албания, защото се демонстрира европейски начин на правене на политика. „Българският и албанският народ имат дълга история на приятелство, съжителство и взаимна подкрепа. С приемането на този закон ще задълбочим още повече традиционно добрите отношения между нашите две държави“, посочи Бойко Борисов. Еди Рама благодари на българския премиер за подкрепата и заяви, че гледа на приетия Закон за малцинствата като на свой дълг и ще полага максимални усилия за бързо изминаване на европейския път на Албания. Еди Рама прие отправената покана да направи официално посещение в София до края на годината.", "date": "2017.10.16", "title": "Борисов поздрави Еди Рама за признаването на малцинството ни в Албания"}
{"url": "https://www.24chasa.bg/novini/article/6499371", "text": "Сръбският президент Александър Вучич заяви днес, че Белград е готов за тристранна среща на Сърбия, Хърватия и Босна и Херцеговина, подчертавайки, че това би могла да бъде най-значимата среща за западнобалканския регион, съобщи Хина, цитирана от БТА. На обща пресконференция с председателя на босненското председателство Драган Чович, Вучич заяви, че Сърбия е готова за такава среща на всяко ниво, било на ниво премиери или президенти. Сръбският президент изрази увереност, че тристранна среща на Сърбия, Хърватия и Босна и Херцеговина би могла да доведе до решения на много политически, икономически и социални въпроси. Чович изрази надежда, че такава среща ще бъде организирана скоро с цел да се развие по-открито сътрудничество. Той каза, че миналото трябва да бъде оставено настрана, за да не бъде пречка за бъдещето. Чович каза, че очаква екип от експерти да предложат решения за граничния спор между двете страни.", "date": "2017.10.16", "title": "Вучич: Белград е готов за тристранна среща\nна Сърбия, Хърватия и Босна"}
{"url": "https://www.24chasa.bg/novini/article/6499395", "text": "Министърът на правосъдието Цецка Цачева изпрати днес писмо до председателя на Народното събрание Димитър Главчев и до председателя на Комисията по правни въпроси Данаил Кирилов, с което настоява за редакция на чл. 230 от Закона за съдебната власт (ЗСВ). Това съобщиха от пресцентъра на Министерството на правосъдието.  Искането на министър Цачева е въз основа на получено становище от Европейската комисия за демокрация чрез право (Венецианската комисия), в което се заявява, че Венецианската комисия „намира за обезпокоително едно от измененията на приетия през юли 2017 г. ЗСВ, който косвено дава на прокуратурата важна власт над съдиите. Съгласно новия чл. 230, ако съдия е обвинен в умишлено престъпление от общ характер, съответната колегия на Висшия съдебен съвет отстранява магистрата от длъжност до приключване на наказателното производство. Според Венецианската комисия, в българската система „повдигането на обвинения“ срещу лице често съответства на ранна фаза на досъдебното разследване. Чл. 230 въвежда задължение на Съдийската колегия на ВСС да отстранява съдията в случай, че обвинението е повдигнато от прокурор. Следователно прокурорите непряко получават правомощието да предприемат отстраняване на съдии за потенциално дълъг период от време въз основа на (сравнително) малко доказателства. „Това може да бъде много опасно за независимостта на съдиите“, се казва още в становището. Комисията приема, че съдия, срещу когото са повдигнати сериозни обвинения, може да бъде временно освободен от длъжност. Въпреки това, Съдийската колегия трябва да провери доколко сериозни и основателни са тези обвинения. „В настоящия вариант на чл.230 от ЗСВ, Съдийската колегия на ВСС изглежда изпълнява само формална роля за одобряване на временното отстраняване. Вместо това, ЗСВ трябва ясно да постанови Съдийската колегия да преразгледа същността на обвиненията и да реши дали доказателствата срещу съдията са достатъчно убедителни и дали това изисква отстраняване от длъжност. По този начин Съдийската колегия трябва да може да определя кратки срокове за разследване на временно отстранени от длъжност съдии“, пише Венецианската комисия. В тази връзка, правосъдният министър Цецка Цачева е на мнение, че чл. 230 от ЗСВ следва да придобие следната редакция: „Чл. 230. (1) В случаите по чл. 132 от Конституцията на Република България, когато съдия, прокурор или следовател е привлечен като обвиняем, съответната колегия на Висшия съдебен съвет временно го отстранява от длъжност до приключване на наказателното производство. (2) Когато, извън случаите по ал. 1, съдия, прокурор или следовател е привлечен като обвиняем за престъпление от общ характер, съответната колегия на Висшия съдебен съвет може да го отстрани от длъжност до приключването на наказателното производство. Колегията изслушва / може да изслуша съдията, прокурора или следователя преди вземането на решение. (3) Срокът на временното отстраняване от длъжност в досъдебното производство не може да надвишава срока по чл. 234, ал. 8 от Наказателно-процесуалния кодекс. За периода на временното отстраняване от длъжност на съдията, прокурора и следователя се заплаща възнаграждение в размер на минималната работна заплата. (4) При изтичане на срока по чл. 234, ал. 8 от Наказателно-процесуалния кодекс и при спиране на наказателното производство временно отстраненият съдия, прокурор или следовател може да поиска от съответната колегия на Висшия съдебен съвет с решение да го възстанови на заеманата длъжност. Отказът подлежи на обжалване пред Върховния административен съд по реда на Административнопроцесуалния кодекс. (5) Искането за временно отстраняване от длъжност по ал. 1 и 2 се прави от главния прокурор по предложение на наблюдаващия прокурор и се мотивира. (6) В случаите, когато по отношение на съдия, прокурор или следовател е постановена мярка за неотклонение задържане под стража, той се смята за временно отстранен от длъжност от датата на влизане в сила на съдебния акт, с който се постановява мярката.“", "date": "2017.10.16", "title": "Министър Цачева предложи редакция в съдебния закон"}
{"url": "https://www.24chasa.bg/novini/article/6499396", "text": "По обвинителен акт на Районна прокуратура – Мездра съдът е признал за виновен Красимир К. (на 30 години) за извършена от него измама, съобщиха от пресцентъра на Апелативна прокуратура - София. Подсъдимият Красимир К. имал регистрирана фирма и в качеството си на едноличен търговец сключил договор за застрахователно агентство с едно от акционерните дружества, занимаващи се с тази дейност. По този начин той имал право да сключва и да съдейства за сключване на застрахователни договори с физически и юридически лица срещу възнаграждение. На 27.04.2013 г. в гр. Роман подсъдимият срещнал Емануил М., който в разговор му споделил, че е закупил лек автомобил „Ситроен Ксантия“. Също така му казал, че колата все още не била регистрирана на негово име и няма сключена застраховка „Гражданска отговорност“. Красимир К. му предложил своите услуги като застрахователен агент и Емануил М. се съгласил той да му направи необходимата застраховка. Същия ден подсъдимият издал застрахователна полица на името на Коста Б. за лекия автомобил, управляван от Емануил М., като сумата за плащане възлизала на 181.36 лв. Той регистрирал полицата в информационната система на застрахователното дружество по електронен път в 14:45 ч., а седем минути по-късно анулирал същата. По този начин застраховката не влязла в сила. По-късно през деня Красимир К. предоставил на Емануил М. застрахователната полица с валидност от една година, заедно с контролен талон и стикер със съответните перфорации. На въпроса на М. защо полицата е на името на друго лице, подсъдимият обяснил, че тя е направена на името на баща му, който е от с. Радовене. По този начин застрахователната премия била по-малка, тъй като застрахования е от малко населено място. Ако същата била на името на собственика на автомобила по талон, който е от гр. София, то Емануил М. трябвало да заплати по-голяма сума. Той се съгласил, взел документите и заплатил на Красимир К. стойността на полицата в размер на 181.36 лв. Няколко месеца Емануил М. управлявал автомобила си със съзнанието, че има редовно сключена застраховка „Гражданска отговорност“. През това време се виждал с подсъдимия, но той не му казал, че същата е невалидна. На 25.10.2013 г. М. претърпял пътно-транспортно произшествие в гр. Роман. Пристигналите на място полицейски служители извършили проверка на документите на участниците в инцидента. При проверка в системата било установено, че Емануил М. няма валидна застраховка „Гражданска отговорност“, въпреки наличието на полицата, както и надлежен контролен талон и стикер. Едва тогава пострадалият от действията на Красимир К. разбрал, че бил измамен от него. С Присъда на Районен съд – Мездра на подсъдимия е наложено наказание от шест години и шест месеца „лишаване от свобода“ при първоначален „строг“ режим. Деянието, за което е осъден Красимир К., е извършено, след като е бил осъждан няколко пъти на лишаване от свобода за умишлени престъпления от общ характер. Към наложеното по делото наказание е присъединено и наказание глоба в размер на 5000 лв. по водено срещу него дело в Специализирания наказателен съд.", "date": "2017.10.16", "title": "6 години и половина затвор за измама със застрахователна полица"}
{"url": "https://www.24chasa.bg/novini/article/6499406", "text": "Каталунските власти няма да отговорят до четвъртък на Мадрид дали миналата седмица са обявили независимостта на автономната област от Испания, съобщи Ройтрес, цитиран от БТА. Информацията е от източници, на които се позовава каталунската телевизия Те Ве 3. Мадрид ултимативно поиска от премиера на Каталуния Карлес Пучдемон до 10 часа сутринта днес да отговори ясно - с \"да\" или \"не\" - дали е обявена независимостта на областта. Пучдемон не изпълни това искане. Ако това не стане, Мадрид има право да използва член 155 от конституцията, който позволява да се ограничи автономията на областта.", "date": "2017.10.16", "title": "Каталунското правителство няма да отговори до четвъртък на исканията на Мадрид"}
{"url": "https://www.24chasa.bg/novini/article/6499423", "text": "България се нуждае от специалисти, квалифицирани още в курса на образованието си. Поздравявам Ви за куража и отговорността да се заемете с едно такова отговорно начинание, което изисква умението сред редовете на сорс кода да откриеш красотата и вълнението от това, което правиш. Това заяви президентът Румен Радев на откриването на академичната 2017/2018 учебна година в Софтуерния университет в София, съобщават от прессекретариата на президентството.  Пред студентите от учебното заведение за практическо обучение на програмисти и ИТ специалисти държавният глава заяви, че едва ли има млад човек, който да не оценява мощта на информационните и комуникационните технологии и услуги, които са най-динамично развиващият се сектор на икономиката в днешно време и намират все по-широко приложение в живота. “През последните години ръстът на печалбата в този сектор на икономиката вече отива на 250% на година. Това са показатели, с които нито един друг сектор не може да се похвали, защото тук е въвлечен големият интелектуален потенциал на младите българи“, допълни Румен Радев. „Вие носите огромна отговорност, защото задавате модел на обществени отношения, както и модел на развитие на ценностите в нашето общество и не само в българското, а изобщо по целия свят. Вие ставате критерий за подрастващите, а това е голяма отговорност, която трябва да отчитате“, каза президентът. Държавният глава поздрави ръководството и академичния състав на висшето училище за куража да създадат Софтуерния университет, за таланта да го управляват успешно, както и за подхода им да формират истински професионални разработчици чрез използване на най-търсените технологии и образователни практики. „Чрез сътрудничеството с водещи софтуерни фирми в страната Вие давате шанс на Вашите студенти бързо да намерят успешна реализация“, каза още президентът. Според Румен Радев конкурентоспособността на България е в знанието и умението за прилагане на иновативните идеи в практиката. „Убеден съм, че развитието на икономиката сега и в следващите години е немислимо без хора, обучени в тънкостите на информатиката и информационните технологии, затова Вашият университет е така търсен от младите, насочили интересите си в областта на информатиката“, коментира държавният глава. По време на церемонията президентът даде старт на новата инициатива на учебното заведение за безплатно обучение по програмиране в 37 града в страната. „Подкрепям тази благородна и социална инициатива. Точно в този момент, когато се извършва една гигантска трансформация в целия свят на трудовата заетост на младите хора и изчезват цели професии, тук се намира социалната перспектива младите хора да се насочват в една динамична професия, която определя правилата не само на бизнеса, но и на общественото развитие“, заяви Румен Радев и допълни, че участието на множество общини и фирми от бранша, както и на хора в по-зряла възраст доказва, че идеята е навременна и необходима за обществото.", "date": "2017.10.16", "title": "Радев: България се нуждае от специалисти, квалифицирани още през образованието си"}
{"url": "https://www.24chasa.bg/novini/article/6499426", "text": "На 19 октомври на официална церемония, която ще се състои в зала EFE на хотел Маринела, ще бъдат връчени наградите на Български лекарски съюз - Лекар на годината, съобщиха от пресслужбата на БЛС. Събитието се провежда за седма поредна година в Деня на българския лекар - 19 октомври, на който се чества и празника на Св.Иван Рилски - покровител на медиците. Лекар на годината е най-престижното медицинско отличие у нас, а зад избора на наградените в различните категории, стои мнението на лекарското съсловие от цялата страна. Тази година двадесет и осемте лекарски колегии от страната са отличили за награждаване свои колеги в седем основни категории, сред които: млад лекар, принос за развитие на иновативната медицина, Доайен в медицината и голямата награда - Лекар на годината 2017. Номиниран за Лекар на годината 2017 е доц.Николай Янев. Той е лицево-челюстен хирург, който е познат с работата си както у нас, така и във Великобритания.   За осъществяването на тази операция бяха съчетани върховни технологии от различни европейски държави. Освен прилагането на високи технологии, в тази изключително сложна интервенция е приложен още един основен принцип на медицината на бъдещето, а именно интердисциплинарния подход, чрез съчетаване на екипи от различни специалности. На събитието са потвърдили присъствието си председателят на здравната комисия в парламента - д-р Даниела Дариткова, министърът на здравеопазването - проф. Николай Петров, управителят на НЗОК -проф. Камен Плочев, зам.- кметът на София в направление Здравеопазване - Дончо Барбалов, управители на най-големите университетски болници в страната и др.", "date": "2017.10.16", "title": "Доц. Николай Янев, който \"принтира\" част от лице, номиниран за лекар на годината"}
{"url": "https://www.24chasa.bg/novini/article/6499431", "text": "Периодични срещи за важни за общините приоритети и законодателни инициативи, съвместни заседания между постоянните комисии на Народното събрание и НСОРБ и участието на народни представите при обсъждането на общински проекти. Това са част от точките в споразумението, подписани от председателя на парламента Димитър Главчев и сдружението на общините по време на 12-ата им среща в курорта Албена. Парламентът и сдруженията се ангажират да работят заедно за по-добро взаимодействие по въпроси, касаещи работата на общините. Народните представители от своя страна се съгласиха, че трябва своевременно да информират общинските съвети и кметовете за законодателни инициативи, в които активно участие трябва да вземат и представители на общините. Предвижда се сдружението да подпомага комисиите в парламента, както и отделни народни представители с изготвянето на проекти, касаещи пряко местната власт. Очаква се да има постоянен диалог между двете страни.         ", "date": "2017.10.16", "title": "Парламентът и кметове подписаха споразумение за сътрудничество"}
{"url": "https://www.24chasa.bg/novini/article/6499455", "text": "Съветът на ЕС по външни работи наложи днес нови санкции на Северна Корея. Въвежда се пълна забрана за инвестиции на ЕС в страната, във всички области. Трудовите визи на севернокорейците в ЕС няма да бъдат подновявани, предава БТА. Досега забраната беше ограничена до инвестиции в ядрената, оръжейната, минодобивната, авиокосмическата, преработвателната и химическата промишленост, металургията и металообработването. ЕС въвежда пълна забрана за продажбата на суров и преработен петрол на Пхенян. Сумите, изпращани от граждани към Северна Корея, няма да могат да превишават 5000 евро (15 000 евро досега), защото се предполага, че може да се използват в подкрепа на разработките на ядрени оръжия и балистични ракети. Държавите от ЕС няма да подновяват разрешенията за работа на севернокорейци, с изключение на бежанците под международна закрила. Съветът добавя трима граждани и шест организации от Северна Корея в списъка на подлежащите на запор на имущество и ограничения за пътуване. Отбелязва се, че допълнителните санкции са предизвикани от продължаващата заплаха от Пхенян за международния мир и стабилност. Приетите днес мерки допълват санкциите на Съвета за сигурност на ООН и влизат в сила незабавно.", "date": "2017.10.16", "title": "ЕС наложи още санкции на Пхенян, забрани инвестициите в Северна Корея"}
{"url": "https://www.24chasa.bg/novini/article/6499466", "text": "Да се осигурят средства, за да започне поетапен ремонт на клиниките по кардиология и вътрешни болести в УМБАЛСМ \"Пирогов\". Този ангажимент е поел министърът на здравеопазването проф. Николай Петров след проверка на състоянието на клиниките, които са едни от най-старите в лечебното заведение и десетки години не са ремонтирани, съобщи пресцентърът на министерството. Покривът тече, стаите са препълнени с пациенти, по стените има мухъл. Така изглеждат част от помещенията в кардиологичната клиниката на Пирогов, в която има 44 легла, 20 лекари, 44 сестри и 14 санитари, се посочва в съобщението. Има идеен проект за ремонт и преустройство на клиниките, който възлиза на 2 300 000 лв. От 10 години се води кореспонденция с институциите за необходимостта от спешен ремонт, но до момента няма реакция, е коментирала проф. Мария Миланова, координатор на специализирания терапевтичен комплекс, част от който са клиниката по кардиология и клиниката по вътрешни болести. Според здравния министър важното е в случая да се види какви средства ще бъдат отпуснати за капиталови разходи на министерството на здравеопазването за 2018 г., както и колко ще струва всеки един етап от ремонта. По думите му идеята е до средата на следващата година да се пристъпи към реални ремонтни дейности. Министър Николай Петров е проверил и докъде е стигнал ремонтът на детските отделения, който се очаква да приключи в близките дни.", "date": "2017.10.16", "title": "Министър Петров разпореди ремонт на клиники в \"Пирогов\""}
{"url": "https://www.24chasa.bg/novini/article/6499471", "text": "Благодаря на Унгария, че създава условия нашите сънародници да изучават родния си език. Финансовата помощ и подкрепата от унгарската държава, насочена към запазването на езика и историческата памет на българската общност, е пример за толерантност и добронамереност. Това заяви вицепрезидентът Илияна Йотова в Будапеща по време на срещата си с Миклош Шолтес, държавен секретар по църковните, малцинствените и гражданско-социалните въпроси към Министерството на човешките ресурси, съобщиха от прессекретариата на държавния глава. В срещата участва и Симеон Варга, застъпник на българската общност в Народното събрание. Вицепрезидентът е на работно посещение в Будапеща, като визитата е по покана на българската общност в Унгария и се осъществява в навечерието на Деня на българо-унгарското приятелство – 19-и октомври. По време на срещата Илияна Йотова отбеляза важността на това българската диаспора в Будапеща да има възможността да запази своята самобитност и самосъзнание. „Изключително високо ценим създадената от унгарската държава институционална рамка за малцинствата, която позволява съхраняването на националната идентичност на моите сънародници в страната“, бе категорична Илияна Йотова. Двамата с Миклош Шолтес се обединиха в мнението си, че отношенията между България и Унгария, които се основават на историческите, културните връзки и симпатии между двата народа, са отлични. „Обявяването на 19-и октомври за Ден на българо-унгарското приятелство е ярък израз на тези топли чувства“, посочи вицепрезидентът. По време на срещата двамата обмениха мнения по широк спектър от въпроси в двустранен план, а също така и от дневния ред на Европейския съюз. Позицията на Илияна Йотова беше, че българското председателство на Съвета на ЕС и ротационното унгарско председателство на Вишеградската четворка предоставят допълнителни възможности за ефективно взаимодействие по актуалните теми за региона и Европа. „Разчитаме на подкрепа от унгарска страна за присъединяването на България към Шенген, както и за овладяването на миграционния натиск, защото страните от външните граници на ЕС не трябва да бъдат единствените, които да поемат трудностите“, заяви вицепрезидентът Йотова и получи уверения от Миклош Шолтес, че Унгария подкрепя усилията на българската държава за членство в Шенген, както и за справянето с миграционната ситуация. На свой ред Илияна Йотова благодари за практическата помощ, която Унгария предоставя чрез участие на свои служители в съвместните операции на Фронтекс на българска територия. По-рано през деня Илияна Йотова проведе среща и с председателя на Комисията по външни работи Жолт Немет, с когото обмениха виждания по обширен кръг от въпроси на двустранното сътрудничество. „Българската общност тук е опора за унгарските институции и ще се радваме да разширим съвместното си сътрудничество, посочи Жолт Немет. По време на разговорите си вицепрезидентът подчерта, че по време на българското председателство на Съвета на ЕС ще се определя и бъдещата финансова рамка на бюджета след 2020 г. Илияна Йотова посочи като приоритет запазването на кохезионната политика за сближаването на европейските региони, което бе и мнението на представителите на унгарските институции. В рамките на посещението вицепрезидентът на Република България присъства на заседанието на унгарския парламент, където беше приветствана от заместник-председателя на институцията, Шандор Лежак. По-късно през деня в сградата на Българското републиканско самоуправление вицепрезидентът Йотова ще се срещне с представители на българската общност в Унгария. Работното посещение включва среща с министъра на вътрешните работи на Унгария Шандор Пинтер, а така също и посещение на българската църква в Будапеща „Св. Св. Кирил и Методий“.", "date": "2017.10.16", "title": "Йотова: Благодаря на Унгария, че създава условия сънародниците ни да учат родния си език"}
{"url": "https://www.24chasa.bg/novini/article/6499477", "text": "Заместник министър-председателят и министър на външните работи Екатерина Захариева участва в редовното заседание на Съвета \"Външни работи\", което се проведе днес в Люксембург. Отношенията с Иран, сътрудничеството с Турция, последните развития в КНДР и политиката на ЕС в областта на правата на човека бяха основните теми в дневния ред на първите дипломати на 28-те, съобщи МВнР, цитирано от БТА. Министрите проведоха дискусия по Иран във връзка с решението на президента на САЩ Доналд Тръмп да не потвърди пред Конгреса на САЩ, че Иран изпълнява ангажиментите си по Съвместния всеобхватен план за действие по ядрената програма на Иран (JCPOA). Прието бе заявление от името на 28-те страни членки, в което се заявява, че Съюзът ще продължи да изпълнява ангажиментите си по Плана за действие, който дава възможност за продължаване и развитие на диалога с Иран. В заявлението се подчертава, че споразумението е одобрено единодушно с резолюция на СС на ООН 2231, както и че Международната агенция за атомна енергия е потвърдила, че Техеран изпълнява ангажиментите си по споразумението. В същото време се изразява загриженост от развитието на иранската програма за балистични ракети и нарастващото напрежение в региона, като се подчертава, че решение на тези въпроси трябва да бъде търсено извън Съвместния всеобхватен план за действие. \"Държавите от ЕС оставаме напълно обвързани с плана за ядрената програма на Иран. Даваме ясен сигнал, че всъщност няма нито една полза от прекратяването на споразумението. Има осем доклада на Международната агенция за атомна енергия и в тях няма нито една констатация, че той не се изпълнява от Иран - заяви министър Екатерина Захариева. - Изказахме притеснения от някои от действията на Иран, свързани с изпитването на балистични ракети, но те не са предмет на това споразумение. Нашето съобщение към съюзниците ни отвъд океана е, че се надяваме те да останат обвързани с това споразумение, защото нищо добро няма да настъпи от неговото едностранно прекратяване. Днешното изявление за Иран показа, че може да действаме бързо и правилно.\" България, която от 1 септември т.г., пое ротационното председателство на Съвета на ЕС в Техеран, ще положи всички усилия за провеждането на съгласуваната политика на Съюза спрямо Иран, включително по отношение на Съвместния всеобхватен план за действие по ядрената програма. Работният обяд на министрите бе посветен на отношенията между ЕС и Турция. Подчертана бе ролята на Турция за сигурността и стабилността в региона, както и важността на продължаване на сътрудничеството в областта на миграцията, борбата срещу тероризма, диверсификацията на енергийните доставки и др. Изтъкната бе също и необходимостта от продължаване на диалога в областта на правата на човека и върховенството на закона. Екатерина Захариева отбеляза положителните резултати от изпълнението на Споразумението ЕС-Турция от март 2016 г. В отговор на продължаващите провокации от страна на Пхенян Съветът прие нов пакет от автономни санкции на ЕС спрямо Северна Корея. ЕС ще следи отблизо действията на страната и е готов да разгледа нови, още по-тежки санкции, ако Пхенян продължи с провокациите, които подкопават мира и сигурността в региона и света, се казва в съобщението на МВнР. Проведена бе и дискусия по правата на човека, на която министрите бяха единодушни относно необходимостта ЕС да продължи активно да отстоява спазването на правата на човека. В рамките на дискусията бе изразена и загриженост от приетия от Украйна закон за образованието, който може да доведе до ограничаване на възможностите на лицата, принадлежащи към национални малцинства, да учат на майчиния си език. По време на Съвета \"Външни работи\" първите дипломати от ЕС приеха заключения относно Босна и Херцеговина, в които изразяват подкрепа за продължаването на операция Althea, дадоха ход на нова гражданска мисия в Ирак за подпомагане на местните власти в сферата на сигурността и изразиха загриженост от тежката ситуация на общността рохингия в Мианмар/Бирма. В рамките на Съвета пред журналисти Захариева коментира и работното си посещение в Обединеното кралство, където участва в среща на представители на девет държави от Централна и Източна Европа, както и разговора си с британския външен министър Борис Джонсън. \"Имахме доста дълга среща с него. Повдигнах въпроса за запазването на правата на българските граждани след Брекзит, а той каза, че те няма да бъдат нарушени. Основна тема беше и нашият външнополитически приоритет - интеграцията на Западните Балкани. Следващата година се очаква срещата на Берлинския процес да е в Лондон. Получих уверение, че премиерът Борисов ще бъде поканен\", каза Захариева.", "date": "2017.10.16", "title": "Захариева и колегите й от ЕС категорично подкрепиха ядреното споразумение с Иран"}
{"url": "https://www.24chasa.bg/novini/article/6499444", "text": "\"Това беше анализ, който Борисов направи и то много правилно по отношение на опасностите от бежанската криза. Това беше част от анализ, от който вашите колеги, като чуят думата война и има харесва\", заяви  вицепремиерът и министър на отбраната Красимир Каракачанов в предаването \"Лице в лице\". По-рано днес на форум Борисов заяви, че руски ракети от Крим са заплаха за страната ни. \"Това беше в контекста на това, че заплахите за Европа и членките на ЕС са по-големи отколкото към другите страни и на фона на изказването на президента Радев за отделянето на повече средства за отбраната\", заяви той. \"Много спекулации имаше по този въпрос от сорта на това, че има \"НАТО\"-вски кораби в  Черно море, което е излишна истерия. Искам да подчертая, че решението за учения в Черно море е взето още през 2012г. във Варшава\", каза Каракачанов. \"Искам да заявя ясно и категорично - никога не е обсъждан подобен въпрос за Черноморска \"НАТО\"-вска флотилия, камо ли да е вземано подобно решение\" \"Руските ракети имат обхват, който стига до територията на държавата. Премиерът го каза в контекста, ако света се променя и ние станем агресивни, но политиката на правителството е да водим мирни преговори\", каза министърът.  \"Нито решения нито предложения са поставени или обсъждани. България подкрепя това да участва в подобни учения, които са временни, поради засилен емигрантски трафик, заедно с Румъния. Към момента няма друга опасност\", заяви още Каракачанов \"Има два проекта за модерницазия стартирани през 2016г. - за изтребители и за нови кораби. Ще купуваме изтребители. С премиера говорим на един и същи език. Не мога да се съглася с тезата, че трябва да мислим за купуването на изтребители. Говорим за 8 изтребителя. Ако изоставим съществуваща авиация от 43 бойни самолета и разчитаме само на 8 нови - това просто не е сериозно. Или движим закупуването на новите изтребители или поддържаме старите\", добави още той.  \"Моето предложение към Министерски съвет ще бъде долу-горе такова - трябва да се представи и оферта и за нови самолети, не само за такива втора или трета ръка. Да, проектът ще бъда забавен заради факта, че имаше комисия, която откри нередности. Но въпреки това двата проекта се движат паралелно.  Тези самолети, които ние имаме, са такива, които трябва да поддържаме.\", заяви Каракачанов \"Започваме преговори с Москва за двигатели и резервни части. Решаваме проблема с фирмата производител, без посредници от българска и от руска страна. Ние сме държава, която няма възможност да закупи няколко ескадрили. Със старите изтребители така или иначе ще се разделим, но те имат ресурс до 2023г. Кой си изхвърля нещо, което може да ползва?\", запитва Каракачанов \"Какво значи, че ДПС иска оставката на Симеонов? Човекът не умее да се шегува, но това не значи да му искаме оставката. Естествено, че ще го подкрепя. Защо да подава оставка, това е несериозно\", заяви той.", "date": "2017.10.16", "title": "Красимир Каракачанов: С премиера говорим на един и същ език"}
{"url": "https://www.24chasa.bg/novini/article/6499488", "text": "Необходимо е да има обединение по тези инициативи, които организирам. Европа се променя, динамиката е много голяма и промените се случват сега, каза лидерът на ПЕС Сергей Станишев в \"Лице в лице\" по Би Ти Ви.  Ако ние не знаем какво искаме за бъдещето на Европа, някой друг ще го реши. Има риск България да бъде изтласквана към периферията. За да сме в ядрото, трябва да постигнем членство в Шенген, допълни Станишев. Социалистите ясно сме заявили, че ние сме против \"Европа на скорости\". Има поход на десницата в Европа и тази опасност не бива да бъде подценявана. Последната година на редица от изборите обаче крайните националисти не постигнаха този успех, който очакваха, коментира той. Нова задълбочена политика в сферата на отбраната и сигурността на Европа започва да се гради и ние трябва да бъдем активни в това. Тази политика е необходима и се иска от гражданите, това искат 70% от гражданите на ЕС. Трябват общи действия, нито една страна не може да се справи с това предизвикателство сама, каза Сергей Станишев. ", "date": "2017.10.16", "title": "Станишев: Има риск България да бъде изтласквана към периферията на Европа"}
{"url": "https://www.24chasa.bg/novini/article/6498786", "text": "Братът на херцогинята на Кембридж Джеймс Мидълтън и актрисата Дона Еър се разделиха, след повече от 4 години заедно, съобщи Контактмюзик, цитиран от БТА. Джеймс Мидълтън, който е на 30 години, и телевизионната звезда са се разделили \"преди време\". Последната им поява заедно беше на сватбата на сестра му Пипа с финансиста Джеймс Матюс през май. \"Те се разделиха преди време. Успяха да го направят без много шум\", каза близък на двойката. Но Джеймс се надявал, че той и 38-годишната Дона ще се съберат отново. Той публично обяви любовта си към актрисата през ноември и призна, че иска да има деца в бъдеще. Дона Еър и Джеймс Мидълтън се запознаха в частен клуб в Лондон през февруари 2013 г. Актрисата има 14-годишна дъщеря Фрея от връзката си с милионера Деймиън Аспинал.", "date": "2017.10.16", "title": "ЕК: Срещата на Юнкер с Мей няма да е само за напускането на Великобритания от ЕС"}
{"url": "https://www.24chasa.bg/novini/article/6498805", "text": "Началникът на КАT – Русе Михаил Манов е шокиран от обвиненията към сина му Маноел, който се оказа сред задържаните членове на престъпна група. Снощи спецсъдът остави шестима в ареста. Михаил Манов е категоричен, че постът му в полицията няма отношение към деянията на сина му и няма да подава оставка. „Изключително шокиращо е, за всеки един баща синът му е добър. Убеден съм, че Маноел не е извършил никакви престъпления”, каза Михаил Манов пред bTV. Той подчерта, че синът му е пълнолетен гражданин и носи отговорност за постъпките си. „След като е прекрачил границите на закона, съответно ще си понесе последствията. Това по никакъв начин да се свързва с моята работа, аз съм дългогодишен служител и стриктно съм си изпълнявал задълженията като такъв”, категоричен беше началникът на русенския КАТ. Групата беше разбита в събота. Смята се, че тя е била ръководена от брата на депутата от БСП Георги Стоилов - Илия. Тя е съставена от 8 души и е действала от 2015 г. Според свидетели Илия Стоилов действал с чувство за безнаказаност и твърдял, че има позиции в съда и полицията в Русе.", "date": "2017.10.16", "title": "Шефът на КАТ-Русе: Шокиран съм от обвиненията към сина ми"}
{"url": "https://www.24chasa.bg/novini/article/6498830", "text": "Окръжният съд в Пазарджик осъди на 10 г. лишаване от свобода 34-годишния Атанас Латев, който през март, т.г., уби безпричинно 45-годишния си клиент Румен Спасов в заведението си в Ракитово. Делото се гледа по реда на съкратеното съдебно следствие, след като подсъдимият се призна за виновен. Във фаталния ден убитият Румен Спасов влязъл да изпие една ракия в кафе-аперитив, собственост на семейството на убиеца. Мъжът седял сам на маса, когато към него се приближил барманът Латев. Той се навел приятелски към клиента, прегърнал го с едната ръка, а с другата, в която стискал нож, го пробол смъртоносно в областта на слепоочието. Според свидетели в първите моменти никой от присъстващите в заведението клиенти не разбрал какво се е случило. Когато отишли да помогнат на свлеклия се от масата Румен Спасов, когото първоначално помислили за пиян, те с ужас видели кървящата рана на слепоочието му. Пострадалият незабавно бил откаран в болница в Пловдив, но въпреки животоспасяващата операция, мъжът починал. При претърсване на жилището на убиеца разследващи открили скрито в гардероб оръжието на престъплението. В хода на съдебното дирене стана ясно, че убиецът по никакъв начин не е бил провокиран или предизвикан от жертвата. Според прокуратурата тежкото престъпление е било извършено по хулигански подбуди. Убиецът ще трябва да заплати обезщетения от по 50 хиляди лв. на двете деца на жертвата си и по 100 хиляди лв. на съпругата и майка му. Присъдата може да се обжалва пред пловдивския апелативен съд.", "date": "2017.10.16", "title": "10 г. затвор за барман, убил безпричинно клиент\n на заведението си в Ракитово"}
{"url": "https://www.24chasa.bg/novini/article/6498843", "text": "Председателят на Европейската комисия Жан-Клод Юнкер се стреми между Източна и Западна Европа да няма търкания по отношение на предприеманите политически действия. Това заяви говорител на комисията по повод насрочената за тази седмица среща между Юнкер и премиерите на страните от Вишеградската четворка (Полша, Словакия, Чехия и Унгария). Тази неофициална работна вечеря ще даде чудесна възможност преди Европейския съвет четиримата премиери да обсъдят открито някои въпроси, особено по отношение на стремежа Изтокът и Западът да работят в тясно сътрудничество, посочи говорителят. Той отбеляза, че миналата седмица на среща в Братислава, посветена на правата на потребителите, Юнкер определи някои въпроси като \"дразнещи\". ЕК и Вишеградската четворка спорят за прилагането на миграционните квоти. Същевременно комисията се застъпи за правото на потребителите в ЕС да купуват стоки с еднакво качество, след като изследвания потвърдиха съмненията, че едни и същи марки и видове изделия се продават с различен състав в различните краища на ЕС", "date": "2017.10.16", "title": "ЕК: Юнкер иска между Източна и Западна Европа да няма политически търкания"}
{"url": "https://www.24chasa.bg/novini/article/6498540", "text": "Североизточна Турция се стяга за интензивни снеговалежи от днес , а метеоролозите предупреждават за опасност от заледявания, предаде турската частна телевизия СиЕнЕн-Тюрк, цитирана от БТА.  Сняг ще вали през целия ден в северните части на окръг Ардахан. Очаква се да се образува снежна покривка от над 20 сантиметра. Гражданите се предупреждават, че студеното време и снегът може да причинят затруднения в ежедневния им живот. Снеговалежи ще има и на по-високите места в Източен Анадол. Там се очаква снегът да бъде примесен с дъжд. Възможни са и силни ветрове на места, а в някои райони температурите ще са около и малко над нулата.", "date": "2017.10.16", "title": "Интензивни снеговалежи в Североизточна \nТурция"}
{"url": "https://www.24chasa.bg/novini/article/6498859", "text": "Председателят на Апелативен съд – София Даниела Дончева сезира главния прокурор Сотир Цацаров, Инспектората към Висшия съдебен съвет и Висшия съдебен съвет по повод „заявление” на съдия Милен Василев относно „скандални действия на председателя на САС”, съобщиха от пресцентъра на съда. В сигналите е цитирано заявлението, според което издадената от съдия Дончева заповед за влизане на съдия Василев в друг съдебен състав на ТО на САС е незаконна и освен това със „силен корупционен мирис”, като целта й е да бъдат овладяни делата, по които той е бил докладчик и най-вече т.д. №2632/2017 г. Според заявлението на съдия Василев действията на председателя на САС са „проява на корупция”. Председателят на Апелативен съд – София настоява прокуратурата на Република България да извърши проверка по твърденията на съдия Василев за осъществени корупционни действия от нейна страна. Искането й към Инспектората към ВСС е да бъдат проверени действията й като административен ръководител, съобразно твърденията на съдия Василев. Също и да се извърши пълна проверка на визираното от него дело от образуването му, до настоящия момент, а при преценка на ИВСС и на всички дела в 6-и състав на ТО на САС. С писмото до Висшия съдебен съвет председателят на Апелативен съд – София уведомява магистратите за предприетите от нея действия по случая до този момент.", "date": "2017.10.16", "title": "Шефката на САС сезира Цацаров и ВСС да я проверят за корупция заради колега"}
{"url": "https://www.24chasa.bg/novini/article/6498900", "text": "51% от децата са в непълни семейства, а 12% се отглеждат по скайп от родителите им, които са на гурбет, съобщи Янка Такева, лидер на синдиката на българските учители. Тя участва в конференция \"Партньорство училище - родители\".. \"Колегите от Видин казват, че ако ние не сме, за да проследим ученика - дали се е нахранил, дали е на топло, дали се е прибрал, дали си е купил учебници и дали редовно се подготвя за следващия учебен ден, няма кой да погледне това дете\", коментира Янка Такева трудностите на учителите, които работят с ученици, на които родителите са на работа в чужбина. Такева добави, че \"със смартфоните и по скайпа това дете си говори със своите родители, но те не знаят дали то е вкъщи, на улицата или на друго място\". Никой от нас - учителите и директорите, не може да замести майката и бащата в училище, с тези думи се обърна председателят на СБУ към учителите, училищните директори и представителите на родителските организации, участващи в конференцията. Янка Такева постави и въпроса за нарушения баланс в комуникацията между родителите и училището. Тя попита \"кой докъде и как трябва да се намесва в работата на образователната система и да определя политиките за развитието й\". Трябва да се намери баланса на доброто общуване в образованието и в основата на него да стои доверието, каза Такева.", "date": "2017.10.16", "title": "Янка Такева: 12% от децата се отглеждат по скайп от родителите им на гурбет"}
{"url": "https://www.24chasa.bg/novini/article/6498915", "text": "Отличните добросъседски отношения между България и Турция са предпоставка за засилване на икономическото сътрудничество в интерес на двете страни. Това отбеляза министър-председателят Бойко Борисов по време на разговора си в Министерския съвет с министъра на митниците и търговията на Република Турция Бюлент Тюфенкчи, предават от пресслужбата на Министерски съвет. Премиерът изтъкна значителното нарастване на стокообмена от началото на годината. По думите му това говори за наличие на потенциал, който може допълнително да се развива. Борисов обърна внимание и на размера на турските инвестиции у нас, възлизащи на 24.5 млн. евро за първите три месеца на 2017 г. и акцентира върху стремежа на кабинета да подобрява условията за правене на бизнес в България. По време на срещата беше обсъдено също сътрудничеството между митническите служби на България и Турция и значението на навременния обмен на информация в тази сфера. Премиерът Бойко Борисов изтъкна и мерките, които страната ни взима за борба с контрабандата и за охрана на границите.", "date": "2017.10.16", "title": "Борисов: Стокообменът ни с Турция има потенциал да се развива още"}
{"url": "https://www.24chasa.bg/novini/article/6498948", "text": "\"Идеята за обща европейска отбрана е прекрасна, ние сме едни от най-заинтересованите това да се случи\", посочи вицепремиерът и министър на отбраната Красимир Каракачанов, който същевременно изтъкна, че трябва да развиваме собствените си отбранителни способности. \"Съгласен съм, че изоставаме в модернизацията на българската армия. Само че това не е процес от 6 месеца, не е и от 6 години, а процес, който за съжаление се влачи десетилетия, коментира Каракачанов, който участва в дискусията \"Заедно в сигурността. Ролята на България в общата европейска отбрана\" в Централния военен клуб в София. Според Каракачанов трябва да си зададем въпроса дали можем да говорим само за модернизация, ако нямаме мотивиран личен състав. Недокомплектът в армията по думите му е неприятен - над 5000 човека. Според Каракачанов това е станало, защото през първите 15-20 години след промените в армията се е пипало с \"мръсни политически ръкавици\", а не на принципа достойни и доблестни или недостойни офицери. Всички тези неща нанесоха огромни поражения върху съзнанието и мотивацията на българското воинство, заяви вицепремиерът. Той изтъкна усилията за увеличаване на заплатите на военнослужещите. По темата за модернизация или за поддръжка на старата техника, Каракачанов попита защо двете трябва да се разделят. Смятате ли, че с 8 самолета, 2 многофункционални кораба и 2 батальонни бойни групи ще решим проблемите в българската армия. Това е правилна крачка, винаги сме били \"за\" - и правителството, и аз като министър на отбраната, но ние трябва да поемем ангажимента да поддържаме и да модернизираме до възможното съществуващата техника, посочи Каракачанов. По думите му няма как само с трите основни проекта за модернизация да се разрешат всички проблеми в армията. Усилията трябва да са насочени едновременно и в двете посоки паралелно - докато се движат проектите за модернизация, трябва да се модернизират поне частично и наличните фрегати, същото трябва да се направи и с онези самолети в бойната ни авиация, които имат още живот и носят способности. Процесите трябва да бъдат прозрачни за обществото, което се интересува как се изразходват средствата, посочи още Каракачанов. Министърът акцентира и върху необходимостта от включването на българския военно-промишлен комплекс в модернизационните проекти. Ако ЕС иска да играе максимално активна роля, обща европейска отбрана и достигане до етап на обща европейска армия са абсолютно необходими, посочи още вицепремиерът. По отношение на сътрудничеството във военно-промишлената област Каракачанов коментира, че ако този проект означава да бъдат включени всички онези страни, включително и по-малките като България, на един справедлив, партньорски, отворен принцип, а не на принципа \"малки и големи\", ако това се случи, има смисъл от това. Да, така е, много по-евтино ще ни излезе, ако кооперираме своите възможности, само че ние имаме и традиция, а и икономически интереси във военно-промишления ни комплекс, коментира министърът.", "date": "2017.10.16", "title": "Красимир Каракачанов: Идеята за обща европейска отбрана е прекрасна"}
{"url": "https://www.24chasa.bg/novini/article/6498452", "text": "Откраднат питбул нахапа момиче на година и 5 месеца пред очите на баба му. Инцидентът станал на пазара в Кърджали. Кучето било водено от 51-годишен жител на кв. \"Боровец\" с прякор Джупа. Неочаквано питбулът се нахвърлил върху детето и го захапал по седалищната област. \"Подреждах витрината когато чух викове. Видях, че кучето е захапало детето ми и го дърпа. Хванах кучето и успях да разтворя челюстите му. В казармата бях кучкар и знам как да реагирам в подобни ситуации. Благодарение на уменията ми не се стигна до по-сериозна ситуация\", разказа бащата на пострадалото момиче Сунай Исмаил, който държи магазин близо до мястото на инцидента. Детето в момента е в добро състояние, но е под лекарско наблюдение в детска хирургия на пловдивска болница. Мъжът, който водел кучето се възползвал от суматохата и избягал. Издирен е час по-късно от полицаи и е задържан. Питбулът е приведен в общинския кучешки приют и вероятно на по-късен етап ще бъде умъртвен. При разплитането на случая криминалисти установили, че кучето било откраднато няколко дни преди инцидента на пазара, а собственикът му бил подал жалба в полицията. Пред разследващите Джупа отрекъл да е крал питбула. Обяснил, че кучето тръгнало след него докато се разхождал по улицата и затова го прибрал в дома си. Жена му обаче направила скандал, защото не искала питбул в къщата. Джупа се ядосал и набил съпругата си, а кучето я нахапало. На другия ден мъжът и излязъл с кучето с намерението да го изостави в района на пазара. Когато питбулът нападнал детето се изплашил и избягал.", "date": "2017.10.16", "title": "Питбул нападна дете на година и половина на пазара в Кърджали (Обновена)"}
{"url": "https://www.24chasa.bg/novini/article/6498983", "text": "Отворено писмо към Корнелия Нинова, озаглавено \"За падението на един председател\", изпрати до медиите областният лидер на БСП в Пловдив Георги Гергов. В него той обяснява, че поводът е \"След него не зная как ще погледне в очите членовете на Националния съвет, които присъстваха на заседанието на 14 октомври. Не мога да си обясня защо така тенденциозно и схематично Корнелия ги раздели в две групи - \"тя-ние\" и \"другите\"\", посочва Гергов. Според него във втората Нинова поставяла личности, които изразявали богато многообразие от мнения по широк кръг от въпроси, с различни по дълбочина анализи и аргументи. Пловдивският социалист подчертава, че е бил на заседанието от началото до края и никакъв спор за колаборация с ГЕРБ, за който говорела в интервюто си председателката на партията, не е имало. \"Казаното от нея не отговаря на истината, за да не употребя израза \"откровена лъжа\", уточнява Георги Гергов. Той опровергава и думите й по отношение на обсъжданията за дневния ред за предстоящия конгрес на БСП - дали да е за политиките, или за промяна в устава и връщане на старите норми. Лидерът на областната структура в Пловдив иронично отбелязва, че като се запознал с интервюто на Нинова, започнал да се съмнява дали е бил на Националния съвет на 14 октомври. \"Съмненията ми силно нарастват, като чета и за разделението по въпроса за корупцията, по който тя изкуствено, спекулативно и нечестно формира и говори отново за две линии\", добавя Гергов. По думите му лидерът на партията дължала извинение за начина, по който информира социалистите и обществото за работата на Националния съвет. \"Уверен съм, че падението на Корнелия Нинова не е падение на партията, а Корнелия не е партията\", завършва Гергов, който се е подписал като \"приятел на истината\".", "date": "2017.10.16", "title": "Георги Гергов с отворено писмо до Нинова \"За падението на един председател\""}
{"url": "https://www.24chasa.bg/novini/article/6499016", "text": "Признанието на българското малцинство в Албания е поредният тежък удар върху македонизма и слава Богу, че стана в петък, преди изборите в Македония. Това каза историкът проф. Божидар Димитров във връзка с резултатите от местните избори в Македония, предава Фокус. „Много македонци си зададоха въпроса, неосведомените разбира се, как така на изток от Осоговската планина ще има 8 млн. българи, по средата на 200 км разстояние ще има само македонци и нито един българин, а на изток по цялото протежение на границата с Албания ще има 100-120 хил. българи“, отбеляза проф. Божидар Димитров. Историкът поясни, че средният македонец вероятно си е казал: „Очевидно нещо не е наред“. „Очевидно г-н Зоран Заев има право, когато твърди, че българи и македонци са един народ“, коментира проф. Димитров.", "date": "2017.10.16", "title": "Божидар Димитров: Признаването на малцинство ни в Албания е поредният удар върху македонизма"}
{"url": "https://www.24chasa.bg/novini/article/6499058", "text": "Трибуналът в Хага доказа, че е пристрастен и поради това няма причина да продължи своята дейност, оцени днес руският министър на външните работи Сергей Лавров на дискусия в рамките на Младежкия фестивал в Сочи, съобщи МИА, цитирана от БТА. Хагският трибунал отдавна трябваше да се разформирова. Цели 80 процента от случаите, задвижени в трибунала, бяха насочени против сърби, докато случаите против други националности - не се разглеждаха, заяви Лавров. Като пример той посочи косовския премиер Рамуш Харадинай. Рамуш Харадинай, който сега е косовски премиер, бе военнопрестъпник и обвинен за военно престъпление, но той бе освободен поради липса на доказателства, защото свидетелите или изчезнаха по необичаен начин, или отказаха да свидетелстват, отбеляза Лавров.", "date": "2017.10.16", "title": "Лавров: Трибуналът в Хага отдавна трябваше\nда бъде закрит"}
{"url": "https://www.24chasa.bg/novini/article/6499034", "text": "Космическият товарен кораб \"Прогрес МС-07\" се скачи с Международната космическа станция (МКС) в автоматичен режим, предаде ТАСС като цитира руския Център за управление на полетите (ЦУП). \"Осъществено бе скачване на \"Прогрес МС-07\" с МКС. Маневрата бе извършена в автоматичен режим\", оповестиха от ЦУП, цитирани от БТА. Корабът се скачи с модула \"Пирс\" на руския сегмент на станцията. Скачването бе извършено под контрола на руските космонавти на МКС Сергей Рязански и Александър Мисуркин. Ракета-носител \"Союз-2.1а\" с товарния кораб \"Прогрес МС-07\" бе изстреляна от космодрума Байконур на 14 октомври. Корабът достави на МКС 2,5 тона различни товари, включително гориво, вода, компресирани газове, оборудване за научни експерименти, прясна храна и пратки за екипажа.", "date": "2017.10.16", "title": "Товарният кораб \"Прогрес МС-07\" се скачи \nс МКС"}
{"url": "https://www.24chasa.bg/novini/article/6499065", "text": "Европейският съюз отправи поредни предупреждения към държавния глава на САЩ Доналд Тръмп, съгласно които отхвърлянето на ядреното споразумение с Иран ще затрудни стартирането на диалог със Северна Корея, предава Франс прес, цитирана от Фокус. Върховният представител на ЕС по въпросите на външните работи и политиката на сигурност Федерика Могерини изрази притеснения, че заплахата за сделката за ядрената програма на Техеран „може да се отрази отрицателно върху възможността за започване на преговори“ със Северна Корея. Съответните коментари Могерини направи в рамките на среща на външните министри на ЕС в Люксембург", "date": "2017.10.16", "title": "Могерини: Отхвърлянето на ядрената сделка с Иран ще затрудни диалога с КНДР"}
{"url": "https://www.24chasa.bg/novini/article/6499075", "text": "Тази вечер светлините на Айфеловата кула ще бъдат изгасени в памет на над 300-те жертви на атентата с камион бомба в сомалийската столица Могадишу, предаде Франс прес, цитирайки изявление на кметицата на Париж Ан Идалго. \"В полунощ тази вечер ще угасим Айфеловата кула в памет на жертвите на атентата в Могадишу\", заяви тя в Туитър, добавяйки хаштаговете \"Ние сме единни\" (NousSommesUnis) и \"Париж\", предаде БТА. Най-малко 15 ученици от началното училище са сред загиналите при атентата с най-голям брой жертви в Сомалия, предаде Асошиейтед прес, като цитира на директор на служба за спешна помощ. Децата са били в училищен автобус, близо до който е избухнал огромният взрив, съобщи Абдулкадир Адам. , припомня АП. Ранени са около 300 души, много от тях са тежко пострадали. Все още никой не е поел отговорността за нападението. Властите и експерти, с които е разговаряла АФП, не се съмняват, че атентатът е дело на сомалийските ислямисти от \"Аш Шабаб\", свързани с Ал Каида. Те извършват често самоубийствени атаки в сомалийската столица и околностите й.", "date": "2017.10.16", "title": "Айфеловата кула ще угасне днес в памет на жертвите на атентата в Могадишу"}
{"url": "https://www.24chasa.bg/novini/article/6498394", "text": "На 15 октомври в 07.12 часа бил получен сигнал за пожар в къща на ул. ”Акация” в кв. ”Нов път” във Видин. Това съобщиха от ОДМВР-Видин, цитирани от Фокус.  Огънят унищожил покривна конструкция и домашно имущество. Спасени били две сгради. Причината е в процес на установяване. Екипи с два автомобила на РСПБЗН-Видин участвали в потушаването на пламъците. Живеещият в имота – 61-годишен мъж бил открит обесен в стопанската постройка в двора. Извършен е оглед на местопроизшествието, не били установени данни за насилствена смърт. Тялото е транспортирано за аутопсия във видинската болница. По случая е образувано досъдебно производство. Това е втори случай на загинал мъж в квартал \"Нов път\". Припомняме, че по-рано днес бе съобщено, че 70-годишен мъж е загинал при пожар.", "date": "2017.10.16", "title": "Откриха мъж обесен в двора на горящата му къща във Видин"}
{"url": "https://www.24chasa.bg/novini/article/6498433", "text": "Два грабежа са били извършени в края на миналата седмица в Кюстендилско, съобщиха от полицията днес. В Бобов дол трима неизвестни влезли в къща и чрез сила отнели от 86-годишна жена 92 лева. В Дупница други двама нападатели нанесли удари по главата на 80-годишен мъж и му отнели 75 лв. По двата случая са започнати досъдебни производства в полицейските управления в Бобов дол и Дупница.", "date": "2017.10.16", "title": "Нападнаха възрастни хора заради пари в Кюстендилско"}
{"url": "https://www.24chasa.bg/novini/article/6498363", "text": "Младеж от румънския град Крайова, който беше обвинен в пропаганда в полза на \"Ислямска държава\", ще лежи в затвора, след като Върховният касационен съд отхвърли обжалването му, съобщава в. \"Евениментул зилей\", цитиран от БТА. Константин Луиджи Бойча бе осъден на 4 май 2017 г. от Апелативния съд в Крайова на три години и четири месеца затвор, след като призна деянията си. Той обжалва присъдата пред по-висша инстанция, но обжалването му беше отхвърлено от Върховния касационен съд. По този начин присъдата от три години и четири месеца затвор остава окончателна. 19-годишният младеж беше осъден за пропаганда в полза на терористична организация и участие в обучение или подготовка за използване на огнестрелни оръжия, взривни устройства и други средства с цел извършване на терористичен акт.", "date": "2017.10.16", "title": "Осъдиха 19-годишен румънец, обвинен в джихадистка пропаганда"}
{"url": "https://www.24chasa.bg/novini/article/6498453", "text": "Поне 500 психолози и психологически съветници ще бъдат назначени в училищата от началото на 2018 г. Така всички училища с над 400 деца ще имат психолог или педагогически съветник. За целта ще бъдат отделени допълнително между 7 и 8 млн. лева. Това каза министърът на образованието Красимир Вълчев. Той участва в конференция \"Партньорство училище - родители\".", "date": "2017.10.16", "title": "Назначават нови 500 психолози в училище"}
{"url": "https://www.24chasa.bg/novini/article/6498458", "text": "Прокуратурата поиска постоянен арест за Спас Василев, представял се като Александър Николов - мъжът, действал с фалшив профил в социалните мрежи и измамил десетки, научи БТА. Днес Софийският районен съд ще разгледа мярката на Василев. Той беше задържан в петък по обед в София от ГДБОП. Обвинението срещу него е за измама по стар случай. Срещу него има започнати разследвания в София, Благоевград, Дупница и Варна, като те ще се обединят в едно дело. Над 40 жалби за измами са получени в МВР срещу представялия се за Александър Николов.", "date": "2017.10.16", "title": "Поискаха постоянен арест за Спас, представял се за Александър"}
{"url": "https://www.24chasa.bg/novini/article/6498468", "text": "Споразумение за сътрудничество между 44-тото Народно събрание и Националното сдружение на общините в Република България ще подпише председателят на парламента Димитър Главчев на 16 октомври 2017 г. Той ще присъства на 12-тата годишна среща на местните власти, която се провежда в курортен комплекс „Албена”. Подписването на споразумението ще се състои в 15.00 часа по време на пленарната сесия „Партньорства между властите – ключ към успешното развитие”.", "date": "2017.10.16", "title": "Главчев ще подпише споразумение за сътрудничество между НС и Националното сдружение на общините"}
{"url": "https://www.24chasa.bg/novini/article/6498427", "text": "Управляващите в Македония социалдемократи на Зоран Заев печелят най-много кметски места на състоялите се вчера местни избори. Според най-новите предварителни резултати, обявени тази нощ от Държавната избирателна комисия, кандидатите за кметове на Социалдемократическия съюз /СДСМ/ водят в 49 общини, на опозиционната ВМРО-ДПМНЕ в 10 общини, на Демократичния съюз за интеграция /ДСИ/ в 12, а кандидатите на девет други партии, коалиции и група избиратели водят в останалите общини, предаде агенция МИА, цитирана от БТА. Председателят на ДИК Александър Чичаковски направи оценката, че изборите са преминали в демократична атмосфера и като цяло изборният ден е бил успешен, въпреки някои технически проблеми. Днес по обяд се очаква нова пресконференция на ДИК, на която ще бъдат съобщени предварителни резултати. Министерството на вътрешните работи също направи оценката, че изборният ден е преминал мирно и без сериозни нарушения на обществения ред. Премиерът и лидер на СДСМ Зоран Заев честити полбедата на пирвържениците си пред сградата на правителството и заяви, че \"народът е изпратил послание, подкрепил е политиките на правителството за растеж и развитие на икономиката на Македония\". Според Заев СДСМ печели в първия кръг в редица общини в Скопие, както и в Куманово, Струмица, Валандово, Битоля, Ресен, Охрид, Вевчани, Крушево и др. Възможно е кандидатът за кмет на Скопие на СДСМ Петре Шилегов да спечели още на първия кръг, каза още Заев. Засега той води с 20 000 гласа пред кандидата на ВМРО-ДПМНЕ Коце Траяновски, но броенето на гласовете продължава и се чакат данни от ДИК. Председателят на ДСИ Али Ахмети обяви победа на първия кръг на кандидатите за кметове на партията си в общините Кичево и Пласница. Той направи оценката, че изборите са преминали мирно, без големи нередности. Според него на национално ниво навсякъде водят кандидатите на ДСИ и по думите му това ще бъде 11 победа на партията на каквито и да било избори. Според източници от Алианса за албанците на Зиядин Села техните кандидати са победили на първия кръг в Струга и Гостивар и отиват на втори крът в Боговине, Врапчище и Арачиново и най-вероятно в Дебър. Опозиционната ВМРО-ДПМНЕ обяви, че изборите са били белязани от многобройни нередности - злоупотреба с държавни средства, натиск върху избирателите, подкупване на гражданите, организиран превоз на избиратели до секциите. Никола Сърбов от ВМРО-ДПМНЕ посочи като пример, че в по-големите градове вчера са се движили полицейски джипове с членове и симпатизанти на СДСМ. \"Би трябвало да сме доволни, че няма нови жертви и ранени\", каза Спиров пред журналисти и добави, че партията има информации за насилие и инциденти и е информирала за това представителите на международната общност в Македония.", "date": "2017.10.16", "title": "Социалдемократите на Зоран Заев печелят кметските избори в Македония"}
{"url": "https://www.24chasa.bg/novini/article/6498429", "text": "Мъж и жена пострадаха при пътен инцидент на пътя Павликени – с. Росица, съобщиха от МВР Велико Търново. Произшествието е станало около обяд в неделя. По първоначална информация водачът на лек автомобил «ВАЗ», 74-годишния И. К. от с. Росица, е изпуснал управлението на автомобила и се е блъснал в крайпътно дърво. В резултат на това са пострадали водачът, който е откаран във великотърновската болница с фрактура на крака и рана на главата и пасажерката – 68-годишна жена от Бяла черква, с множество разкъсно-контузни рани по лицето и тялото, и двамата без опасност за живота. При проверка на водача за употреба на алкохол, апаратът е отчел 0,96 промила. Взета му е кръвна проба. Причините за произшествието са в процес на изясняване. По случая е започнато досъдебно производство.", "date": "2017.10.16", "title": "Пиян дядо заби колата си в дърво, в болница \nе, заедно с 68-годишна жена"}
{"url": "https://www.24chasa.bg/novini/article/6498497", "text": "Ако ние сами не покажем способност и не модернизираме българските въоръжени сили, никой няма да иска от нас сътрудничество за европейска сигурност. Това заяви президентът на ПЕС Сергей Станишев по време на дискусия \"Заедно в сигурността\". От всяка страна се очаква капацитет и ние трябва да потърсим възможност с много години отлагани решения да се вземат достатъчно бързо, каза той. Станишев видя и положителна страна в дълго отлаганато модернизация на въоръжените сили у нас - сега можем да интегрираме този процес в случващите се сега процеси в Европа, да спестим ресурс, да търсим съвместни решения с други. Това дава шанс за интегриране и на българската отбранителна индустрия и на включване в този процес и на българската академична общост, защото с това практически ще започне този процес, каза президентът на ПЕС. Има 3 инструмента за обща политика в отбраната, които сега се оформят и можем да сложим отпечатък в това как ще изглежда от гледна точка на българския интерес, каза той. Първо, постоянно структурираното сътрудничество. И цитира Юнкер, който нарича системата за обща отбрана \"Спящата красавица на ЕС\", защото я има на документи, но не и в действие. Формират се конкретните параметри като изисквания към страните и се оказа, че около 20 страни могат да се включат сега. Важно е да не допуснем това да бъде още един кръг, създаващ разделение в ЕС - трябва да търсим включване, да не допуснем да бъдем изолирани, да участваме активно, призова президентът на ПЕС. Второ, Европейският отбранителен фонд - около 500 млн. евро годишно от 2020 г. за изследвания, иновации и технологии в тази област. И наред с това 1 млрд. евро годишно конкретно за развойна дейност, което ще представлява 30% съфинансиране от разходите, които биха се направили за подобна дейност. Което трябва да генерира около 5,5 млрд. евро разходи за сигурността. Важно е ние какви възможности имам, да за се включим в този процес на модернизация, каза Станишев. Третият инструмент бил координираният годишен преглед за отбрана. Станишев постави 4 цели пред българското председателство във връзка с темата за общата европейска сигурност. И поиска ясна национална позиция за посоката, която ще представлява българския интерес. Първо, чрез общата европейска политика за сигурност и отбрана трябва да увеличим сигурността на българските граждани. Второ, да бъдем в ядрото на тези процеси, да не изпадне периферията, а да бъдем инициатори на тези промени. Трето, да увеличим способностите на българските въоръжени сили. Четвйрто, да положим усилия да окуражим интелектуалния капацитет и с подкрепа на държавата да постигнем резултати.", "date": "2017.10.16", "title": "Станишев: Ако не модернизираме армията, никой няма да иска сътрудничество с нас за европейска сигурност"}
{"url": "https://www.24chasa.bg/novini/article/6498521", "text": "Общинските съветници и народните представители на ВМРО подготвят законопроект за криминализиране на незаконното присъединяване към ВиК мрежата и кражбата на вода, това каза на пресконференция в централата на партията депутатът Юлиан Ангелов. ВМРО е направило проучване за кражбите на вода в два софийски района - \"Факултета\" и \"Филиповци\", каза общинският съветник Карлос Контрера. Във \"Филиповци\" кражбите на вода на годишна база са 1,2 милиона куб. метра, а редовните абонати са трима, при това те не са физически лица, отбеляза той. По думите му във \"Факултета\" кражбите са в размер на 2,28 млн. куб метра вода, в квартала под три поцента от населението заплаща конкумираната вода. \"На година тези две гета крадат вода за около 5 млн. лв.\", каза Контрера. Патриорите ще настояват за среща с ръководството на \"Софийска вода\" за приемане на мерки за прекратяване на кражбите на вода в гетата, каза евродепутатът Ангел Джамбазки. По политически причини досега са пропаднали опитите във \"Филиповци\" да се спира водата, посочи още той. От ВМРО обясниха, че ще продължат да работят и по премахването на незаконни постройки, защото те са една от причините за увеличения размер на кражби от вода.", "date": "2017.10.16", "title": "ВМРО подготвя законопроект за криминализиране на кражбата на вода"}
{"url": "https://www.24chasa.bg/novini/article/6498495", "text": "Поетът и преводач Ричард Уилбър, двукратен носител на награда \"Пулицър\", почина на 96-годишна възраст в дома си в Белмонт, американския щат Масачузетс, предаде Асошиейтед прес, цитирана от БТА. Той е специалист по преводи от френската литература от 17-и век - на английски език е превел Молиер. Издал е редица собствени стихосбирки и сборници с проза. Поезията на Уилбър е често кратка, изтънчена, умерена и отразява теми от детството, семейството, природата и творческия процес. Сред литературните отличия, които е получавал, е и американската Национална литературна награда.", "date": "2017.10.16", "title": "Почина поетът Ричард Уилбър, двукратен носител на \"Пулицър\""}
{"url": "https://www.24chasa.bg/novini/article/6498552", "text": "\"Същият ли е южният фланг на НАТО с тези отношения, които имаме между големите европейски държави и Турция? Това стабилен южен фланг ли е? Защо трябваше да се скъсат всички отношения с Турция?\" Тези въпроси зададе премиерът Бойко Борисов на конференцията за обща европейска отбрана, която се провежда в София. Преди шест месеца в Съвета на ЕС никой не говореше за европейска отбрана, когато аз предложих колективно членство в НАТО. Сега виждаме съюз Китай, Индия, Русия, Иран и Турция, каза още Борисов. И запита какво ще стане, ако дипломацията не успее да си свърши работата. Сегашното правителство за първи път обвързва модернизацията на армията с производство на новата бойна техника в българскш заводи, заяви Борисов. Нуждите обаче са по-големи от трите известни проекта за бронирани машини, самолети и кораби, отбеляза премиерът. Хеликоптерите Кугар и Пантер са купени без никакво въоръжение, ракетите на България също трябва да бъдат обновени, отбеляза той. Задължително при покупката на нови бронирани машини и кораби ще участват български военни заводи, отбеляза пък министърът на отбраната Красимир Каракачанов. Трите проекта обаче не решават проблемите, отбеляза той. Според Каракачанов трябва да се подържа и старата съветска техника.", "date": "2017.10.16", "title": "Борисов: Имаме ли същата сигурност с Турция?"}
{"url": "https://www.24chasa.bg/novini/article/6498550", "text": "Държавният глава на Сърбия Александър Вучич заяви, че конкретно предложение за решение за проблема с Косово ще бъде представено през март следващата година, съобщава белградското електронно издание Srbija Danas, цитирано от Фокус. „Реалистично е предложението за Косово да бъде представено през март следващата година“, заяви сръбският президент, допълвайки, че за целта се налага да бъдат направени болезнени компромиси и от двете страни на масата за преговори. Същевременно Вучич увери, че докато той е на власт, Сърбия ще провежда независима политика, в която няма да бъде допускана външна намеса.", "date": "2017.10.16", "title": "Вучич: Предложението за Косово ще бъде представено през март 2018 г."}
{"url": "https://www.24chasa.bg/novini/article/6498556", "text": "По настояване на Германия финансовата помощ на ЕС за Турция може да бъде намалена с около 1 млрд. евро, пише вестник „Джумхуриет”, като се позовава на публикация в британския „Файненшъл Таймс”. Всяка година Анкара получава от ЕС над 4 млрд. долара под формата на предприсъединителни фондове, предава Фокус. На срещата на лидерите на ЕС на 19-20 октомври не се очаква да бъдат замразени или дори напълно прекратени преговорите за членство на Турция, но най-вероятно може да се отиде на орязване на годишната помощ за Анкара с над 1 млрд. евро. Политическият произвол и бруталност на Анкара, както и масовите арести на граждани на ЕС пораждат силно разочарование в правителствата в Общността. Въпреки това обаче някои от тях изпитват „безпокойство от евентуален разрив с Турция от гледна точка на сътрудничеството по овладяване на бежанската вълна, въпросите на сигурността и за обстановката в Сирия”. , „По отношение нарушаване правата на човека и спазване върховенството на закона Турция постоянно се връща все по-назад. Европа трябва да преоцени всички измерения на отношенията ЕС – Турция и ако се наложи отново да преразгледа нейния статут на страна кандидат за членство в Общността.”, посочва неназован високопоставен дипломат пред „Файненшъл Таймс”, цитиран от „Джумхуриет”.", "date": "2017.10.16", "title": "Финансовата помощ на ЕС за Турция ще е с 1 млрд. евро по-малко по настояване на Германия"}
{"url": "https://www.24chasa.bg/novini/article/6498562", "text": "Върви се към реализация на проекта АЕЦ \"Белене\", обяви в сутрешния блок на ТВ Европа енергийният експерт проф. Атанас Тасев. Той съобщи, че е готов финалният доклад на експертите от БАН за бъдещето на проекта. Един от изводите, е че след 10-15 години в региона ще има необходимост от строежа на нови ядрени мощност заради дефицит на електроенергия. \"Ние сме похарчили почти 3 милиарда лв. за нещо, което е пасив. За а се превърне в актив то трябва да бъде задействано. Има няколко сценария. Един вече се провали, тоест да продадем в движение оборудването, оказа се невъзможно. Сега следващият сценарий е да се продаде предприятието \"Белене\" ако се намери инвеститор, ако не се отива на следващия сценарий - да се инсталира като 7 и 8 блок на площадка Козлодуй. И финалният катастрофичен сценарий - да го наречем на скрап или да го оставим като паметник на неустойчивото поведение на няколко правителства досега.\" Това каза проф. Атанас Тасев. Към момента вариантът държавата сама да строи Белене не стои на дневен ред, защото има интерес от частен инвеститор. \"Око дойде инвеститор, който може да привлече евтин ресурс, той може и пазарно към 30-та година да се позиционира. Освен това има предварителна информация и тя е потвърдена с писмо до министър Петкова от чуждестранен инвеститор, който дори смята да изгради правотоков терминал от Белене през Сърбия, Черна гора, Адриатика и да влезе в Северна Италия. Защо правотоков - защото правотоковия кабел ни изключва от синхрона на обединените електроенергийни системи, в които ние не можем пазарно да се позиционираме в Централноевропейските пазари, защото трансграничният капацитет е ограничен. Освен това правотоковият терминал има по-ниски загуби и най-важното което е - не изисква синхронизация\", допълни Тасев. Външният инвеститор ще се ориентира към износ на електроенергия, прогнозира още експертът.", "date": "2017.10.16", "title": "Готов е докладът на БАН за бъдещето на АЕЦ \"Белене\""}
{"url": "https://www.24chasa.bg/novini/article/6498566", "text": "БСП е партия с традиции и не може да се ръководи като фирма, както прави Корнелия Нинова, коментира в студиото на \"Европа сутрин\" бившият депутат от БСП Страхил Ангелов. Според него вътрешните брожения в столетницата са много силни и с това управление Нинова няма да запази дълго председателското си място. \"Нинова отстрани погледнато изглежда, че ръководи партията като фирма, не може така. Този ще изгоним, този ще назначим... Тази политическа организация е по-стара, с традиции, не е съвсем възможно по този начин. По този начин тя няма да успее да запази председателския си пост. Цялата тази риторика как БСП е алтернатива на ГЕРБ\", каза Страхил Ангелов. \"Това е за да ви забавляват вас зрителите, а по някой път и мен. Това алтернатива ли е?! Да извадим къде е работел на Делян Добрев братовчеда, това какво ме интересува мен. Това важно ли е?! Митко: Това означава ли, че скоро и Корнелия Нинова ще си замине? Страхил: Да, в това съм абсолютно сигурен. Нинова няма още дълго да остане председател на партията\", допълни той.  Според Ангелов БСП не се държи като истинска опозиция. Той препоръча на Нинова вместо да прави алтернативен бюджет на държавата, да начертае реална политическа алтернатива. \"Аз не виждам БСП да е някаква реална опозиция, не виждам БСП с Нинова да предлага каквато и да е алтернатива. Така като ги гледам как се карат в момента и се разправят, могат да бъдат алтернатива сами на себе си. И сега тя е обявила по радиото - който е против мен, значи е с ГЕРБ. Е това може ли?! Който не подскача и не вика ура на г-жа Нинова е от ГЕРБ. Аз не й симпатизирам, но не съм и от ГЕРБ\", коментира Ангелов. ", "date": "2017.10.16", "title": "Страхил Ангелов: Корнелия Нинова управлява БСП като фирма, дните й са преброени"}
{"url": "https://www.24chasa.bg/novini/article/6498577", "text": "Турският писател и нобелов лауреат Орхан памук заяви, че от политически съображения за него вече е невъзможно да живее в родния си Истанбул, съобщи турската СиЕнЕн-Тюрк. Това той каза за италианския в. \"Стампа\". \"Унищожиха любимия ми Истанбул\" е цитиран да казва писателят в публикация в литературна притурка на вестника. Памук говори за настъпилите в града негативни промени през последните 15 години и споделя: \"Вече е погрешно от политически аспект дори да изпитваш носталгия\". Според него Истанбул се е превърнал в по-богат, но по-малко свободен град, пише БТА. Памук, който отдавна живее в Ню Йорк и преподава в Колумбийския университет, споделя също, че за него Западът вече не е някаква загадка. \"Но моят дом винаги си остава Истанбул. Политически обаче вече не мога да живея там\", добавя той. \"Превърнах се в политически писател\", заяви още писателят, добавяйки, че е започнал да завижда на западните автори. Той обясни, че на тях обикновено не им се налага да обсъждат при интервюта политическата обстановка в страните си, а говорят за съдържанието на своите книги. \"Бъдещето на Турция е Западът\", категоричен е Памук, който казва, че е израснал с тази увереност. \"Получих западно, либерално, светско образование. Днес в Истанбул няма свобода на словото и това ме разгневява, натъжава и побърква\", добави той.", "date": "2017.10.16", "title": "Орхан Памук: Унищожиха любимия ми Истанбул, вече не мога да живея в него"}
{"url": "https://www.24chasa.bg/novini/article/6498553", "text": "Вестта, че  , изобщо не учуди медийните среди в Япония, където манталитетът задачите да бъдат изпълнени, макар и с цената на всичко, води до работа до умопомрачение, информира БТА. \"Мислех, че накрая ще ми се случи нещо такова, тъй като работим като луди, като роби\", разказва журналистка от един от големите национални ежедневници. \"Наистина мислех, че ще умра\", доверява тя пред АФП, запазвайки анонимност, и си припомня дните, когато е трябвало да следва министър-председателя и парламентаристи в Токио. Редовно се прибирала в един сутринта, а четири часа по-късно отново трябвало да е на крак. Журналистката, която сега е на около трийсет години, преди време била от онези ресорни журналисти, които всяка вечер стояли пред домовете на политиците, независимо дали има новина или не. Това е ритуал, наречен \"йомавари\"- \"цяла нощ\". Няма значение дали вали дъжд или сняг, тя трябвало да бди с часове навън. \"Дори с прилепнала по цялото тяло грейка ми беше студено. Не можеш да отидеш до тоалетната. Това е вредно за здравето\", казва журналистката и допълва, че е била свидетел как нейни колеги рухват физически и психически. \"Кароши\" За уикенд не може и да се мисли. Един политически журналист е длъжен в петък да хване влака шинкансен или самолета и да следва своя парламентарист в избирателния му район. Бивша токийска журналистка от една телевизия говори за манталитета \"на борбения дух\", който изисква да не се отказваш, каквото и да става. Тази 32-годишна жена знае какво е да работиш 24 часа в денонощието и си припомня как веднъж била много болна, но продължила работа. \"Нямах време дори да си измеря температурата. По-късно установих, че съм била с 39 градуса\". \"Шефовете ви казват да не мързелувате, а никога не ви казват, че е време да си поотпочинете, тъй като работите твърде много. Така в крайна сметка се превръщаш в зомби. . . това трябва да престане\", негодува тя. Драмата с журналистката от обществената телевизия Ен Ейч Кей Мива Садо, починала на 31 години в резултат на внезапно спиране на сърцето, след като само за месец работила извънредно 159 часа, беше отразена на първа страница от печата по света, но в Япония тя далеч не е някакъв изолиран случай. Смъртта от трудова преумора - сърдечна криза, инсулт или самоубийство - дори си има име - \"кароши\". Публикуван миналата седмица правителствен доклад отчете 191 случая на \"кароши\" за една година до края на март 2017 г. и подчерта, че 7,7 процента от японските служители работят допълнително над 20 часа седмично. Внимателно отношение към големите компании Мива Садо от Ен Ейч Кей отразявала изборите за общински съвет в Токио и националните избори за Сенат. Тя била открита безжизнена в леглото си през юни 2013 г. Починала три дни след сенатските избори. Година след случилото се правителствено разследване заключило, че смъртта й е свързана с непосилно количество извънреден труд. Журналистката имала само два дни за почивка през месеца преди да си отиде. Ен Ейч Кей направи този случай публично достояние едва наскоро, четири години по-късно, под натиска на родителите на младата жена, които настояли да се вземат мерки, за да се предотвратят други подобни трагедии - притеснителна ситуация за телевизията, която се бори открито срещу практиката с нескончаемите работни дни. \"Медиите би трябвало да са в състояние да променят тази обичайна практика, но те просто не го правят\", коментира Шигеру Вакита, почетен професор в университета Рюкоку в Киото и специалист по трудово право. Президентът на Ен Ейч Кей Риоичи Уеда посети в дома им родителите на младата журналистка, за да поднесе извиненията си и да им обещае промяна. През май правителството огласи \"черен списък\" на работодателите, изобличавайки публично над 300 компании, и се договори с работодателите и профсъюзите за ограничаване на извънредния труд до максимум 100 часа на месец, които според някои пак са твърде много. По закон в Япония се полагат по 40 часа труд седмично, допълнени от не повече от 45 часа извънреден труд на месец, но това изискване изобщо не се спазва при наличие на вътрешнокорпоративно споразумение. Според Вакита правителството не приема проблема достатъчно сериозно. \"Те се отнасят много внимателно с големите компании\", отбелязва със съжаление той.", "date": "2017.10.16", "title": "Вижте защо японска журналистка почина от преумора"}
{"url": "https://www.24chasa.bg/novini/article/6498614", "text": "От 1 ноември 2017 г. Центровете за обслужване на клиенти на ЧЕЗ във Видин, Монтана, Враца, Ловеч, Перник, Кюстендил и Благоевград ще работят с ново работно време. Клиентите на „ЧЕЗ Електро България“ АД и „ЧЕЗ Разпределение България“ АД в тези градове ще могат да използват услугите на Центровете всеки понеделник от 08:30 ч. до 18:00 ч., всяка сряда от 08:00 ч. до 17:00 ч., а през останалите работни дни от седмицата от 08:30 ч. до 17:00 ч. Промяната се въвежда след обстоен анализ на посещаемостта и териториалната специфика с цел подобряване ефективността при работа с клиенти. За всички останали клиентски центрове на компанията на територията, обслужвана от ЧЕЗ, работното време остава непроменено. Подробна информация за адресите и работното време на Центровете за обслужване на клиенти на ЧЕЗ е публикувана на сайта . За клиентите на „ЧЕЗ Електро България“ АД от 1 ноември 2017 г. се въвеждат промени, осигуряваща по-голямо удобство и ефективност при контакт с Дружеството. Във всеки Център за обслужване на клиенти на ЧЕЗ ще бъдат обособени отделни гишета за обслужване на клиенти на „ЧЕЗ Електро България“ АД. На телефонния номер на компанията – 0700 10 010, ще бъде активирана специална линия само за въпроси, свързани с дейността и предоставяните от Дружеството услуги. Въвеждат се нови електронни адреси за комуникация: с „ЧЕЗ Електро България“ АД - info@cezelectro.bg и с „ЧЕЗ Разпределение България“ АД - klienti@cez-rp.bg. Работно време на центрове за обслужване на клиенти на ЧЕЗ във Видин, Монтана, Враца, Ловеч, Перник, Кюстендил и Благоевград: Ден от седмицата - Работно време Понеделник 08:30 – 18:00 ч. Вторник 08:30 – 17:00 ч. Сряда 08:00 – 17:00 ч. Четвъртък 08:30 – 17:00 ч. Петък 08:30 – 17:00 ч. Пресцентър на ЧЕЗ България - е-mail: communications@cez.bg", "date": "2017.10.16", "title": "ЧЕЗ въвежда ново работно време на центровете за обслужване на клиенти в 7 областни града от 01.11.2017 г."}
{"url": "https://www.24chasa.bg/novini/article/6498600", "text": "Специализираната прокуратура повдигна обвинения на двама оперативни работници в 7-о Полицейско районно управление в София за разпространение на наркотици и получаване на подкупи. Те са задържани на 15 октомври 2017 г. при специализирана операция на Дирекция „Вътрешна сигурност“ на МВР и Специализираната прокуратура. Това съобщиха от прокуратурата. До задържането им двамата работели в районното управление по линия на противодействие на разпространението на наркотици. Служители на „Вътрешна сигурност“ обаче, започнали да ги следят от юли 2017 г. по данни, че самите те разпространяват наркотични вещества. На 15 октомври 2017 г. двамата служители са задържани веднага, след като получили подкуп от 2000 лева, предварително „белязани“ от разследващите. Събраните до момента доказателства сочат, че те са продавали амфетамини, марихуана и други наркотични вещества на наркодилъри, които от своя страна ги разпространявали на дребно в обслужвания от полицаите район. Едновременно с това служителите събирали от всеки дилър по 2000 лева „такса спокойствие“ месечно. Онези, които отказвали да плащат таксата, били заплашвани, че ще ги задържани, че срещу тях ще бъдат образувани преписки и досъдебни производства. При извършените претърсвания в специален тайник в дома на единия от служителите са намерени и иззети разноцветни таблетки, разпределени в найлонови пликчета. Според полеви тест, става дума за амфетамини. За окончателно заключение за съдържанието на таблетките предстои да даде назначена по случая експертиза. Двамата полицаи, единият от които е с дълъг стаж в МВР, се стараели да действат при пълна конспиративност. Комуникирали с „подопечните“ дилъри единствено чрез интернет приложения и „прави“ телефони (използвани само за връзка между тях). С постановления на прокурор от Специализирана прокуратура на двамата е наложено задържане до 72 часа. На 17 октомври 2017 г. в Специализирания наказателен съд ще бъде внесено искане за налагане на мярка за неотклонение „Задържане под стража“ за всеки от тях.", "date": "2017.10.16", "title": "Арестуваните в София полицаи снабдявали наркодилъри и им вземали такса \"спокойствие\""}
{"url": "https://www.24chasa.bg/novini/article/6498620", "text": "Равнището на безработицата през септември е 6,5 на сто, като намалява с 0,2 процентни пункта спрямо август, съобщиха от Агенцията по заетостта. На годишна база намалението е с 1,3 процентни пункта. В края на септември броят на регистрираните безработни е 213 307. Те намаляват както спрямо предходния месец, така и на годишна база, съответно с 2,3 на сто и 16,5 на сто. Новорегистрираните през септември безработни са 27 055. От тях 518 са били неактивни, т.е. не са били нито заети, нито учащи, и не са търсили работа. Броят на активираните от медиаторите и посредниците в бюрата по труда и техните партньори от началото на годината е достигал 9080. В отговор на потребностите на бизнеса от квалифицирана работна сила Агенцията по заетостта продължава да активизира услугите си за търсещи работа заети, учащи и пенсионери. През месеца като търсещи работа са регистрирани общо 847 представители на тези групи, с което броят им от началото на годината вече е 3174, се посочва в съобщението. Данните сочат, че броят на постъпилите на работа през месеца безработни се увеличава съществено, с 26,5 процента спрямо предходния, достигайки до 22 842. Значителен е делът на започналите работа в реалната икономика - 83,8 на сто от общо постъпилите. В резултат на изпълнение на активните мерки за насърчаване на заетостта сред безработните през месеца в субсидирана заетост са включени общо 3706, в т.ч. 1901 са тези по програми, 1314 - по схеми на ОП \"РЧР\", и 491 - по мерки. Агенцията по заетостта напомня, че продължават обученията за придобиване на професионална квалификация и ключови компетентности, както и груповите мерки за професионално ориентиране и за активно поведение на пазара на труда. Включените в обучения през месеца са общо 734, като срещу ваучери за обучение по ОП \"РЧР\" са започнали подготовка 195 безработни и 327 заети. Други 212 безработни се обучават по програми, финансирани от държавния бюджет чрез Националния план за действие по заетостта за 2017 г. Завършилите обучения през месеца са 543-ма. В проведените през месеца инициативи за професионално ориентиране и активиране са участвали 11 877 безработни. Работодателите са обявили 17 270 свободни работни места на първичния пазар, като над половината от тях са от частния сектор - 58,4 на сто. Бизнесът е заявил потребност от работна сила в следните икономически дейности: преработваща промишленост /4612 места/; образование /2709 места/; административни и спомагателни дейности /2296 места/; търговия /2217 места/; държавно управление /971 места/; хотелиерство и ресторантьорство /959 места/; строителство /652 места/; транспорт, складиране и пощи /529 места/; операции с недвижими имоти /437 места/ и др. Най-търсени по заявени работни места в бюрата по труда отново са преподавателите; работниците в добивната и преработващата промишленост; операторите на стационарни машини и съоръжения; квалифицираните работници в производството на храни, облекло, дървени изделия и сродни; продавачите; неквалифицираните работници по събиране на отпадъци; персоналът, зает в сферата на персоналните услуги /бармани, сервитьори, камериери и т.н./; персоналът, полагащ грижи за хората; металурзите, машиностроителите; водачите на МПС и подвижни съоръжения и др.", "date": "2017.10.16", "title": "Безработицата през септември падна до 6,5%"}
{"url": "https://www.24chasa.bg/novini/article/6498630", "text": "След внесен в съда обвинителен акт от Районна прокуратура – Велико Търново 44-годишен рецидивист, откраднал пари от манастир, е осъден на четири години лишаване от свобода. Той е осъден също да заплати на пострадалите обезщетение в размер на предмета на престъплението - 7900 лева, съобщиха от Апелативната прокуратура. Делото е разгледано от съда по реда на съкратено съдебно следствие, при което подсъдимият се признава за виновен и приема за верни фактите изложени в обвинителния акт, уточняват магистратите. Емил И. е осъден за това, че на 08.12.2015 г. от манастир „Св.Никола“ в с. Арбанаси задигнал 7900 лв. от монахиня при условията на опасен рецидив. Обвиняемият е осъждан с деветнадесет влезли в сила присъди за извършени престъпления. През 2013 г., докато изтърпявал ефективно наказание лишаване от свобода в Затворническо общежитие в гр. В. Търново се запознал със свещенослужител, който на доброволни начала посещавал затвора. След като бил на свобода, Емил И. отишъл при свещеникът и го помолил за помощ, защото нямал къде да живее и какво да яде. Свещеникът се свързал със монахините от манастир „Св. Никола“ с. Арбанаси и ги помолил да му осигурят храна и подслон, а при нужда, той ще им помага с работа в манастира. Двете монахини се съгласили да го приемат в манастира. Емил И. се справял добре с работата, която му възлагали и не създавал проблеми. Докато пребивавал в манастира, забелязал, че в стаята на монахините се държат пари. На 08.12.2015 г., след като монахините излезли от манастира, решил да влезе в стаята и ако намери пари, да ги открадне. С помощта на отвертка разбил заключената врата, претърсил помещението намерил парите и ги взел, след което напуснал манастира. Присъдата подлежи на обжалване пред Окръжен съд – В. Търново.", "date": "2017.10.16", "title": "Рецидивист с 19 присъди ще лежи\n4 години за кражба от манастир"}
{"url": "https://www.24chasa.bg/novini/article/6498633", "text": "Декларацията за независимост на Каталуня трябва да бъде официално оттеглена до четвъртък, заяви испанският вицепремиер Сорая Санчес де Сантамария, съобщи БТА. Сантамария заяви, че в писмото си до властите в Мадрид каталунският лидер Карлес Пучдемон не е дал задоволителен отговор на въпроса провъзгласил ли е всъщност независимост и има време до четвъртък да спази законите на Испания, предаде Асошиейтед прес. По думите на Саенс де Сантамария испанските власти са поискали ясен отговор с \"да\" или \"не\" от Пучдемон, нещо, което обаче според нея той не е направил. \"Не е много трудно да кажеш да или не. Именно това предполагаше зададеният въпрос и отговорът не би трябвало да е сложен\", посочи още испанският вицепремиер пред репортери. По думите й Пучдемон има време до четвъртък сутринта да се подчини, в противен случай го заплашва възможността Испания да задейства член 155 от конституцията, което ще позволи на централната власт да изземе част от правомощията на каталунската автономия. Тя окачестви призива на Пучдемон за диалог като \"неубедителен\" и заяви, че мястото за разговори е испанският парламент. Ройтерс уточнява, че срокът, с който каталунският лидер разполага, за да изясни позицията си, изтича в 10 ч сутринта местно време в четвъртък.", "date": "2017.10.16", "title": "Мадрид към Каталуня: До четвъртък оттеглете декларацията за независимост (Обновена)"}
{"url": "https://www.24chasa.bg/novini/article/6498652", "text": "Проблемите със слуха може да развалят взаимоотношенията между партньорите в дадена връзка, тъй като предизвикат социална изолация, предаде агенция ЮПИ, цитирана от БТА. Британски учени анализираха над 70 изследвания по проблемите на хората със загуба на слуха. Те оценяваха и предизвикателствата, пред които се изправят близките на пациентите. \"Загубата на слуха е хронично състояние, което засяга цялото семейство\", каза Ванеса Вас от британския Национален институт за здравни изследвания в Нотингам. Някои от най-честите проблеми, които засягат пациентите и партньорите им, са телефонните обаждания, силният звук на радиото и телевизията и изолацията от обществото. Хората с подобни симптоми имат затруднения да говорят на шумни места, което ги изолира от другите. В същото време половинките им може да имат желание да общуват, но са принудени да ходят по събитията сами. Освен това най-близките на пациентите се чувстват виновни, че не разбират изцяло проблемите на своя партньор. Според специалистите, докторите са онези, които трябва да помогнат и на двете страни да се справят със затрудненията.", "date": "2017.10.16", "title": "Загубата на слуха може да навреди \nна взаимоотношенията между партньорите"}
{"url": "https://www.24chasa.bg/novini/article/6497710", "text": "8989 се обявиха срещу задължителните матури, които трябва да се проведат в началото на лятото през 2008 г., в електронна подписка, написа “24 часа” преди 10 г. Матурите са безсмислени, защото не заместват приемните изпити в университетите, стачката (на учителите - б.р.) намалява времето за подготовка в клас, а учебната програма не е добра, мотивират се протестиращите. По закон тазгодишните 12-класници са първият випуск, за който матурите стават задължителни. Зрелостните изпити са два - по литература и предмет по избор.", "date": "2017.10.16", "title": "8989 се обявиха срещу матурите, били безсмислени"}
{"url": "https://www.24chasa.bg/novini/article/6498679", "text": "Британският министър на външните работи Борис Джонсън призова ЕС да даде по-бърз ход на преговорите за излизане на Великобритания от съюза и да започне да обсъжда с Лондон отношенията им от 2019 г. нататък, когато Брекзит вече ще е факт, предаде Асошиейтед прес, цитирана от БТА. \"Да дадем тласък на тези преговори и да не губим повече време\", каза Джонсън днес в Люксембург. \"Време е големият кораб да бъде пуснат на вода и да поеме в откритото море, а ние да започнем сериозния разговор за бъдещето и новите ни отношения\", заяви още той. Джонсън направи изказването си преди предстояща работна вечеря днес между британския премиер Тереза Мей, председателя на Европейската комисия Жан-Клод Юнкер и водещи представители на екипа на Лондон, преговарящ по излизането от ЕС. Тази седмица се очаква лидерите от съюза да излязат с решение, че на преговорите не е бил постигнат достатъчен напредък и в тях не може да бъдат включени и бъдещите отношения и търговията.", "date": "2017.10.16", "title": "Борис Джонсън: ЕС трябва да даде по-бърз ход на преговорите за Брекзит"}
{"url": "https://www.24chasa.bg/novini/article/6498724", "text": "Средностатистическият британец прекарва еквивалента на близо две седмици от съзнателния си живот в неведение къде се намира, пише в. \"Дейли експрес\", позовавайки се на резултатите от проучване, направено по случай Националната седмица за разчитане на карти. Въпреки че живее във време на усъвършенствани навигационни технологии, типичният поданик на Нейно Величество успява да обърка посоката средно 24 пъти в годината или над 1450 пъти през живота си, предаде БТА.  Три четвърти от участниците в допитването не крият, че имат слабо или никакво чувство за ориентация. Това обаче явно не смущава жителите на Острова - един на всеки четирима не обича да пита непознати за посоката. Разбивката по полове очаквано показва, че жените по-често признават необходимостта да бъдат ориентирани от случайни минувачи. Анкетата разкрива още, че близо две трети от британците (65 процента) изпитват неувереност, когато им се налага да използват карти. Според проучването една трета от жените смятат, че притежават по-добро чувство за ориентация от партньорите си. Същевременно над 60 процента от мъжете са уверени, че превъзхождат нежните си половинки в навигационните умения. \"Удивително е, че толкова често се губим, независимо дали в супермаркета, на летището или на напълно непознати места. Целта ни е да подобрим уменията на хората за разчитане на карти, както на хартия, така и на електронни устройства\", казва Ник Гилс, мениджър на поръчителите на проучването от Ordnance Survey Leisure.", "date": "2017.10.16", "title": "Британците се губят над 1450 пъти \nпрез живота си"}
{"url": "https://www.24chasa.bg/novini/article/6498748", "text": "Социалдемократите спечелиха местните избори в германската провинция Долна Саксония, консерваторите на Ангела Меркел постигнаха най-лошия си резултат от десетилетия, а популистката партия \"Алтернатива за Германия\" успя да влезе в 14-ти провинциален парламент, обобщава ДПА в коментар за изборите. Премиерът на Долна Саксония Щефан Вайл изведе своите социалдемократи до победа на вчерашните предсрочни избори, след като те загубиха няколко провинциални гласувания и претърпяха поражение на националните избори миналия месец. Социалдемократите спечелиха 36,9 процента от гласовете, увеличавайки подкрепата си във втората по големина германска провинция с 4 пункта. Християндемократите на Меркел получиха 33,6 процента, което е спад в подкрепата за тях с 2,5 пункта и най-лошият им резултат от 1959 г. Ако християндемократите бяха победили в Долна Саксония, това щеше да помогне на Меркел да възвърне позициите си след слабото представяне на нейната партия на националните избори през септември в момент, когато канцлерката се готви за тежки преговори за съставяне на ново коалиционно правителство. Вайл определи провинциалните избори като \"блестящ успех\" за социалдемократите и добави, че сега партията му за първи път от 19 години ще бъде най-голямата парламентарна сила в Долна Саксония. \"Алтернатива за Германия\" постигна по-нисък резултат от очакваното, получавайки 6,2 процента от гласовете. Така тя вече е представена в парламентите на 14 от 16-те германски провинции. След националните избори миналия месец тя стана първата голяма крайнодясна партия, влязла в Бундестага от Втората световна война. Досегашният коалиционен партньор на социалдемократите в Долна Саксония - партията \"Съюз 90/Зелени\" спечели 8,7 процента от гласовете, отбелязвайки спад от 5 пункта в своята подкрепа. Това означава, че сегашната коалиция на Вайл вероятно няма да постигне необходимото мнозинство и може да се наложи той да състави правителство с християндемократите, което би било първият съюз между двете най-големи германски партии в провинцията от над 50 години. Свободните демократи, които са традиционни съюзници на християндемократите, спечелиха 7,5 процента, отбелязвайки спад от 2,4 пункта в своята подкрепа в сравнение с изборите през 2013 г. Партията \"Левите\" не успя да прескочи 5-процентовата бариера за влизане в парламента. Избирателната активност беше 63,1 процента. Съпредседателят на парламентарната група на \"Алтернатива за Германия\" Александър Гауланд каза, че резултатът от изборите в Долна Саксония може да означава \"начало на края на управлението на Меркел\", посочва ТАСС.", "date": "2017.10.16", "title": "Германските социалдемократи спечелиха провинциалните избори в Долна Саксония"}
{"url": "https://www.24chasa.bg/novini/article/6499115", "text": "Поздравявам организаторите и участниците в тази конференция, като изключително навременна и важна, с оглед на предстоящите решения в следващите няколко месеца, може би година, и на прага на председателството на България на Съвета на ЕС. Това каза лидерът на БСП Корнелия Нинова по време на конференцията \"Заедно в сигурността\", съобщиха от партията. Вижте какво друго каза Нинова:  Поздравявам и личния състав на ВВС с празника им. Пожелавам им да бъдат здрави, да имат възможност и сили да продължават да пазят небето и сигурността на държавата ни. Наистина в следващите месеци предстои да се вземат решения, в които тези, които сме тук, ще имаме важна роля, защото тук е законодателната власт, президентската институция, изпълнителната власт, професионалистите по тема сигурност, отбранителната индустрия. Всички, които можем да дадем своя принос в решаването на въпросите, които стоят пред нас. Кое може да ни обедини, защото сме различни в тази зала. Мисля, че могат да ни обединят две неща. Първото е, ако се съгласим всички, че поставяме на първо място националния интерес на България, националната сигурност на държавата и на всеки български гражданин и желанието ни да няма война и да не допускаме България да бъде използвана като плацдарм за военни действия. Да кажем, че искаме мир и, че националният интерес на България е по-важен за нас. Второто нещо, което мисля, че може да ни обедини, е да кажем, че сме за единна и силна Европа, на една скорост и европейските лидери и европейските народи, въпреки различията си, да намерят общия път това да бъде постигнато. Ако имаме съгласие по тези две големи теми, то имаме и шанс вече и в средствата за постигането на тези цели да търсим общите решения. И в Европа различните държави, различните лидери, имат различни мнения по въпросите за сигурността и отбраната, но какво може и там да ни обедини? Всяка държава има своите национални предизвикателства и ние имаме – демографска катастрофа, социален срив, проблеми в здравеопазване, образование. Но имаме ли общи предизвикателства пред всички европейски държави? Имаме, общите заплахи – конфликтът в Сирия и последвалата миграционна вълна, тероризмът, който не избира коя европейска държава да удари. Кибератаките обща опасност ли са? Да, обща опасност са. Следователно, организирайки се и виждайки и оценявайки тази обща опасност, трябва да намерим и общи решения и общата европейска отбрана е част от това общо решение. Всяка държава-членка трябва да даде своя национален принос в тази обща политика, но и да види как от общото да защити и своя национален интерес. Какъв би могъл да бъде нашият национален интерес и какви проблеми ние първо трябва да решим тук, в България, за да имаме претенции по време на председателството и в общия диалог да бъдем лидери в решаването на тези проблеми? Пред нас стоят няколко въпроса на тема отбрана и се позовавам на професионалистите. И двата доклада за отбраната – единият на служебния кабинет, другият на редовния кабинет, показват, че състоянието на нашата отбрана не е на равнището, на което се очаква, за да защити националната сигурност. Двата доклада в различна степен го отчитат, но общата тенденция е такава. Следователно какво трябва да се направи? Да поставим на първо място човешкия фактор, а след това модернизацията и техниката, защото каквато и техника да закупим, ако няма хората, професионалистите, готовите да я използват, тази техника няма никакъв смисъл. Със съжаление чух днес ръководството на ВВС на празника им да споделя, че изключително много се тревожат от демотивацията на личния състав, от напускането на кадрите и от липсата на кадри. Следователно, човешкият ресурс трябва да е на първо място. На второ място, нещо, което колегите не споменаха, ние смятаме, че имаме нужда от нова нормативна база. Има няколко закона, противоречащи си, някои остарели текстове. Нашите експерти предлагат да се направи преглед на отбраната и на база на цялостен преглед на състоянието на отбраната, да приемем нов закон за отбраната и нов закон за резерва, тоест да си осъвременим нормативната база, която да се вписва и в общата европейска. На трето място идва модернизацията. И тук имаме очевидно и политически големи спорове много години наред, не е от вчера този проблем. Къде е балансът? И трите рода войски имат нужда от модернизация. Имаме нужда от такава и на фона на това, което се случва в света вероятно, но можем ли политиците да намерим баланса? Така да бъде разположен във времето, че да не натоварва най-бедната страна с големи социални проблеми до степен, така че правителството, което и да е то, да може да решава и други проблеми. Необходим е баланс и разполагане във времето на тези проблеми. Премиерът каза, че сега за първи път се говори за индустрията и за индустриално сътрудничество. Не, не е за първи път. Едно време имаше, офсет се казваше в България, и първите проекти бяха съпътствани с офсет. Това беше индустриално сътрудничество. Това беше инвестиция отвън в българската отбранителна индустрия, но това за известно време беше изоставено. Оттук, ако се реши темата с модернизацията, кога и как да се направи, следващият въпрос е индустриалното сътрудничество и ролята на българската отбранителна индустрия. Как може България и нашата индустрия да получи от общата политика, от общия отбранителен фонд, който предлага възможности, както за индустриално развитие на отбранителната промишленост, така и за иновации и технологии. България имаме потенциал и тук има хора, които и в годините назад са правили иновации и технологии. Имаме умствения потенциал като нация, имаме и отбранителната промишленост. Ето възможностите как да се възползваме от тази обща европейска политика, така че да си облекчим и националния бюджет, към който има много претенции и който има много ангажименти - към здравеопазване, образование, социална политика. Ето сериозни големи въпроси, които предстои да намерят своето решение в следващите месеци. Още веднъж казвам, възможно е да се намерят тези решения на базата на национално съгласие, но стъпвайки на принципи и на ценности - и български, и европейски, и те да бъдат национален интерес, и мисъл за това, как Европа в следващите месеци и години да намери своя общ път, дори и в различията си, да остане единна и да стане силна и да намери общото решение за сигурността, не само за ЕС като съюз, но и за всеки европейски гражданин като човек.", "date": "2017.10.16", "title": "Нинова: Само единна и силна Европа може да даде сигурност на всеки европейски гражданин"}
{"url": "https://www.24chasa.bg/novini/article/6499108", "text": "Председателят на парламента на Иран Али Лариджани заяви, че президентът на САЩ Доналд Тръмп звучи като нацистите и посочи, че те са се опитвали да компенсират провалите си, нападайки другите, пише Tehran Times, цитиран от \"Фокус\". Лариджани заяви, че Тръмп нито се придържа към международните споразумения, нито уважава ООН и това показва, че правителството на САЩ не възнамерява да спазва което и да е споразумение. Той също така посочи, че обвиненията на президента на САЩ срещу Ислямският революционен гвардейски корпус целят засилването на Ислямска държава, защото корпусът се бори активно срещу терористичните групи в региона.", "date": "2017.10.16", "title": "Председателят на иранския парламент: Доналд Тръмп звучи като нацистите"}
{"url": "https://www.24chasa.bg/novini/article/6499112", "text": "Българска болнична асоциация се присъединява към призива на БЛС за заплащане на попадащата извън първоначалната прогноза, но реално извършена в периода от месец април 2016 г. до месец април 2017 г. медицинска дейност в болнична помощ, известна като „надлимитна“. Това се казва в становище на асоциацията. В него се заявява още: Незаплащането на предоставените по лечебните заведения здравни услуги е много опасно и подлага на риск цялата здравна система. Не случайно тази седмица сме свидетел на колапс на Болницата във Враца. Предизвикателствата пред болничното здравеопазване в България, са валидни за всички болници, независимо от собствеността им. В последните три години на болниците бяха наложени месечни лимити. Те не отразяват правото на пациентите за свободен избор къде да се лекуват, ограничават възможността за въвеждане на нови дейности от ЛЗ, неглижират задължението на болниците да не отказват лечение на спешни пациенти /в т.ч. синсути,инфаркти и т.н./. Това доведе до натрупване на милиони левове неразплатена, но извършена дейност. ББА отчита като силно положителен знак реакцията на Министъра на здравеопазването за заплати спешно надлимитната дейност на МБАЛ Враца. Продължаващото забавяне на плащанията към всички лечебни заведения в България трябва да бъде преустановено веднага, защото то убива не болници, а хора. Министър Петров направи още една правилна констатация, която подкрепяме. Цените на медицинските дейности - клинични пътеки (КП) не са повишавани от 2006 г. Всички знаем колко пъти за тези 11 години са нараснали разходите за фонд работна заплата, ток, вода, горива и т.н. Всички Болници полагат огромни усилия да се справим с дефицита на медицински кадри. В условията на свободен европейски пазар, натискът за повишение на заплатите е ежемесечен. Освен това – грижа на Болниците е осигуряването на съвременна апаратура за диагностика и лечение и консумативи, които са на европейски цени. В резултат на това и в съчетание с посоченото неповишение на цените на КП, всички болници, независимо от собствеността им реализираха огромни загуби. На следващо място да не забравяме, че сме подложени на ежегодни промени в нормативната уредба, която въвежда нови изискванията към лечебните заведения, без ясна визия и дългосрочна стратегия. Нерядко тези промени са незаконосъобразни и в последствие отменяни от съда. Това води до нарастване на разходите на болниците с цел да се покрият новите условия, които в последствие отпадат. Липсата на добра нормативна база е пречка за нормалната ни работа. Формиране на политиката в здравеопазването не е лесна задача. ББА призовава отговорните институции да осигурят предвидимост и приоритетно финансиране на медицинските дейности на лечебните заведения – да се заплатят задържаните плащания и да актуализираме цените на клиничните пътеки. Само парите отделени за дейности могат да задържат лекарите в България, да осигурят инвестиции и просперитет на болниците и качествено лечение на българските граждани. Нека не свеждаме здравеопазването в България до продажба на лекарства от аптеките и здравен туризъм в чужбина. По този повод, считаме че между министерство на здравеопазването и лечебните заведения трябва да имат продуктивен диалог. ББА предлага своята експертна помощ и подкрепа, в опитите да се намери устойчивост и стабилен здравен модел.", "date": "2017.10.16", "title": "Българската болнична асоциация: Незаплащането на здравните услуги е опасно"}
{"url": "https://www.24chasa.bg/novini/article/6499028", "text": "Мъж от Хасково е осъден на пробация и глоба за опит да подкупи пътни полицаи, съобщи Окръжен съд - Хасково, който е постановил присъдата. Ерсин А. /41 год./ е бил спрян за проверка на 10 март т. г. в село Минерални бани. След като проверяващите са установили, че той шофира без свидетелство за правоуправление, те започнали да му съставят акт за административно нарушение. Нарушителят обаче се е опитал да осуети това с подкуп, като подхвърлил общо 150 лева. Служителите на реда са уведомили за опита за подкуп, след което е образувано наказателно производство. Осъденият трябва да се регистрира три пъти седмично в продължение на година и три месеца и да заплати 800 лева глоба, гласи решението на магистратите.", "date": "2017.10.16", "title": "Осъдиха мъж от Хасково на пробация и глоба заради опит да подкупи полицаи"}
{"url": "https://www.24chasa.bg/novini/article/6499148", "text": "Тропическата буря Офелия връхлетя южното крайбрежие на Ирландия, повали дървета и стълбове на електропреносната мрежа и предизвика 10-метрови вълни. Властите предупредиха, че това ще е най-тежкото подобно бедствие от половин век и може да причини човешки жертви, предаде Ройтерс, цитирана от БТА.  В Югоизточна Ирландия жена загина от паднало върху колата й дърво. В района при същите обстоятелства са пострадали тежко двама души, съобщи ирландската телевизия. Около 120 000 жилища и стопански обекта са без електричество, като се очаква този брой да нарасне. На летището в Дъблин бяха отменени 130 самолетни полета. Училища, болници и линии на обществения транспорт спряха работа, бяха разположени и военнослужещи, които да помогнат за усилване на дигите срещу възможни наводнения. По данни на ирландския Национален институт за метеорология бурята, чиято степен снощи беше понижена от ураган на буря, е започнала да връхлита крайбрежните райони тази сутрин местно време с ветрове със сила от 176 км/ч. Това е станало в най-южната точка на Ирландия. Има голяма вероятност от наводнения. Изявление направи и премиерът Лио Варадкар, който посочи, че във всички части на страната се очакват ураганни ветрове и препоръча хората да си стоят у дома. Службата за метеорология на Великобритания издаде предупреждение за опасно време за Северна Ирландия, което ще бъде в сила между 14 и 21 ч местно време. Според службата бурята е опасна за живота и е много вероятно да причини нарушения в транспорта, електроподаването, като има и опасност от падащи предмети. Британските медии сравниха Офелия с \"Голямата буря\" от 1987 г., връхлетяла точно преди 30 години Обединеното кралство с ураганни ветрове. Очаква се през днешния ден епицентърът на бурята да премине над цялата територия на Ирландия, след което през нощта да се насочи към Западна Шотландия. Ирландските власти заявиха, че бурята е много вероятно да се окаже най-силната от урагана Деби, в резултат на който през 1961 г. в Ирландия загинаха 11 души.", "date": "2017.10.16", "title": "Бурята Офелия удари Ирландия, жена е загинала заради паднало дърво (Видео)"}
{"url": "https://www.24chasa.bg/novini/article/6499141", "text": "Папа Франциск призова правителствата по света да предприемат общи действия за прекратяване на увеличаващия се глад по света. Според него това трябва да стане чрез сътрудничество, чиято цел да бъде да се предотвратят конфликти и бедствия в резултат на промени в климата. По думите му те принуждават хора да напускат домовете си, за да търсят прехрана, предаде Асошиейтед прес. Днес Франциск говори в Организацията на ООН по прехрана и земеделие по случай Международния ден на прехраната, съобщава БТА. В словото си той призова правителствата да работят заедно за справяне с определените от него като взаимосвързани проблеми на глада, глобалното затопляне и миграцията. В залата речта му беше посрещната със ставане на крака и ръкопляскане. Той се спря на Парижкото споразумение за климата - по силата на което правителствата се задължиха да намалят парниковите емисии - и го посочи като пример за противодействие на глобалното затопляне на основата на научни доказателства. Индиректно папата изрази неодобрение към решението на САЩ да излязат от договора, като отбеляза, че \"за съжаление, някои се разграничават\".", "date": "2017.10.16", "title": "Папата призова в ООН за реакция по проблемите с глада, климата и миграцията"}
{"url": "https://www.24chasa.bg/novini/article/6499203", "text": "Председателят на ПГ на ГЕРБ и заместник-председател на партията Цветан Цветанов проведе работа среща с премиера на Република Хърватска Андрей Пленкович. Двамата разговаряха в рамките на срещата на кампанийните мениджъри на Европейската народна партия, която се провежда в хърватската столица Загреб, съощават от пресцентъра на ГЕРБ. По време на срещата Пленкович даде висока оценка за работата на българския евродепутат Мария Габриел, с която се познава лично от годините, когато и той е бил евродепутат, и поздрави България за избора на Габриел за европейски комисар по цифровата икономика и цифровото общество. Цветан Цветанов предаде на премиера на Хърватска специални поздрави от българския му колега Бойко Борисов. От своя страна Пленкович също изпрати поздрави на своя добър приятел Борисов и изрази надежда, че двамата ще се срещнат още в четвъртък на Европейския съвет в Брюксел. В хода на разговора Цветанов запозна Пленкович с политическата обстановка в нашата страна и икономическите показатели на България. Хърватският премиер поздрави страната ни за икономическия ръст, който сме постигнали и подчерта, че вече сме изпреварили и неговата страна. В края на срещата председателят на ПГ на ГЕРБ запозна хърватския премиер и с приоритетите на българското председателство на ЕС като постави сериозен акцент върху европейската перспектива и сигурността на Западните Балкани.", "date": "2017.10.16", "title": "Цветан Цветанов се срещна с премиера на Хърватия Андрей Пленкович"}
{"url": "https://www.24chasa.bg/novini/article/6499201", "text": "Христо Стоичков бе подложен на яростна критика от испанския вестник \"Марка\" заради политическата си активност в последно време. Носителят на \"Златната топка\" атакува вицепремиера на страната Сорае Саенс де Сантамария и нейното семейство заради сблъсъците на референдума за независимост на Каталуния. Впоследствие той бе отстранен от поста почетен консул на България в областта. \"Марка\" публикува традиционния си редакционен анализ, който обобщава най-важните събития през изминалата седмица. \"Почетният консул трябва да има ДНК, според което да пие чай с ръкавици. От такъв дипломат трябва да се чуват благи думи, а не кавги. Цяло чудо е, че Стоичков въобще беше консул на България в Испания заради своя заядлив речник и думи, които винаги са били извън приетите в протокола. Той сякаш изпълняваше ролята си с туника, ботуши и разрошена коса. През миналата седмица беше спрян в името на дипломацията, костюмите и лачените обувки. Стоичков няма как да пасне в профила на почетния консул\", посочва \"Марка\".", "date": "2017.10.16", "title": "В. \"Марка\" атакува Стоичков: Изпълняваше ролята на консул с ботуши и рошава коса"}
{"url": "https://www.24chasa.bg/novini/article/6499217", "text": "Съжалявам, не го направих заради парите, заяви пред журналисти Спас Василев, обвинен, че е завлякъл десетки с пари за самолетни билети. В момента прокуратурата иска от съда да остави Василев за постоянно в ареста.  Очаква се съдът да се произнесе всеки момент.                                                                                                                                                                                                                                                                                                                       ", "date": "2017.10.16", "title": "Спас - Александър: Не го направих заради парите (Вижте го на снимките)"}
{"url": "https://www.24chasa.bg/novini/article/6499215", "text": "\"До няколко дни ще започне последният етап от ремонта на Аспарухов мост. Това заяви пред \"24 часа\" министърът на регионалното развитие и благоустройството Николай Нанков. \"Утре ще се срещнем във Варна с министър Нанков, за да бъдат уточнение всички подробности\", допълни кметът на морската столица Иван Портних. Двамата държавни мъже опровергаха информацията на Агенция \"Пътна инфраструктура\", според която рехабилитацията на най-големия мост в България и на Балканите \"ще продължи в началото на строителния сезон през 2018 г.\". По думите на министър Нанков е станало някакво недоразумение, защото тогава би трябвало ремонтът да е приключил напълно. Поетапното ремонтиране на съоръжението започна през 2016-а година и продължи тази пролет. Средставата, които ще бъдат вложен за последния етап са 20 млн. лв. Отпуснатите средства са 35 млн.лв., като 15 млн.лв. от тях вече са изразходвани. При последния етап, освен преасфалтирането на пътните платна, се предвижда подмяна на парапетите, изграждане на велоалеи и пешеходни алеи.", "date": "2017.10.16", "title": "Нанков: До дни започва последният етап от ремонта на Аспаруховия мост"}
{"url": "https://www.24chasa.bg/novini/article/6499248", "text": "Резултатите от проведените местни избори в Република Македония са доказателство за одобрението на водената политика на Вашето правителство – политика на добросъседство, диалог и разбирателство, в основата на която са европейските ценности. С тези думи премиерът Бойко Борисов поздрави македонския министър-председател Зоран Заев в телефонен разговор днес. Това съобщиха от пресслужбата на Министерски съвет.  Според Борисов, с положителните сигнали, който излъчи и към народа на Република Македония, и към международната общност, подписаният в началото на август Договор за добросъседство с България е голяма крачка по пътя към възприемането на Република Македония като сериозен партньор на НАТО и Европейския съюз. “Решихме да гледаме напред и Вашите сънародници потвърдиха този избор. Сигурен съм, че резултатите няма да закъснеят“, посочи премиерът Борисов като подчерта, че България ще продължи да подкрепя развитието на Република Македония и приемането й в НАТО и Европейския съюз. Бойко Борисов изтъкна, че темата за приобщаването на страните от Западните Балкани в евроатлантическите структури ще е основна за Българското председателство на Съвета на ЕС. Той изрази надежда, че с постоянство и изпълняване на всички изисквания перспективата за приемане на Република Македония в ЕС и НАТО ще става все по-отчетлива.", "date": "2017.10.16", "title": "Борисов поздрави Зоран Заев за победата на местните избори"}
{"url": "https://www.24chasa.bg/novini/article/6499493", "text": "Учителят Антон Велков, който бе пребит от свой ученик в Земеделската гимназия в Садово, се връща на работа в началото на ноември. Това съобщи директорът на гимназията Димитър Йорданов за \"Фокус\". До момента пострадалият преподавател е в болнични. Момчето, което удари учителя с кол, получи 8-месечна присъда с 2 години изпитателен срок. „Местната комисия за борба с противообществените прояви ще работи с него, както и инспектор от детска педагогическа стая”, каза Йорданов. „Той ще бъде преместен от редовна в самостоятелна форма на обучение”, добави той. „Учебният процес в Земеделската гимназия в Садово върви нормално, учениците вече са спокойни, учителите – също”, посочи Йорданов. „Контингентът, с който работим в гимназията, е труден, тъй като преобладават учениците от ромски произход”, заяви още Йорданов. В гимназията от тази година са разкрити нови паралелки, които са вече почти пълни. „Постоянно идват ученици. Това са деца, които са били записани в село Мирово, в Чирпан, както и от Асеновград, на които им е трудно да пътуват”, каза директорът на училището и обясни, че причината за това е безплатният транспорт, който предлага гимназията, а освен това учебното заведение осигурява и стипендии за отличен успех и за социално слаби, като се получават още стипендии за сираци и за деца с неизвестен родител.", "date": "2017.10.16", "title": "Преподавателят, пребит от свой ученик в Садово, се връща на работа през ноември"}
{"url": "https://www.24chasa.bg/novini/article/6499530", "text": "Отвореното писмо на областния лидер на БСП в Пловдив Георги Гергов до медиите, насочено към Корнелия Нинова и озаглавено \"За падението на един председател\", предизвика смут и брожения сред редиците на червените под тепетата. \"Не съм изненадана, че Гергов има такава позиция към председателя на БСП, но преди 6 месеца му беше друга. Аз не искам да ме карат да избирам. Лидерът на партията е Корнелия Нинова\", заяви членът на областния съвет на социалистите в Пловдив Атанаска Тенева. Според съпартиеца й Явор Гечев спорът между Корнелия Нинова и Георги Гергов \"е странен\" за огромната част от БСП и демотивира активистите й. \"Състезанието \"Кой е по- по- най\" не отива на нашата партия. И аз съм бил член на Изпълнителното бюро и също като Гергов бях отстранен. Какво толкова\", посочи Гечев. По думите му на редовите членове на БСП вече им идвало вповече от противоборството между Гергов и Нинова през медиите. \"Трябва да се сложи край на този панаир и се надявам да стане на предстоящия конгрес\", добави Явор Гечев. В този час се провежда областно съвещание на БСП в Пловдив и се очаква на него да бъде дискутирано и въпросното отворено писмо на Георги Гергов.", "date": "2017.10.16", "title": "Брожения сред пловдивските социалисти след отвореното писмо на Гергов"}
{"url": "https://www.24chasa.bg/novini/article/6499547", "text": "Сигналът е подаден на телефон на министерството, час преди края на работния ден за работещите там - към 16 часа, предаде  . От МВР заявиха, че служители на полицията веднага са изпратени на мястото и са извършили проверка. Не е открито нищо притеснително. Към 18 часа пред сградата на оглавяваното от Красимир Каракачанов ведомство са служителите му, които изчакват да приключи проверката.", "date": "2017.10.16", "title": "Евакуираха Министерството на отбраната заради сигнал за бомба"}
{"url": "https://www.24chasa.bg/novini/article/6499540", "text": "Турските сили за сигурност са задържали през последната седмица 1210 души, заподозрени във връзки с нелегални групировки или в съпричастност към опита за преврат от юли миналата година, предаде Ройтерс, като се позовава на съобщение на министерството на вътрешните работи. Общо 947 души са били задържани за предполагаеми връзки с движението на живеещия в САЩ ислямски проповедник Фетхуллах Гюлен, когото турските власти обвиняват за организирането на опита за преврат, предаде БТА. Други 205 души са задържани за предполагаеми връзки с Кюрдската работническа партия /ПКК/, която над три десетилетия води въоръжена борба срещу турската държава. Над 40 000 души са загинали в този конфликт. Четиридесет и девет души са задържани за предполагаеми връзки с групировката \"Ислямска държава\" , а девет души - по подозрение във връзки с \"леви терористични групировки\", посочва министерството. Над 50 000 души бяха арестувани, а над 150 000 бяха уволнени или отстранени от работа при чистките, предприети след опита за преврат.", "date": "2017.10.16", "title": "Задържаха 1200 за връзки с нелегални групировки в Турция през миналата седмица"}
{"url": "https://www.24chasa.bg/novini/article/6499575", "text": "На българо-турската граница на ГКПП \"Капитан Андреево\" има 6 км колона от изчакващи товарни автомобили на изход и 3 км на ГКПП \"Лесово\". Това сочат данни към 18.00 часа, публикувани в сайта на Главна дирекция \"Гранична полиция. На границата с Румъния трафикът на товарни автомобили е интензивен на граничен контролно-пропускателел пункт \"Дунав мост - Видин\" на изход. На българо-гръцката граница трафикът е интензивен на ГКПП \"Кулата\". На границите със Сърбия и Македония трафикът е нормален на всички контролно-пропускателни пунктове. Фериботът Оряхово - Бекет се движи само през светлата част на деня поради ниското ниво на река Дунав.", "date": "2017.10.16", "title": "6 км колона от тирове на ГКПП \"Капитан Андреево\""}
{"url": "https://www.24chasa.bg/novini/article/6499610", "text": " Близо две трети от европейците смятат, че техните страни са спечелили от членството в ЕС, показва проучване, чиито резултати ще бъдат публикувани на 18 октомври, предаде Информационното бюро на Европейския парламент в България, цитирано от \"Фокус\". Делът на хората, които виждат ползи от европейската интеграция на страната си, се е увеличил от 60% през септември 2016 г. на 64% през септември 2017 г. В същото време делът на онези, които отговарят, че страната им не е спечелила от членството в ЕС, е намалял от 31% на 25%. Около 56% от българите отговарят положително на въпроса дали членството носи ползи за България, което е ръст от 7 процентни пункта спрямо 2016 г. В Ирландия 90% от хората дават положителен отговор, а в Италия делът им е само 39%.", "date": "2017.10.16", "title": "Проучване: Европейците смятат, че членството в ЕС носи полза"}
{"url": "https://www.24chasa.bg/novini/article/6499616", "text": "Британският финансов министър Филип Хамънд заяви, че не смята, че шансът за излизането на Великобритания от ЕС без сключването на споразумение се е увеличил през последния период, предаде Ройтерс, цитирана от Фокус. По време на телевизионно интервю на въпрос дали рискът за Брекзит без споразумение се е увеличил, Хамънд отговори, че лично не смята така. „Ослепително очевидно е, че ще е най-добре и за Великобритания, и за ЕС да се постигне споразумение, за да може да продължим да търгуваме заедно“, посочи той.", "date": "2017.10.16", "title": "Британският финансов министър: Най-добре и за нас, и за ЕС е да сключим споразумение"}
{"url": "https://www.24chasa.bg/novini/article/6499633", "text": "Министърът на икономиката Емил Караниколов и новоназначеният посланик на Германия у нас Херберт Салбер обсъдиха търговско-икономическите взаимоотношения между двете държави, както и възможностите за инвестиции на германски компании в страната ни, съобщават от пресслужбата на Министерство на икономиката. На срещата е изтъкнато, че за първите шест месеца на 2017 г. стокообменът между България и Германия възлиза на 3,551 млрд. евро, което е с 13 на сто ръст спрямо същия период на миналата година. За периода януари-юни 2017 г. износът ни за Германия също отбелязва ръст от 19,8 на сто и е в размер на 1,783 млрд.евро, спрямо първото полугодие на 2016г. Посланик Салбер е заявил, че в основата на взаимоотношенията на двете страни стоят добрите търговско-икономически отношения. Той е изтъкнал, че немските фирми са силно представени в България и е дал пример, че в Германо-българската индустриално-търговска камара членуват 500 фирми. Посланик Салбер е посочил, че немските компании дават положителна оценка от работата си в България. \"Ще работим още повече немски инвестиции да влязат в България\", е заявил Салбер. На срещата са били обсъдени още решаването на проблемът с работната сила и подготвяните промени в Закона за насърчаване на инвестициите, които да позволят по-голям процент за покриване на разходите за обучение на кадри, както и икономическите приоритети по време на предстоящото европредседателство на страната ни. Дадена е била и висока оценка за развитието на търговията между двете страни, която достига рекордни нива през 2016 г., когато стокообменът възлиза на 6, 637 млрд. евро.", "date": "2017.10.16", "title": "Караниколов: Германия е стратегически външнотърговски партньор на България"}
