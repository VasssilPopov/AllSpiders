{"url": "https://www.24chasa.bg/novini/article/6886279", "text": "Френска асоциация за защита на потребителите на интернет обяви днес, че е внесла пет колективни жалби срещу Гугъл, Епъл, Фейсбук, Амазон и ЛикедИн на Майкрософт, обвинявайки ги, че експлоатират по незаконен начин личните данни на потребителите си, предаде Франс прес. Организацията нарекла се, Квадратура на мрежата, уточнява в изявление, че в жалбите има имена на близо 12 000 души и че те са били внесени в Националната комисия за цифрови технологии и и свободи в Париж, предава БТА. Организацията и хората, подписали се в жалбите, се възползват от новите разпоредби на Европейския регламент за защита на данните, който предвижда такава възможност за колективно действие. В жалбите хората, които са поставили подписа си, смятат, че Гугъл, Фейсбук и другите социални мрежи, не спазват правилата на регламента за личните данни в начина, по който те събират съгласието на потребителите. Критикувани са предварително отбелязаните квадратчета или клаузите, постановяващи, че продължаването на използването на услугата е равносилно на приемане. Жалбите настояват за забрана на обработването на данни от поведенчески анализи и прицелното рекламиране и призовават за възможно най-висока административна глоба.", "date": "2018.05.28", "title": "Френска асоциация подаде жалби срещу 5 социални мрежи и сайтове заради личните данни"}
{"url": "https://www.24chasa.bg/novini/article/6886055", "text": "Тази година за първи път Пролетният базар на книгата ще се проведе нетрадиционно на открито - в парка пред Националния дворец на културата в София, между булевардите “Фритьоф Нансен” и “Патриарх Евтимий” от  Щандът на издателство “ Труд” е в  Издателите са подготвили най-интересните четива от последните години, част от които подбрани в промоционални комплекти, както и бестселърите, които ще се предлагат с 20% отстъпка от коричната цена. На книжния пазар вече е оригиналът на “Личният бележник на Христо Ботев. Най-ценното в него е шестият куплет на стихотворението “Дякон Васил Левски”, а за първи път то излиза в оригиналния си вид едно към едно. За всяка българска библиотека е задължителна книгата  . В нея се съдържат най-добрите стихове на Ботев, най-доброто от публицистиката и критиката му, както и най-личните му писма. Специално издание на публицистиката в луксозен вид излезе дни преди панаира на книгата. “Биографични снимки” - както говори и името, е история на живота на режисьора и писател Иля Велчев. Много въздействащи са снимките на актриси и актьори от близкото минало и как са се снимали филми като “Завръщане в Рим”, “Дубльорът”, “Мандолината”… Каква е ролята на Тодор Живков в живота на Иля Велчев? Колко съдбовна е срещата на Иля Велчев с неговата съпруга Милена? Защо и как поезията му помага да превъзмогне спънките, които му създават определени политически кръгове? Роман изповед; въздействаща сплав от истински истории и герои; изкуство, кино и поезия в едно – всички тези определения не могат да определят всеобхватността на новата книга на Иля Велчев. “Гунди, какъвто не го познавате” е уникална биографична книга за футболната легенда на “Левски” и България Георги Аспарухов. Той живее само 28 години и за това кратко време се превръща във вероятно най-обичания български футболист. Минава като комета през родния спорт, преди да изгори в жестока автомобилна катастрофа на 30 юни 1971 г. Лични срещи с най-близките хора на Аспарухов разкриват най-обичания ни футболист в светлина, в която не сме го виждали. В “Гунди - какъвто не го познавате” има и уникални снимки на фотографа Петър Спасов. А само в рамките на един месец книгата има три тиража. Наскоро на книжния пазар бе дебютът на една от най-четените авторки на романтични саги - Ерика Джеймс. В романа “Дъжд от глухарчета”. трийсет и две години Саския има реномето на най-добрия реставратор на книги. Младия и амбициозен Матю наследява имението “Гласкин хаус”, пълно със стари издания. Но когато Саския открива скрита бележка, осъзнава, че е на път да разкрие любовна история от Втората световна война. С двайсет процента отстъпка ще са всички книги и на Лусинда Райли. Поредицата “Седемте сестри” вече набира стабилна читателска аудитория, а в разгара на лятото ще излезе и петата книга от серията - “Сестра на Луната”. Освен най-новите и най-търсените книги с логото на “Труд” на щанда ще намерите и много детска и ученическа литература. Книги от списъците за лятно четене като “Мечо Пух”, “Алиса”, “Капитан Немо”, “Български народни приказки”, “Принцът и просякът”, “Робинзон Крузо” и над 75 класически детски четива ще могат да се закупят за малките ни читатели. А пък за съвсем малките сме подготвили “Зайчето Питър - книжка със  стикери”, “Приключенията на Зайчето Питър”, както и двете най-нови хитови книжки за приключенията на вълка Гошо - “Страхливият вълк Гошо” и “Гошо детектив” от Чичо Ники. Поредицата “Златна класика”, в която има над 30 налични заглавия от класически български и чужди автори, също ще може да бъде закупена с 20% отстъпка от коричната цена. Сред книгите са “Война и мир” от Лев Толстой, “Избрано” от Елин Пелин, “Хрониките” на Стефан Цанев, “1001 нощ” - оригинално и нецензурирано издани, превод от арабски. Сред останалите предлагани заглавия са “50-те дати, които промениха българската история”, биографиите на Румен Радев и Бойко Борисов, новият тираж на двуезичната енциклопедия София, “Случаят “Георги Марков” от Бончо Асенов, както и нови броеве на списание “Съвременник”. За всеки читател, закупил книга на щанда на издателството, ще има и специален подарък – диск с класическа музика, независимо от вида и цената на покупката.  И още награди! Само в рамките на Пролетния базар на книгата всеки, закупил книгата “Гунди – какъвто не го познавате”, участва в томбола, в която може да спечели фланелка с лика на синята легенда. За целта трябва да попълни талон и да го пусне в специалната урна, като отбележи и своя размер. В последния ден на панаира ще бъдат изтеглени двама печеливши.", "date": "2018.05.28", "title": "Издателство “Труд” събра всичко от Ботев\nв 1том. Купи книгата за Гунди  и спечели фланелка  с неговия лик"}
{"url": "https://www.24chasa.bg/novini/article/6886200", "text": "Бившият италиански премиер Силвио Берлускони изрази готовност да се бори за премиерския пост на Италия на следващите парламентарни избори като част от същия десноцентристки блок, спечелил на изборите на 4 март 37 процента, предаде Асошиейтед прес. В изявление днес Берлускони каза, че не може да си представи каквото и да друго решение освен неговата партия Форца Италия заедно с Лига и с Италиански братя да се кандидатират отново на изборите в коалиция. Същата коалиция излезе начело на изборите преди два месеца. В нея обаче не партията на Берлускони, а Лига на Матео Салвини бе спечелила най-много проценти. Тя се опита да състави популистка управляваща коалиция с антисистемното Движение Пет звезди, което стана самостоятелната политическа сила с най-много проценти на изборите на 4 март. Опитът се провали вчера вечерта. Президентът Серджо Матарела не одобри избора на коалиционните партньори за министър на икономиката, предава БТА. Днес Берлускони каза, че депутатите от неговата партия Форца Италия няма да подкрепят техническо правителство, оглавявано от бившия висш служител на Международния валутен фонд Карло Котарели, избран от Матарела да състави нов кабинет. Заради присъда за данъчни измами Берлускони не можа да се кандидатира на изборите на 4 март. По-рано този месец съд в Милано обаче постанови, че той вече може да се кандидатира за избираема длъжност.", "date": "2018.05.28", "title": "Берлускони - готов да се кандидатира за премиер на Италия на следващите избори"}
{"url": "https://www.24chasa.bg/novini/article/6886250", "text": "Токсикологичният анализ на кръвта на  , е отрицателен, оповестиха близки до разследването източници, цитирани от Франс прес. Ищцата, 27-годишна актриса и манекенка, чието име не се съобщава, заведе дело срещу режисьора, след като предишния ден се била срещнала с него в хотел \"Бристол\", недалеч от Елисейския дворец, предаде БТА. Тя заяви в полицията, че пила чай по време на срещата и че след това се почувствала зле и загубила съзнание. Жената обаче не настоявала, че е била дрогирана. Тя уверила също, че от около две години имала интимна връзка с 59-годишния режисьор. Бесон, който е баща на 5 деца, заяви, че категорично отхвърля всички измислени обвинения по негов адрес.", "date": "2018.05.28", "title": "Анализът на кръвта на жената, обвинила Люк Бесон в изнасилване, е отрицателен"}
{"url": "https://www.24chasa.bg/novini/article/6886253", "text": "Руският бизнесмен Роман Абрамович стана днес най-богатият гражданин на Израел, съобщава в. \"Таймс ъф Израел\", цитиран от ТАСС. Изданието отбелязва, че състоянието на Абрамович се оценява на 12,5 милиарда долара. По данни на вестника Абрамович ще живее в престижния район на Тел Авив - Неве Цедек, в частна резиденция, която преди това е била хотел, който той купил от израелската актриса Гал Гадот. В качеството му на нов гражданин на Израел Абрамович няма да плаща данъци в период от 10 години, допълва изданието, цитирано от БТА.  Но дали му е бил издаден задграничен паспорт от еврейската държава засега не се съобщава. Изданието посочва, че бизнесменът е изпълнил всички необходими условия за получаване на израелско гражданство миналата седмица в посолството на Израел в Москва. На 24 май друго израелско издание - \"Израел хайом\", съобщи, че Абрамович е решил да имигрира в Израел заради затруднения около получаването на британска виза.", "date": "2018.05.28", "title": "Израелски вестник: Роман Абрамович стана най-богатият гражданин на страната днес"}
{"url": "https://www.24chasa.bg/novini/article/6886255", "text": "Сирия пое ротационното председателство на Конференцията на ООН по разоръжаването, договорила световна забрана за химическите оръжия, предаде ДПА. Западни правителства протестираха срещу новото ръководство, което встъпи в длъжност днес. На всеки четири седмици конференцията се оглавява от държава член на ООН. Председателите се сменят по азбучен ред, предава БТА. Говорителят на германското външно министерство заяви в Берлин, че сирийското правителство неколкократно е използвало химически оръжия и затова няма как да изпълнява по съществен и адекватен начин председателските функции. Според източници в Женева западните страни ще протестират срещу временната роля на Сирия, като изпращат само младши дипломати на срещите.", "date": "2018.05.28", "title": "Сирия оглави Конференцията на ООН по разоръжаването"}
{"url": "https://www.24chasa.bg/novini/article/6886257", "text": "Генералният секретар на НАТО Йенс Столтенберг призова днес Русия да приеме отговорността за свалянето на малазийския самолет с 298 пътници над Източна Украйна преди четири години, предаде ДПА. \"Съгласен съм с холандското правителство, което призовава Русия да поеме отговорност за катастрофата\", каза Столтенберг, описвайки инцидента със самолета като \"директно последствие\" от руската агресия спрямо Украйна, предава БТА. Холандия и Австралия обвиниха Русия в свалянето на самолета, след като международен екип от следователи установи, че зенитната система Бук, използвана за свалянето на машината, е принадлежала на Русия. Столтенберг, споменавайки за руската намеса в чужди избори, за кибератаките и за използването на военна сила срещу съседни страни от страна на Русия, допълни, че тази по-настъпателна Русия е едно от най-големите предизвикателства за сигурността, което стои пред страните от НАТО. Генералният секретар на алианса увери делегатите по време на парламентарната асамблея на НАТО, провела се във Варшава, че организацията ще отговори на това предизвикателство чрез комбинация от възпиране и политически диалог. На форума във Варшава Украйна и Грузия бяха описани като близки партньори на НАТО, а Столтенберг обяви бъдеща политическа подкрепа за двете съседни на Русия страни. Същевременно говорителката на НАТО Оана Лунгеску каза, че в четвъртък ще се проведе първият съвет НАТО-Русия след обтягането на отношенията между Москва и Запада заради аферата Скрипал, предаде Франс прес. Срещата ще бъде посветена на Украйна и е седмата в този формат за последните две години.", "date": "2018.05.28", "title": "Столтенберг към Русия: Поемете отговорност за сваления малайзийски самолет над Украйна преди 4 години"}
{"url": "https://www.24chasa.bg/novini/article/6886262", "text": "Близо 7000 са регистрираните сдружения на собственици на многофамилнми жилищни сгради в страната към днешна дата. В тях са включени около 1 млн. български граждани, които имат интерес да предприемат мерки за енергийна ефективност. Това отчете заместник-министърът на регионалното развитие и благоустройството Малина Крумова по време на международната конференция „Устойчиви градове – нови възможности и предизвикателства пред общините“, организирана от „Хабитат България“ като част от проект “Build Solid Ground”. Зам-министър Крумова обясни, че най-късно до средата на 2019 г. се очаква да приключат дейностите по обновяването на всички 2022 жилищни сгради в страната, които се финансират по Националната програма за енергийна ефективност на многофамилни жилищни сгради. Преди това ще предложим и новия модел, по който програмата за саниране ще продължи. Заместник-регионалният министър отбеляза, че в рамките на настоящата програма се очаква да бъдат обновени общо около 11,5 млн. кв. м разгъната застроена площ, което представлява около 150 хил. жилища с близо 350 000 живущи. Това съобщиха от пресцентъра на Министерството на регионалното развитие и благоустройството. В рамките на програмата са били заети около 70 000 лица, както от строителните фирми, така и консултанти, проектанти, инженери и производители на строителни материали. „Нашите анализи сочат, че в страната трябва да се обновят почти 44 000 жилищни блока, като с наличното финансиране обхващаме само 2022 от тях. Останалите 42 хил. ще се реновират по нов механизъм, посочи Крумова. Възможните източници за тази цел са съфинансиране от собствениците на жилища, които са най-заинтересовани от мярката, европейски програми, международни финансови институции, търговия с емисии и др. Зам.-министър Крумова отчете, че ефектите от програмата за енергийна ефективност са значителни. Анализите сочат, че само от блоковете, санирани до 2017 г., са спестели над 157 килотона въглероден диоксид и 470 000 мегаватчаса електроенергия годишно. При завършване на всички 2022 сгради ще се пести близо 1 млн. мегаватчаса електроенергия на година и двойно повече вредни емисии. Отчита се и повишаване на температурата до 5 градуса в обновен апартамент, а сметките за отопление са намалели с 40 до 60 на сто. „Най-сериозно спестяване се отчита при домакинствата, които се отопляват на твърдо гориво - дърва и въглища, които са и най-големите замърсители на въздуха през зимата“, каза още Крумова. Ползите са и по отношение на повишения топлинен комфорт на жилищата, а оттам и възможността за отопляване на повече помещения, което е пряко свързано със здравето на хората, енергийно спестяване, намаление на вредни емисии, подобряване облика на градовете, повишена стойност на жилищата, спестен финансов ресурс за собствениците, който се влага за други дейности и т.н. „МРРБ е за продължаване на програмата и е убедено, че общините трябва да запазят активната си роля в бъдещото й управление“, категорична бе зам.-министър Крумова. По думите й програмата за саниране в краткосрочен план до 2025 г. трябва да продължи освен с въвеждане на алтернативен източник на финансиране, и с диференцирана подкрепа според различията на регионите в страната, а не по унифициран модел. Важно е да се заложи и приоритизация, която да насочи програмата към икономически изостаналите региони, градовете с най-мръсен въздух, поощряване към включване в ТЕЦ и др. Бъдещата програма трябва да акцентира сградите да се снабдяват с мерки за енергийна ефективност, отговарящи на клас “B”, разширяване на обхвата с дейности като опазване на въздуха, подмяна на отоплителни и горивни инсталации. Освен това трябва да се включат и еднофамилните жилищни сгради и залагане на повече мерки с възобновяеми енергийни източници и подмяна на ВиК системите.", "date": "2018.05.28", "title": "Крумова: До средата на 2019 г. ще са санирани сградите по програмата за енергийна ефективност"}
{"url": "https://www.24chasa.bg/novini/article/6886274", "text": "Председателят на Народното събрание Цвета Караянчева участва в официална церемония по откриването на паметник на Васил Левски в Стамболийски и на тържествената заря-проверка по повод празника на града, предаде БТА. \"За мен е истинска привилегия да открия този паметник, израз на нашата дълбока синовна почит към Апостола и наред с това пример за държавническо отношение към историческото ни наследство и уроците на миналото\", каза Цвета Караянчева. По думите й днес повече от всякога ни трябва Левски, за да се борим с нихилизма и забвението. Потребно е да възкресяваме заветите на предците си и да научим децата си, че Родината не се изчерпва със знамената и химните. Родината - това са хората и онази невидима връв, която ни държи заедно. Левски ратуваше за държава с народно управление, държава на личната и народна свобода, държава, в която всички живеят под чисти и святи закони. Не знам дали сме я постигнали. Знам само, че не трябва да се отказваме, посочи председателят на Народното събрание и добави, че според нея днешна Европа, Европа на солидарността и равноправието, всъщност е Европа на Левски. \"На онзи неустрашим карловец, който разклати устоите на една империя и ускори нейното срутване, и който се превърна в най-вярното мерило на съвестта ни, и завеща посланието си, че за да бъдем равни с другите европейски народи, зависи от нашите собствени задружни сили\". Откриването на паметника на Апостола в Стамболийски стана възможно след две години и половина, благодарение на усилията и труда на много хора, каза кметът на Стамболийски Георги Мараджиев. Той допълни, че едва поставен преди дни, паметникът вече се е превърнал в една от емблемите на града. Днес Левски ни събра тук и ще ни събира на всяка годишнина, свързана с неговото име, за да отдадем нужната почит на една от най-ярките личности в родната ни история, добави кметът. Председателят на НС прие почетният стой на представителните роти на 68-ма бригада \"Специални сили\". Тържествената церемония по откриването на новия монумент завърши със заря.", "date": "2018.05.28", "title": "Караянчева: Днес повече от всякога ни трябва Левски, за да се борим с нихилизма и забвението"}
{"url": "https://www.24chasa.bg/novini/article/6886032", "text": "Руската прокуратура поиска днес 14 години затвор за Роман Сушченко - украински журналист, арестуван през октомври 2016 г. и обвинен в шпионаж, съобщи неговият адвокат, цитиран от Франс прес. \"Обвинението поиска 14 години затвор. Това не е максималното наказание от 20 години, което можеше да поиска\", заяви за АФП Марк Фейгин, адвокат на Сушченко, за когото Киев казва, че е журналист, а Москва го обвинява, че е полковник от украинското разузнаване. \"Мисля, че са взели предвид станалото с Олег Сенцов\" - украински режисьор, осъден на 20 години затвор в Русия за \"тероризъм\", който започна гладна стачка в средата на май. \"Нямат нужда от нова гладна стачка и случаят не е толкова очевиден. Видимо са взели предвид аргументите на защитата\", каза адвокатът, цитиран от БТА. Решението на съда се очаква да бъде взето на 4 юни. Адвокатът намекна, че Русия може да потърси вариант за размяна с Кирило Вишински - ръководител на украинската служба на руската информационна агенция \"Новости\" - който в средата на този месец бе арестуван в Украйна и обвинен в измяна.", "date": "2018.05.28", "title": "Руската прокуратура иска 14 години затвор за обвинен в шпионаж украински журналист"}
{"url": "https://www.24chasa.bg/novini/article/6886091", "text": "Мамуду Гасама - младият малиец, който спаси дете в събота в Париж - ще получи френско гражданство и работа в пожарната служба. Това обяви днес на среща с героя в Елисейския дворец лично президентът на Франция Еманюел Макрон, цитиран от Франс прес и БТА. \"Всички документи ще бъдат уредени\", увери държавният глава, разговаряйки с малийския имигрант, който спаси четиригодишно дете от падане от четвъртия етаж на сграда във френската столица.  Кадрите на спасяването бяха заснети от случаен минувач и качени в интернет, и така Гасама стана герой. На записа се вижда как той се изкатерва до балкона на четвъртия етаж на жилищен блок в Париж и спасява висящото там дете.  \"Превърнахте се в пример, защото милиони хора видяха какво направихте. Нормално е нацията да ви бъде признателна\", каза френският президент на имигранта. Държавният глава обеща, че лично ще следи процесът по натурализирането на малиеца да стане в най-кратки срокове. Видимо развълнуван, Мамуду разказа на Макрон, че като е видял висящото от балкона дете, не е мислел за нищо друго, а само за спасяването му. \"Благодарение на Бога аз го спасих\", допълни той. След срещата с френския президент, на която стана ясно, че малиецът ще постъпи на работа в пожарната, пожарникарите на Париж казаха, че са готови да го приемат в редиците си, защото споделя същите ценности като тях. Детето, спасено от малиеца, се озовало само на балкона, защото баща му отишъл да пазарува, а после на връщане решил да играе Покемон Го и се заплеснал. Той бе задържан и освободен малко след това, разстроен от случилото се. През септември мъжът ще бъде съден, защото не изпълнявал бащинските си задължения. Той може да получи до 2 години затвор. Майката пък се намира на френския остров Реюнион. Детето бе настанено в център за грижи за деца. Малиецът получи прозвището Спайдермен заради подвига си. Случката се разигра в напрегнат контекст, свързан с положението на хората без документи във Франция. Някои от тях живеят при нехуманни условия в лагери в Париж. Проектозакон, затягащ условията на имиграцията и политиката на убежище, трябва да бъде приет окончателно през лятото въпреки противопоставянето от страна на редица политически сили, в това число от представители на партията на Макрон. Подвигът на малиеца бе приветстван от политици от всички лагери, включително от крайнодесния Национален фронт. Днес стана ясно, че Мамуду Гасама е напуснал Мали през 2013 г., защото там нямал пари и близки, които да му помагат. Той преминал през Буркина Фасо, Нигер и Либия, където страдал много и бил подложен и на насилие и унижения. След пристигането си във Франция през септември миналата година, той започнал работа на черно в строителството. Сега малиецът живее в център за мигранти в проблемно предградие на Париж. До този момент той е бил в нелегалност, тъй като не е подавал молба за убежище.", "date": "2018.05.28", "title": "Френско гражданство и медал за имигранта, спасил висящо от балкон дете (Снимки+Видео)"}
{"url": "https://www.24chasa.bg/novini/article/6886120", "text": "Общо 40 чуждестранни граждани, от които 29 мъже и 11 жени, са арестувани на летището в Ираклио на гръцкия остров Крит при опит да отпътуват за други европейски страни с фалшиви документи, предаде Танюг. Арестите са извършени в периода от 21 до 27 май, съобщи гръцката агенция АНА-МПА. Арестуваните, на възраст от 15 до 57 години, са от Иран, Афганистан, Сирия, Алжир, Либия и Палестина. Крайните дестинации на пътуванията им били Франция, Германия, Холандия, Испания, Белгия и Чехия, предава БТА. Мигрантите пътували с фалшиви документи, издадени в Германия, Испания, Франция, Холандия, Италия, Белгия, Словения, Словакия, България, Сирия, Мароко и Египет. Задържаните са предадени на прокуратурата в Ираклио.", "date": "2018.05.28", "title": "Арестуваха 40 души с фалшиви документи на остров Крит"}
{"url": "https://www.24chasa.bg/novini/article/6886127", "text": "Над 600 мигранти без документи са били задържани в Турция, съобщават източници от сигурността, цитирани от Анадолската агенция. Екипи на силите за сигурност са заловили 571 мигранти, докато патрулирали в северозападния турски окръг Одрин, е съобщил пред агенцията неназован източник. Задържаните мигранти са от Мароко, Сирия, Палестина, Алжир, Ирак, Бангладеш, Пакистан и Афганистан. Те са предадени на окръжната служба по миграцията, предаде БТА. Отделно в южния окръг Хатай са били заловени 22-ма сирийски бежанци, които се опитвали да влязат нелегално в Турция от Сирия, каза друг източник. Дванайсет мигранти без документи за самоличност пък са били задържани в източния окръг Ван. Турция е главен маршрут на бежанците, които се опитват да се доберат до Европа, особено след началото на гражданската война в Сирия. Мнозинството от мигрантите, задържани в Турция през 2017 г., произхождат от Пакистан - около 15 хиляди души. Следват афганистанците - 12 хиляди, и сирийците - 10 хиляди.", "date": "2018.05.28", "title": "Задържаха над 600 мигранти без документи в Турция"}
{"url": "https://www.24chasa.bg/novini/article/6886129", "text": "Японският премиер Шиндзо Абе и президентът на САЩ Доналд Тръмп се споразумяха да се срещнат в навечерието на планираната за 12 юни среща на върха между Вашингтон и Пхенян. Абе съобщи това след телефонен разговор с Тръмп, съобщи агенция Киодо, цитирана от ТАСС. \"Договорихме се да си взаимодействаме така, че подготвяната среща на високо равнище между САЩ и Северна Корея да бъде изпълнена със смисъл\", посочи Абе. Той отбеляза, че е необходимо \"на всяка цена\" да бъде решен въпросът с отвлечените от севернокорейското разузнаване японски граждани, предава БТА. По-рано агенция Киодо предаде, че японският премиер възнамерява да посети САЩ на 6 и 7 юни. На 8 и 9 юни Абе ще участва в срещата на върха на Г-7 в Канада. Срещата между японския и американския лидер може да се състои и в рамките на този форум, но поради натоварения график този вариант изглежда по-малко предпочитан. Основната тема на разговорите се очаква да бъде ситуацията на Корейския полуостров, както и организирането на срещата между Тръмп и севернокорейския лидер Ким Чен Ун.", "date": "2018.05.28", "title": "Шиндзо Абе и Тръмп се споразумяха да се срещнат преди срещата на върха САЩ-КНДР"}
{"url": "https://www.24chasa.bg/novini/article/6886136", "text": "Върховният съд на Хърватия отказа да екстрадира босненски гражданин, издирван от Тунис във връзка с предполагаемата му роля в убийството на член на Хамас през 2016 г., предаде Ройтерс. Съдът заяви, че Тунис не е предоставил гаранции, че арестуваният босненец, ако бъде предаден, няма да се изправи пред евентуално смъртно наказание, предава БТА. \"Няма съмнение, че заподозреният е обвинен в едно от най-тежките престъпления, но когато има риск от смъртна присъда, екстрадицията не може да бъде разрешена\", заяви съдът. По-рано този месец Босна също отказа да екстрадира друг запоздорян по делото. Мохамед Зауари - тунизиец, за когото палестинското ислямистко движение Хамас призна, че е бил негов член - бе застрелян през декември 2016 г. близо до туниския град Сфакс. Убитият е бил аерокосмически инженер и експерт по дроновете. Властите заявиха, че са арестували 10 тунизийци, но двама чужденци, заподозрени в заговор за убийството, са избягали. Хамас обвини Израел за убийството на Зауари.", "date": "2018.05.28", "title": "Хърватия отказа да екстрадира босненец, издирван от Тунис"}
{"url": "https://www.24chasa.bg/novini/article/6886140", "text": "Пролетната сесия на Парламентарната асамблея на НАТО завърши днес с приемане на декларация, в която се отправя призив за продължаване на придържането към досегашната политика на Алианса спрямо Русия, основаваща се на възпиране и същевременно на готовност за диалог, предаде ТАСС. Участниците в сесията, която се проведе във Варшава, подчертават в заключителния документ необходимостта от поддържане на политиката на НАТО спрямо Русия, основаваща се на силно възпиране и защита, а също и на готовност за съдържателен диалог, както бе посочено в декларациите от срещите на върха на Алианса в Уелс и в полската столица. Същевременно те изтъкват необходимостта да бъде изтъквана пред Русия \"нейната отговорност за нарушенията на международните закони и норми\", предава БТА. Парламентарната асамблея на НАТО освен това отправя призив към всички съюзници да допринасят за разрешаването на общи проблеми, отделяйки необходимите ресурси за това. Тя потвърждава и привързаността си към политиката на отворени врати и иска незабавно да се отстранят нормативните и правовите препятствия пред мобилността на съюзническите войски в Европа и да се създадат условия за инвестиции в необходимата инфраструктура. Парламентарната асамблея на НАТО настоява и за продължаване на разширеното присъствие на Алианса на източния фланг, както и за развиване на сътрудничеството и координацията между НАТО и ЕС.", "date": "2018.05.28", "title": "НАТО призова за поддръжка на политиката на възпиране и диалог спрямо Русия"}
{"url": "https://www.24chasa.bg/novini/article/6886013", "text": "Френският милиардер, индустриалец и консервативен политик Серж Дасо е починал днес в Париж. Това съобщи говорител на Дасо груп (Dassault Group), цитиран от Ройтерс и БТА. Дасо груп контролира Дасо авиасион (Dassault Aviation), националния вестник \"Фигаро\" и държи мажоритарни дялове в Дасо систeм (Dassault Sistemes) и Талес (Thales), както и по-малки дялове с още няколко френски компании, котирани на борсите. Дасо груп е най-известна с изтребителите \"Рафал\" Серж Дасо, който преди няколко години предаде ръководството на компанията, е починал днес следобед в парижкия си офис.", "date": "2018.05.28", "title": "На 93-годишна възраст почина френският милиардер и индустриалец Серж Дасо"}
{"url": "https://www.24chasa.bg/novini/article/6886034", "text": "Галиче е просто снимка на нашата държава, на това как върви изборният процес в една европейска държава. Това коментира пред   Кирил Добрев от БСП, след като кандидатът на социалистите за кмет на Галиче изгуби изборите с 24 гласа разлика. Според БСП по време на вота е имало големи нарушения. Начинът, по който вчера бяха проведени изборите в Галиче, очаква всяко едно населено място в България следващата година, защото моделът на провеждане на избори в България не се е променил от 90-те години насам. Заплахите, корпоративният вот са най-малкото нещо. Малките населени места в България, които преобладават, имат един огромен порок – там, ако искаш да станеш кмет, трябва да имаш познат в общинската администрация, за да ти регистрира необходимия брой избиратели, избирателят вече е сезонен работник; трябва да имаш и пари, за да им платиш и да им организираш транспорт. Това е основният и най-големият проблем в Галиче. Там единият кандидат тръгва с плюс 200 гласа. 200 души, които не живеят в Галиче, са гласували, те са регистрирани в несъществуващи адреси, в трафопост, в старото училище. Те се появяват само за избори и изчезват, каза Добрев. Добрев добави, че бившият кмет Ценко Чоков е звънял от затвора на хора от Галиче, за да им каже какво трябва да се направи, защото той ще излезе от затвора, присъдата му е от две години, а при добро поведение може и по-рано, посочи Добрев.", "date": "2018.05.28", "title": "Кирил Добрев: Галиче е просто снимка на нашата държава"}
{"url": "https://www.24chasa.bg/novini/article/6886033", "text": "Аз не съм съгласен, че рестартираме \"Белене\", защото решението на Министерския съвет и евентуалното решение на Народното събрание ще бъдат в посока да даде мандат на правителството да преговаря и то при съвсем ясни и категорични условия. Това заяви Делян Добрев в предаването  Условията тук са ключовото, те са най-важното нещо, обясни Делян Добрев. \"Условията трябва да са, че държавата няма да дава пари, няма да дава държавни гаранции, няма да гарантира задължително изкупуване, няма да гарантира преференциална цена и т.н. Тоест ние не бива да поемаме за една такава инвестиция риск върху държавата или върху обществото\", добави още той. Времето ще покаже дали тези инвестиционни намерения са сериозни, допълни Добрев. \"Даването на мандат сега не означава отмяна на решението, автоматична отмяна на решението за спиране, мандата означава, че казваме на правителството - Парламентът ако приеме такова решение, ще каже на правителството преговаряйте следващите 6 месеца или до края на годината\", каза още той. Когато чуем какви са условията, при които може да се построи тази централа, парламентът ще каже да или не, подчерта Добрев.", "date": "2018.05.28", "title": "Делян Добрев за проекта \"Белене\": Условията са най-важното нещо, те са ключови"}
{"url": "https://www.24chasa.bg/novini/article/6886037", "text": "Мъжът и жената, които днес следобед загинаха на АМ \"Тракия\", са семейство. Тя е била бременна в седмия месец и заедно с партньора й са пътували за преглед в София. Това стана ясно часове след жестоката катастрофа на 122-ия километър на аутобана.  От пловдивската полиция съобщиха, че тир с латвийска регистрация е преминал през мантинелата и навлязъл в насрещното, където е ударил \"аудито\" на двамата млади. Жертвите са от Бургаско.  В момента шофьорът на тира е в пловдивската университетска болница \"Св. Георги\" с гръдно-коремна травма и без опасност за живота. След възстановяването си ще бъде арестуван.", "date": "2018.05.28", "title": "Загиналите на АМ \"Тракия\" са семейство, жената бременна"}
{"url": "https://www.24chasa.bg/novini/article/6886054", "text": "Израелският премиер Бенямин Нетаняху съобщи днес, че планира да посети следващата седмица Германия и Франция, за да обсъди с техните лидери израелския регионален враг Иран, предаде ДПА. \"Ще обсъдя с тях как да блокираме иранските ядрени амбиции и иранската експанзия в Близкия изток\", каза Нетаняху в комюнике. Той отбеляза, че по време на чуждестранната си обиколка може да посети и британския премиер Тереза Мей, предаде БТА. Израелският премиер каза, че основният фокус на срещите ще бъде иранското военно присъствие в Сирия. Нетаняху обвинява Техеран, че планира да нападне Израел от територията на Сирия, а иранските власти казват, че въоръжените им сили действат там от името на сирийското правителство, припомня ДПА. Израелският премиер планира на 4 юни да се срещне с германския канцлер Ангела Меркел в Берлин и с френския президент Еманюел Макрон в Париж. Германия и Франция са поддръжници на критикуваното от Израел споразумение за ядрената програма на Иран, от което САЩ се изтеглиха по-рано този месец, отбелязва ДПА.", "date": "2018.05.28", "title": "Бенямин Нетаняху отива в Германия и Франция за преговори за Иран"}
{"url": "https://www.24chasa.bg/novini/article/6886058", "text": "Турция ще премести избирателни секции от някои райони с преобладаващо кюрдско население, предаде Ройтерс. Според властите решението за преместване на избирателните секции е с цел да бъде прекратена практиката за сплашване на избирателите, но според основната прокюрдска партия ходът е с цел формацията да не влезе в парламента при изборите следващия месец, предава БТА. Висшата избирателна комисия (ВИК) на Турция, която обяви днес решението си, не уточни колко избирателни секции ще бъдат преместени, но посочи, че това се отнася за 144 хиляди гласоподаватели, живеещи в източни окръзи. Прокюрдската Демократична партия на народите (ДПН) заяви, че избирателните секции се преместват от села, в които партията има силна подкрепа от местното население, в села, в които жителите подкрепят главно управляващата Партия на справедливостта и развитието (ПСР) на президента Реджеп Тайип Ердоган. Според формацията решението има за цел партията да не успее да премине 10-процентния избирателен праг за влизане в турския Меджлис. Преместването на секциите стана възможно заради закон, приет от парламента преди два месеца, позволяващ на ВИК да слива избирателни райони и да премества избирателни секции в други райони, отбелязва Ройтерс. Правителството обяви, че решението за промяна на закона е било взето, за да не може поставената извън закона Кюрдска работническа партия (ПКК) да сплашва гласоподаватели в населения главно с кюрди Югоизточен Анадол. Сигурността е важна, както и явяването пред урните със свободна воля е много важно, заяви председателят на ВИК Сади Гювен, цитиран от Анадолската агенция. Новият закон, заради който се стигна до кавга в парламента при приемането му през март, ще позволява да бъдат приемани бюлетини, които не са подпечатани от местната избирателна комисия, посочва Ройтерс. Опозиционните формации обявиха, че промените ще направят процеса по преброяване на гласовете на изборите по-малко прозрачен. Виждаме, че решението за преместване на избирателните участъци се отнася за села, в които ДПН има голяма подкрепа - около 75-80 процента, заяви говорителят на ДПН Айхан Билген. В селата, в които ще бъдат преместени избирателните секции, пък подкрепата за управляващата ПСР е 75-80 процента, добави той. Правителството обвинява ДПН, че е политическо крило на смятаната за терористична организация ПКК. 144 хиляди гласоподаватели представляват сериозен процент от избирателите, който може да определи резултата от изборите, констатира Билген.", "date": "2018.05.28", "title": "Турция мести избирателни секции от райони с преобладаващо кюрдско население"}
{"url": "https://www.24chasa.bg/novini/article/6886052", "text": "Почина изпълнителният председател на Българска стопанска камера Божидар Данев. \"Българският бизнес изгуби своя символ, човекът, който отдаде целия си живот, цялата си енергия, интелектуална и емоционална сила за изграждането на едно по-добро и по-справедливо общество.Страната ни изгуби един непримирим дух, мислещ, търсещ, виждащ напред, в бъдещето. Ние изгубихме един изключителен човек, който ни обединяваше, мотивираше и изграждаше като личности. Споменът за него ще носим завинаги в душите и сърцата си. Защото за нас Божидар Данев беше и остава преди всичко Човек!\" , написаха от БСК. Божидар Данев е роден на 5 ноември 1939 г. в София. Завършва с отличие висшето си образование в Техническия университет в София през 1965 г., след което постъпва на работа в Институт по кибернетика при Българската академия на науките. Получава награда на БАН “най-добра научна разработка” и национална награда “научна разработка с най-голям икономически ефект”. Защитава дисертация в областта на управлението на социално-икономически системи. Хабилитира се като старши научен сътрудник. Две години провежда следдокторска специализация в Университета в Хановер (ФР Германия) по управление на системи. Чете лекции във ФРГ, Швейцария, Италия, САЩ, Великобритания и др. След завръщането си в България, през 1980 г. постъпва на работа в Българската индустриална стопанска асоциация (БИСА, днес - БСК) като експерт в направление “Икономически анализи”. Последователно заема длъжностите старши експерт, ръководител направление, директор, заместник-председател. През 1987 г. е назначен и за зам.-председател на Централния кооперативен съюз (ЦКС) по финансовите въпроси. В системата въвежда политика по изграждане на МСП, реформира валутната практика, въвежда пазарни принципи при управление на самостоятелните единици. През 1989 г. напуска ЦКС и работи основно като като заместник-председател на БИСА, където ръководи направленията Икономически анализи, Приватизация и инвестиции, Промишлено развитие. Участва пряко в разработването и приемането на нормативната база за приватизация, в подготовката и провеждането на приватизацията на голям брой предприятия и стопански обекти. За периода 1991-1997 г. е и главен изпълнителен директор на Софийската фондова борса. През 1993 г. е избран за председател на БСК. Включва се в развитието на социалния диалог в страната. Активно работи в областта на трудово-правните отношения, реформите в пенсионното дело, колективното договаряне и т.н. През 2004 и през 2006 г. е зам.-председател на Националния съвет за тристранно сътрудничество. Основен двигател е по учредяването на Смесения консултативен комитет Европейски съюз – България и е негов съпредседател от българска страна в периода 1999 - 2004 г. През 2006 г. е избран за зам.-председател на Икономическия и социален съвет на Р България и на Националния съвет за тристранно сътрудничество, член на Европейския икономически и социален комитет (EESC) и ръководител от българска страна на работната група по Лисабонската стратегия към EESC. Представлява България в Комитета по социален диалог към Европейската комисия. До 2010 г. Божидар Данев е член на УС на Българската академия на науките и зам.-председател на Настоятелството на Нов български университет. От 1995 г. до 2008 г. е изпълнителен директор и член на Съвета на директорите на най-голямата лизингова компания в България “Интерлийз” АД. В момента е член на Съвета на директорите на “Солвей Соди” АД, Индустриален холдинг “България”. Бил е член на Съвета на директорите на ПОК “Доверие” и др. На 15 февруари 2011 г. Божидар Данев е избран за изпълнителен председател на БСК. Той е член на Управителния съвет на европейския проект за професионална мобилност ESCO от февруари 2011 г. Божидар Данев има над 100 научни публикации в наши и чуждестранни издания и три монографични публикации.", "date": "2018.05.28", "title": "Почина Божидар Данев"}
{"url": "https://www.24chasa.bg/novini/article/6886084", "text": "Турският президент Реджеп Тайип Ердоган днес критикува остро Германия, тъй като позволи на прокюрдската Демократична партия на народите (ДПН) да организира митинг в събота в Кьолн, предаде Анадолската агенция. Те (германците) не ни позволяват да участваме в митинги, дори просто изпълнявайки държавните ни задължения, а позволяват на ПКК (Кюрдската работническа партия) да извършва демонстрации, посочи Ердоган на митинг в турския западен окръг Маниса, предава БТА. Те ни лъжат. Те позволяват на терористи да организират митинги под полицейска защита, добави президентът. Демократична партия на народите, която според турското правителство е свързана с терористичната организация ПКК, получи разрешение от германските власти да организира митинг в Кьолн през уикенда. Близо 1000 поддръжници на ПКК се събраха на площад Ноймаркт в Кьолн в събота, каза говорител на германската полиция пред Анадолската агенция. В края на юни м.г. германското правителство прие решение, според което на чужди политици се забранява да водят предизборна кампания в Германия, ако в съответната страна предстоят избори в следващите три месеца.", "date": "2018.05.28", "title": "Ердоган критикува Германия заради митинг \nна прокюрдска партия в Кьолн"}
{"url": "https://www.24chasa.bg/novini/article/6886143", "text": "Президентът на САЩ Доналд Тръмп отдаде почит на най-великите американски герои в Деня на възпоменанието, предаде Асошиейтед прес. Церемонията се състоя на Националното гробище Арлингтън, близо до Вашингтон. Тръмп положи венец на Гроба на Незнайния воин. След това президентът на САЩ произнесе реч пред аудитория, съставена от членове на правителството, военни лидери, ветерани, членове на семействата на загинали войници и много други хора, предаде БТА. Тръмп каза, че е дошъл днес на свещената земя на Арлингтънското национално гробище, за да отдаде почит на живота и подвизите на най-великите американски герои. Всички американци трябва да положат усилия и да изпитват признателност към саможертвата, която тези хора направиха в името на благодарната им нация, призова той. Преди церемонията Тръмп написа в Туитър, че \"онези, които са умрели за нашата велика страна, биха били много щастливи и горди от това колко добре се справя днес тази страна\". В същата социална мрежа, първата дама на САЩ Мелания Тръмп пък благодари на всички американски военнослужещи и на техните семейства, пожертвали толкова много неща, за да гарантират сигурността на страната.", "date": "2018.05.28", "title": "Тръмп отдаде почит на американските герои в Деня на възпоменанието"}
{"url": "https://www.24chasa.bg/novini/article/6886174", "text": "Сирийският държавен вестник \"Баас\" обяви, че правителството ще продължи да се бори срещу \"терористите\", въпреки предупрежденията на САЩ да не започва нова офанзива срещу бунтовниците в южната провинция Дараа, предаде Асошиейтед прес. В редакционна статия от днес \"Баас\" посочва, че заплахите на САЩ показват \"нечистоплътната американска роля в терористичната война\" срещу Сирия. В текста се изтъква, че сирийската армия е решена да си върне цялата територия на страната, предава БТА. Миналата година САЩ, Русия и Йордания се споразумяха да включат Дараа в \"зона за деескалация\" и там конфликтът да бъде замразен. Обстановката в тази провинция обаче стана напрегната след неотдавнашната поредица израелски удари по сирийските и иранските сили, отбелязва АП. Иран е в тесен съюз със сирийския президент Башар ал Асад, а сред войските му има ирански съветници. Израел предупреди, че няма да търпи постоянно военно присъствие на Иран в Сирия. По-рано този месец той нанесе поредица удари по ирански цели на сирийска територия, според обясненията му, в отговор на иранска ракетна атака по Голанските възвишения. Това беше най-сериозната конфронтация досега между Израел и Иран - заклети врагове в Близкия изток. По-рано днес руският министър на външните работи Сергей Лавров заяви, че по границата в района на Голанските възвишения, които са окупирани от Израел от войната в Близкия изток от 1967 г., трябва да бъдат разположени сирийски правителствени сили. Районът между Дараа и Голан се превърна в огнище на по-общото противопоставяне между Израел и Иран, а САЩ предупредиха, че ще предприемат действия, ако примирието там бъде нарушено. \"Споразумението за зона за деескалация в Югозападна Сирия предвижда изтеглянето в крайна сметка на всички несирийски сили от този район на Сирия\", каза Лавров пред репортери в Москва. Той добави, че руските и американските военни поддържат редовни контакти по въпроса. Наскоро сирийските правителствени сили хвърлиха от въздуха листовки над районите под контрола на бунтовниците в Дараа. Те предупредиха за непосредствено предстояща офанзива и призоваха въстаниците да сложат оръжие. Ливанският телевизионен канал \"Ал Маядин\", който има свои репортери при сирийската армия, съобщи, че тя прехвърля подкрепления към Южна Сирия, както изглежда, като подготовка за офанзива.", "date": "2018.05.28", "title": "Сирийското правителство: Ще воюваме с бунтовниците, въпреки предупрежденията на САЩ"}
{"url": "https://www.24chasa.bg/novini/article/6886152", "text": "Предстои техническо проектиране на Северен пътен възел във Велико Търново, който ще се намира в подножието на крепостта Трапезица. Това увери регионалният министър Николай Нанков по време на националната дискусия за съединяването на магистрала „Хемус”. Въпросът бе зададен от кмета на Старата столица Даниел Панов, по чиято инициатива бе изготвен идеен проект, внесен в МРРБ през есента на миналата година. Даниел Панов подчерта, че северният пътен възел ще облекчи чувствително движението в Старата градска част и отклони транзитния трафик между Велико Търново и Горна Оряховица. Над 4000 дневно са автомобилите между двата града. Съоръжението ще позволи и директен достъп от пътя Русе – Свиленград до крепостта Трапезица и до новия паркинг в подножеието на архитектурно-музейния резерват Царевец, по чието изграждане се работи. През тази година предстои ремонт на третокласния републикански път между селата Присово, Пчелище, Церова кория, Къпиново и Миндя. Тази добра новина също бе съобщена от Николай Нанков. Даниел Панов подчерта, че регионалният министър изпълнява поетите към жителите на Великотърновския регион. Той припомни, че през миналата година бяха ремонтирани шосетата между Ресен и Самоводене, Велико Търново и Арбанаси, предстои същото да се случи от Арбанаси към Горна Оряховица.", "date": "2018.05.28", "title": "Проектират северен пътен възел в \nподножието на Трапезица във Велико Търново"}
{"url": "https://www.24chasa.bg/novini/article/6886192", "text": "Петима бивши президенти на Полша и Украйна отправиха общ призив за помирение между техните страни в момент, когато засилващият се национализъм в двете общества и провокациите на Русия обтегнаха отношенията им, предаде Асошиейтед прес. Години наред Полша бе един от най-големите застъпници в ЕС и НАТО за приобщаването на Украйна към Запада, което ядосваше Москва. Отношенията на Украйна и Полша обаче са обтегнати напоследък главно заради разногласия, коренящи се в историята, предава БТА. Бившите президенти казват, че са загрижени заради това обтягане и подчертават, че единството днес е нужно, предвид \"предизвикателството на руската агресия срещу Украйна\". Призивът бе отправен на пресконференция във Варшава от бившите полски президенти Александър Квашневски и Бронислав Коморовски. Документът е подписан също така от украинските президенти Леонид Кравчук, Леонид Кучма и Виктор Юшченко.", "date": "2018.05.28", "title": "Петима бивши президенти на Полша и Украйна с общ призив срещу напрежението \nв двустранните отношения"}
{"url": "https://www.24chasa.bg/novini/article/6886012", "text": "„Нападения се случват често, хората отказват да изпълняват разпорежданията ни, опитват се да се саморазправят с нас, унижават ни“, каза младши автоконтрольор Ивайло Миладинов, който бе  , и допълни, че въпреки това той ще продължи да изпълнява служебните си задължения както досега, предаде \"Дарик\". Полицаите са извършвали ескорт на абитуриенти, когато установили лек пътен инцидент на кръстовището на улиците \"Отовица\" и \"Ивайло\". Участниците в пътното произшествие били абитуриенти, а човекът, нападнал Миладинов, се оказал баща на виновния участник в инцидента. Той дошъл, най-вероятно повикан от сина си, обясни Миладинов. След като 40-годишният мъж първоначално влязъл в пререкание с другия участник в инцидента, насочил агресията си към полицая, стигнало се до физическа саморазправа. Мъжът е извил дясната ръка на служителя на реда и скъсал част от униформата му. На проявилия агресия родител са сложени белезници и е закаран в районното управление в Дупница. Той не е проверяван за алкохол, тъй като не е участник в инцидента, двете момчета са проверени, пробите са отрицателни. Ивайло Миладинов е категоричен, че полицаите по никакъв начин не са предизвикали дупничанина.", "date": "2018.05.28", "title": "Нападнатият полицай в Дупница: Унижават ни"}
{"url": "https://www.24chasa.bg/novini/article/6885952", "text": "Над 19 процента от трудоспособните румънци на възраст между 20 и 64 години през 2017 г. са живеели в друга срана от Европейския съюз, според данни на Евростат, цитирани от информационния сайт Зиаре. Проучването, публикувано днес, показва, че 3,8 процента от трудоспособните граждани на ЕС са живеели в различна от родната си страна. Преди десет години техният дял е бил 2,5 процента, предаде БТА. Ситуацията варира между различните страни членки, като в Германия е 1 процент, а в Румъния - 19,7 процента. В сравнение с 2007 г. делът на румънците, живеещи в други страни от ЕС, е нараснал с 12,3 процента. Преди Румъния в класацията се нареждат Литва (15 процента), Хърватия (14 процента), Португалия (13,9 процента), Латвия (12,9 процента) и България (12,5 процента).", "date": "2018.05.28", "title": "1/5 от работната ръка в Румъния живее в чужбина"}
{"url": "https://www.24chasa.bg/novini/article/6885945", "text": "Азербайджан официално ще открие утре, 29 май, Южния газов коридор (ЮГК), който трябва да транспортира азербайджански газ до Европа. Това съобщи днес президентът Илхам Алиев на официален прием в Баку, посветен на 100-годишнината от създаването на Демократична република Азербайджан, предаде ТАСС, цитирана от БТА. В момента се върши много работа по Южния газов коридор и утре ще се проведе официалното му откриване. Това за нас е голяма историческа победа, заяви Алиев. Той подчерта, че газовите ресурси на Азербайджан са достатъчни \"за поне 100 години\" за страната и държави, които си сътрудничат с нея в тази сфера. ЮГК, проект на стойност 40 млрд. долара, ще измине над 3500 км от Баку до Южна Италия през територията на Грузия, Турция, Гърция, Албания. Отделните му сегменти са Южнокавказкият тръбопровод, Трансанадолският газопровод (ТАНАП) и Трансадриатическият газопровод (ТАП). За основен източник на газ за системата се счита находището \"Шах Дениз\" в шелфа на Каспийско море със залежи от 1,2 трлн. куб. метра. Планира се в първоначалния етап по ЮГК да се транспортират 16 млрд. куб. метра газ - 6 млрд. куб м за Турция и 10 млрд. куб м за Европа. В перспектива капацитетът може да нарасне до 31 млрд. куб метра. Откриването на ТАНАП, от грузинско-турската граница до Западна Турция, е планирано за 12 юни, като церемонията ще се проведе на турска територия.", "date": "2018.05.28", "title": "Азербайджан официално ще открие Южния газов коридор"}
{"url": "https://www.24chasa.bg/novini/article/6885951", "text": "Редовното правителствено заседание тази седмица ще се състои във вторник, 29 май, от 12.00 ч., съобщи пресслужбата на кабинета. Правителството се очаква да одобри два проектозакона за промени в Закона за енергетиката, както и изменения в Закона за енергията от възобновяеми източници. Министрите ще одобрят също и промени в законите за движението по пътищата и за регистрация и контрол на земеделската горска техника и ще приемат Наредба за структурата и минималната численост на инспекторатите, реда и начина за осъществяване на дейността им и взаимодействието със специализираните контролни органи.", "date": "2018.05.28", "title": "Редовното правителствено заседание ще се състои на 29 май"}
{"url": "https://www.24chasa.bg/novini/article/6885762", "text": "Йордания съобщи днес, че обсъжда последните събития в Сирия със САЩ и Русия и че трите страни са съгласни, че е необходимо да се запази зоната за деескалация с \"понижено насилие\", договорена между тях миналата година, предаде Ройтерс, цитирана от БТА. Агенцията отбелязва, че става въпрос за фактическото примирие в Южна Сирия. Високопоставен йордански служител, пожелал анонимност, каза пред Ройтерс, че трите страни, подписали споразумението за създаване на зона за деескалация в Южна Сирия, са напълно съгласни, че тя трябва да бъде запазена като ключова стъпка към \"ускоряване на усилията за намиране на политическо уреждане\" в Сирия. Това примирие - първото мироопазващо усилие на САЩ във войната в Сирия при президента Доналд Тръмп - доведе до отслабване на насилието в особено деликатен район по протежение на границата с Израел, отбелязва Ройтерс.", "date": "2018.05.28", "title": "Йордания: САЩ и Русия смятат за важно запазването на примирието в Сирия"}
{"url": "https://www.24chasa.bg/novini/article/6885782", "text": "„Внимателно трябва да подхождаме и към човека, и към средата, в която той работи, и към средата, в която живее. В това е голямата отговорност, която поемат социално отговорните фирми. Но те трябва да имат партньор – местната общност е един от партньорите, общината е другият, а правителството – трети. Затова се опитахме през последната година ясно да подадем ръка на четирите големи работодателски организации у нас, да коментираме възможностите, чрез които държавата може да облекчи тяхната работа така, че да имат повече време да се занимават и със социално отговорна политика.“ Това заяви министърът на околната среда и водите Нено Димов церемонията по връчване на учредената от Конфедерацията на работодателите и индустриалците в България (КРИБ) награда за „Социално отговорна компания – партньор на община” за 2017 г. в област Хасково, съобщиха от пресцентъра на Министерството на околната среда и водите. Министърът съобщи, че с приемането на предложените от МОСВ промени в Закона за опазване на околната среда (ЗООС), на практика кабинетът дава възможност за съвместяване на трите най-тежки процедури – оценката за въздействие върху околната среда (ОВОС), комплексното разрешително и доклада по Севезо (директива за контрол на риска от големи промишлени аварии). „Имахме много дълги и много тежки разговори с работодателските организации и мисля, че намерихме добро решение и за нас, и за тях – така, че да им дадем възможност повече да се грижат за своите служители, за клиентите си и за околната среда“, посочи министър Димов. Той връчи учредените от КРИБ три специални награди: на „Язаки България“ ЕООД – за социално отговорна компания, инвеститор в човешкия капитал, на Природозащитения център „Източни Родопи“ – за социално отговорна компания, утвърждаваща община Маджарово като природозащитен център и на кмета на община Минерални бани Мюмюн Искендер – за укрепването на общината като Балкански център за балнеотуризъм.", "date": "2018.05.28", "title": "Министър Димов: Работим за намаляване на тежестта за бизнеса"}
{"url": "https://www.24chasa.bg/novini/article/6885789", "text": "Опасен рецидивист, осъждан 12 пъти, се изправи за 13-и път пред съда. Варненският окръжен съд му даде 5 години затвор при строг режим за грабеж на телефон от дете. 38-годишният Борис Ангелов не се поколебал данападне 13-годишно момче на 30-и март миналата година. Мъжът видял, че тийнейджърът си пише с някой на телефона, проследил го до входа на блока му и се промъкнал с него. Още във входа го задърпал и го заплашил, че ще го пребие, ако не му даде телефона. Отскубнал апарата от ръцете на момчето и хукнал. Час след престъплението подсъдимият продал телефона в заложна къща срещу 50 лева, като представил личната си карта. На следващия ден в района на автогарата спрял непознат мъж. Разказал му, че е заложил телефона си в близка заложна къща и му предложил да го купи. Мъжът се съгласил и откупил телефона срещу 55 лева. Рецидивистът бил заснет от външна охранителна камера, както и от купувача на телефона. Мобилният телефон, отнет със сила и заплашване, е на стойност над 200 лева. 38-годишният мъж е осъждан 12 пъти, като са му налагани и ефективни наказания. В момента също се намира в затвора, където изтърпява друга влязла в сила присъда. Преди да извърши това деяние, той е търпял друга присъда и е бил освободен от затвора на 22 септември 2015 г.", "date": "2018.05.28", "title": "Рецидивист се изправи за 13-и път пред съда във Варна"}
{"url": "https://www.24chasa.bg/novini/article/6885803", "text": "Френското министерство на културата е избрало 18 емблематични обекта, които ще бъдат подпомогнати с предимство от нова лотария, организирана с цел да се финансират възстановяването и поддръжката на бедстващи културни монументи, предаде Франс прес, цитиран от БТА. Общо 270 обекта \"в беда\" ще се възползват от лотарията, съобщават от министерството, потвърждавайки информация на всекидневника \"Фигаро\". Въпросните 18 монумента се нуждаят от спешна помощ - един от критериите при избора за приоритетно подпомагане. Монументите представляват различни региони и имат разнообразно значение (религиозно, индустриално). Предвид е взета и възможността за бързо започване на възстановителна дейност, отбелязва културната министърка Франсоаз Нисен. Сред избраните обекти са къщата на писателя Пиер Лоти в Рошфор, крепостта Сигон на архипелага Гленан, Червената къща на остров Реюнион. Монументите ще фигурират върху лотарийни билети с единична цена 15 евро, които ще бъдат пуснати в продажба в началото на септември. Средствата ще бъдат насочени към специализиран фонд, наречен \"Наследство в беда\". От културното министерство потвърждават също, че през 2019 г. ще бъде организиран втори тираж на лотарията.", "date": "2018.05.28", "title": "Франция прави лотария в помощ на 18 емблематични обекта в беда"}
{"url": "https://www.24chasa.bg/novini/article/6885832", "text": "Синът на сирийския президент Башар ал Асад - 16-годишният Хафез, ще участва през юли в Международната олимпиада по математика в румънския град Клуж като състезател от националния отбор на своята страна, съобщава Медиафакс, цитирана от БТА. Организаторите на събитието подготвят драстични мерки за сигурност, посочиха местни източници. Хафез ал Асад е участвал и миналата година в Международната олимпиада по математика, чийто домакин тогава беше бразилският град Рио де Жанейро. \"Хафез ал Асад, синът на президента на Сирия, Башар ал Асад, ще участва като състезател от националния отбор на Сирия в Международната олимпиада по математика през юли. 16-годишният младеж е регистриран с още петима свои колеги в сирийския отбор. Синът на сирийския президент участва и миналата година в Международната олимпиада по математика в Рио де Жанейро. Ще бъдат взети драстични мерки за сигурност както в Поливалентната зала, където ще се състои състезанието, така и в хотела, където ще бъде настанен Хафез ал Асад\", заявиха цитираните източници. Миналата година Хафез ал Асад се класира на последно място в сирийския отбор и завърши състезанието на 528 място от 615 участници, отбелязва агенцията.", "date": "2018.05.28", "title": "Синът на Башар Асад отива на олимпиада по математика в Румъния"}
{"url": "https://www.24chasa.bg/novini/article/6885815", "text": "Индия се придържа единствено към санкциите, въведени от ООН, а не към тези, въведени от която да и да било друга страна, като например обявените от САЩ срещу Иран. Това заяви днес индийският министър на външните работи Сушма Сварадж, цитирана от Ройтерс и БТА. По-рано този месец американският президент Доналд Тръмп оттегли САЩ от споразумението за иранската ядрена програма и нареди да бъдат възобновени санкциите на Вашингтон срещу Иран, чието действие беше замразено по силата на подписания през 2015 г. документ. Сварадж каза днес, че позицията на Индия не зависи от други страни. \"Индия се придържа единствено към санкциите на ООН, а не към едностранно въведени санкции от която и да било друга страна\", каза тя на пресконференция в отговор на въпрос за реакцията на Индия на решението на САЩ. Индия и Иран имат дългогодишни политически и икономически отношения. Техеран е един от водещите доставчици на петрол за Делхи, отбелязва Ройтерс. По-късно днес индийският външен министър ще се срещне с иранския си колега Мохамад Джавад Зариф, който пристигна в Делхи, за да търси подкрепа срещу отхвърлянето от Вашингтон на споразумението за иранската ядрена програма.", "date": "2018.05.28", "title": "Индия заяви, че се придържа единствено към санкциите на ООН"}
{"url": "https://www.24chasa.bg/novini/article/6885843", "text": "\"Бедността не е проблем на бедните, бедността е проблем на всеки един от нас, бедността е проблем на Европа\", заяви в Благоевград Султанка Петрова, зам.-министър на труда и социалната политика. Тя участва в кръгла маса, част от европейска кампания за необходимостта от въвеждане на адекватен минимален доход с цел осигуряване на по-добър живот на европейските граждани, предаде БТА. Според зам.-министър Петрова, активното участие на Министерството на труда и социалната политика в кампанията е продиктувано от важното значение на тази инициатива в настоящия момент за Европейския съюз и в частност за България като европредседател. Въвеждането на минимален адекватен доход е важна стъпка за подобряване на социалната ситуация в Европейския съюз, намаляване на бедността, повишаване на жизнения стандарт, повишаване на доходите от труд, намаляване на неравенствата и социалното изключване. \"България спешно се нуждае от подобни стъпки, които напълно съответстват на управленската програма на българското правителство за значително подобряване на жизненото равнище на всички българи. България и Европа се нуждаят от по-социално и устойчиво общество, за да се гарантира благосъстоянието на всеки един от нас\", подчерта зам.-министър Петрова. Тя призова да се премине от думи към действия: \"Предлагам днес, в този прекрасен български град, да поставим началото на изработване на европейска пътна карта за адекватен минимален доход във всички страни от Европейския съюз, която да стимулира социалния прогрес, която да осигурява социален мониторинг във всяка една страна. Ние се нуждаем възможно най-спешно от общи европейски правила и стандарти за адекватен минимален доход. Нека да използваме европейското пътешествие за минимални доходи като начало на едно добро дело за справяне с бедността и неравенствата.\" Според проф. Духомир Минев от Българската антибедност мрежа, който участва в кръглата маса, това е част от усилията да се промени посоката. Те започнаха отдавна - с плана \"Юнкер\", Европейския стълб за социални права. Тази кампания е част от тези нови компоненти, които целят да променят досегашната тенденция на обедняване, на неравенство. \"Това е един от малкото случаи, когато граждани и управляващи на най-високо европейско ниво гледат в една посока\", допълни проф. Минев. Кампанията е подкрепена и финансирана от Европейската комисия, а организатори в България са Министерството на труда и социалната политика, Българския клон на \"Европейската антибедност мрежа\", КНСБ, КТ \"Подкрепа\" и други. Основен изпълнител и организатор е \"Европейската антибедност мрежа\", която има клонове във всички 28 страни-членки на ЕС. Българската обиколка на \"Европейското пътешествие за минимални доходи\", която започна от Благоевград, ще премине през София, Плевен и Русе и ще се отправи към Румъния. В инициативата се включват 32 страни - всички страни-членки на ЕС, както и Сърбия, Македония, Норвегия и Исландия.", "date": "2018.05.28", "title": "Султанка Петрова: Необходима е европейска пътна карта за адекватен минимален доход във всички страни от ЕС"}
{"url": "https://www.24chasa.bg/novini/article/6885855", "text": "Внесен от социалистическата опозиция вот на недоверие към испанското консервативно правителство на премиера Мариано Рахой, отслабено от корупционен скандал, ще бъде обсъден от парламента в четвъртък и петък, предадоха Франс прес и Ройтерс. За момента Конгресът на депутатите не може да съобщи дали и гласуването на вота на недоверие ще бъде в петък. То може да бъде отложено за събота, във връзка с дневния ред на дебатите, който още не е оповестен, информира пресслужбата на долната камара на испанския парламент, предава БТА.  В петък Испанската социалистическа работническа партия (ИСРП) внесе вот на недоверие срещу десноцентристкия кабинет на Рахой, след като в четвъртък бяха обявени присъдите по мега процес за корупция. В аферата, наречена \"Гюртел\", 29 лица, между които над 10 бивши кадри и депутати на управляващата Народна партия (НП), бяха осъдени за корупция, присвояване на обществени средства или пране на пари на общо 351 години затвор. Съдът се произнесе, че е безспорно установено съществуването \"на истинска и ефективна система за институционална корупция\" между партията и частна група и осъди НП на Рахой като участник, облагодетелствал се от незаконно получени фондове чрез свои кметове, да възстанови 250 000 евро. \"Въпросът, който ще бъде поставен в четвъртък или петък, е дали това е вот за или против правителството. Да се сътрудничи или не с безнаказаността\", каза днес Хосе Луис Абалос, високопоставен представител на ИСРП. Членовете на НП се сплотиха зад Рахой, който каза в петък, че смята да изкара докрай четиригодишния си мандат и че присъдите за корупция не са засегнали нито един член на неговото правителство. 63-годишният испански премиер оцеля при вот на недоверие през юни миналата година. Либералната партия \"Сиудаданос\" (\"Гражданите\"), която е първа в допитванията и най-вероятно би спечелила евентуалните предсрочни избори, призова днес Рахой да свика такива. Лидерът на \"Сиудаданос\" Алберт Ривера каза в публикувано днес интервю за в. \"Мундо\", че правителството на Рахой е слабо и опетнено от присъдите за корупция. \"Единственият демократичен и достоен изход е да се чуе гласът на испанския народ, като да избере ново правителство и парламент\", подчерта той. От \"Сиудаданос\" казаха в събота, че са готови да работят със ИСРП за подкрепа на неутрален кандидат, който да замени Рахой, чието правителство на малцинството пострада от кризата, възпламенена от каталунския вот за независимост. Въпреки това не е ясно дали социалистите и либералите ще обединят усилията си за сваляне на консервативния кабинет.", "date": "2018.05.28", "title": "Испанският парламент ще обсъди в \nчетвъртък и петък вот на недоверие към кабинета"}
{"url": "https://www.24chasa.bg/novini/article/6885866", "text": "Вицепремиерът и министър на външните работи Екатерина Захариева изрази днес надежда решението по спора за името на Македония, постигнато между македонския и гръцкия външен министър, да получи по-нататъшно одобрение. След края на днешното заседание на Съвета на ЕС по външни работи в Брюксел тя отбеляза, че тази сутрин е организирала заедно със своя австрийски колега закуска с външните министри на Македония и на Гърция. Бяхме информирани за напредъка на реформите в Македония. Добрата новина, която чухме от министрите Никос Кодзиас и Никола Димитров е, че поне те са достигнали до взаимно принципно съгласие по името и очакват техните премиери и правителства да одобрят, за да придвижат процеса напред, отбеляза Захариева, цитирана от БТА. Оставяме на тях да обявят решението си за името. Мисля, че е добро и позитивно решение за всички страни в процеса, включително и България, която има интерес за развитието на този въпрос, добави вицепремиерът. ЕС остава твърдо зад ядреното споразумението с Иран, съобщи още Захариева.  За съжаление не мислим, че изобщо е възможна промяна в позицията на САЩ за оставане в споразумението. Иран не желае да седне на една маса за преговори с тях, добави тя. По нейните думи има две възможности - или споразумението с Техеран да бъде запазено, или да бъде прекратено, с автоматично възобновяване на ядрената програма на Иран. Решението беше, че споразумението е изключително важен дипломатически успех, постигнат след дългогодишни преговори. Имаме притеснения за развитието на балистичната програма и за ролята на Иран в региона, но никой не иска Иран да продължи ядрената си програма, поясни Захариева. Тя посочи, че това споразумение е важно за сигурността на Европа и света, а за да продължи Иран да го спазва, Техеран очаква да види положително икономическо отражение. Външните министри на ЕС днес отново са потвърдили виждането си, че не се очертава друго решение по близкоизточния въпрос, освен обособяването на Ерусалим като столица на две държави. България е на мнение, че трябва да водим близък диалог с Израел, защото е важен наш партньор, без да крием притесненията си за напрежението в ивицата Газа, добави вицепремиерът.", "date": "2018.05.28", "title": "Захариева се надява решението за името на Македония да бъде одобрено в Скопие и Атина"}
{"url": "https://www.24chasa.bg/novini/article/6885873", "text": "България не е бива да остава безучастна в спора за името на Република Македония. Това заяви пред журналисти днес в Сливен Георги Първанов, /президент 2002 -2012г/, цитиран от БТА, който е на посещение в града, за да участва в граждански форум по проблемите на културата и образованието. Първанов подчерта, че единствени от партия АБВ са се намесили в дискусията за поредното ново наименование на съседна Македония. \"Илинденска Македония\" означава отказ от античните претенции на Скопие, но е пряко посегателство върху българската история, посочи той. България не бива да остава безучастна в този спор, но това е само част от голямата дискусия за идентичността ни.\" Според него, подходящо е името \"Вардарска Македония\", като географско понятие или \"Нова Македония\". Първанов каза още, че очаква да се върне климатът на доверие между България и Русия, помолен да коментира възобновяването на сътрудничеството в сферата на енергетиката и конкретно рестарта на АЕЦ \"Белене\". \"Сега има шанс частично да се реализират големите енергийни проекти, които бяхме договорили преди десет години. Няма да са тези 63 милиарда кубически метра газ за \"Южен поток\", но и 15 да са, пак е нещо. Идеята за \"Български поток\" изглежда много патриотична, но пряка връзка само до България не е рентабилна. Тръбата, която ще се отклони от \"Турски поток\" вероятно ще задоволява и нуждите на други европейски страни.\", коментира Първанов. Относно рестарта АЕЦ \"Белене\" Георги Първанов посочи, че политиците трябва да създадат максимално добра конкуренция, за да се реализира българският интерес от гледна точка на силна инвестиция, повече работни места и перспективи за енергетиката и икономиката.", "date": "2018.05.28", "title": "Първанов: България не е бива да остава безучастна в спора за името на Македония"}
{"url": "https://www.24chasa.bg/novini/article/6885846", "text": "Косовски албанци замерваха с камъни сръбски богомолци, дошли в полуразрушената църква \"Света Троица\" в косовското село Петрич за празника Света Троица, предаде ТАСС. Сръбската телевизия РТС съобщи, че няколко сърби са били ранени и откарани в болница, цитирана от БТА. Около 30 сърби дошли да запалят свещи в разрушената църква в село Петрич, откъдето са били изселени по време на конфликта в Косово в края на 90-те години. Около храма се събрали около 150 албанци, които им попречили да се доближат. След намеса на полицията сърбите успели да запалят свещи, но когато тръгнали да се връщат, албанците започнали да ги замерват с камъни независимо от присъствието на полицията. Директорът на сръбската правителствена служба за Косово Марко Джурич осъди остро инцидента.", "date": "2018.05.28", "title": "Косовски албанци замерваха с камъни сръбски богомолци"}
{"url": "https://www.24chasa.bg/novini/article/6885881", "text": "Неидентифициран хеликоптер е претърпял катастрофа в труднодостъпна гориста местност в босненската Република Сръбска, предаде ТАСС, позовавайки се на местната телевизия РТРС. Инцидентът е станал на обяд в района на град Братунац. Към мястото на катастрофата са тръгнали спасители, медицински екипи и полиция. Хеликоптерът обаче е паднал на върха на труднодостъпен скалист хълм и спасителните отряди още не са се добрали до него, предава БТА. Засега няма информация нито за типа и принадлежността на хеликоптера, нито за броя на хората на борда му. РТРС твърди, че хеликоптерът не принадлежи на министерството на вътрешните работи, нито на хеликоптерния център на републиката, нито на въоръжените сили на Босна и Херцеговина или на европейските мисии в страната.", "date": "2018.05.28", "title": "Хеликоптер катастрофира в Босна и Херцеговина"}
{"url": "https://www.24chasa.bg/novini/article/6885897", "text": "Редовното правителствено заседание тази седмица ще се проведе във вторник, 29 май, от 12 часа, при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ УЧАСТИЕТО НА РЕПУБЛИКА БЪЛГАРИЯ С НАЦИОНАЛЕН ЩАНД НА МЕЖДУНАРОДНАТА ИЗЛОЖБА ЗА ХРАНИТЕЛНИ ПРОДУКТИ, СЪСТАВКИ И ТЕХНОЛОГИИ SAUDI AGRO-FOOD, КОЯТО ЩЕ СЕ ПРОВЕДЕ ОТ 7 ДО 10 ОКТОМВРИ 2018 Г. В РИЯД, КРАЛСТВО САУДИТСКА АРАБИЯ Внася: министърът на земеделието, храните и горите 2. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА АПОРТИРАНЕТО МУ В КАПИТАЛА НА „НАЦИОНАЛНА КОМПАНИЯ ИНДУСТРИАЛНИ ЗОНИ“ ЕАД – СОФИЯ Внасят: министърът на икономиката министърът на регионалното развитие и благоустройството 3. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ Внася: министърът на транспорта, информационните технологии и съобщенията 4. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ Внася: министърът на транспорта, информационните технологии и съобщенията 5. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ЗДРАВЕОПАЗВАНЕТО Внася: министърът на регионалното развитие и благоустройството 6. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЗЛАТИЦА, СОФИЙСКА ОБЛАСТ Внася: министърът на регионалното развитие и благоустройството 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ВАРНА, ОБЛАСТ ВАРНА Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ПЕРУЩИЦА, ОБЛАСТ ПЛОВДИВ Внася: министърът на регионалното развитие и благоустройството 9. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 27 И 28 АПРИЛ 2018 Г. В СОФИЯ Внася: министърът на финансите 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЕНЕРГЕТИКАТА Внася: министърът енергетиката 11. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЕНЕРГЕТИКАТА Внася: министърът енергетиката 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЕНЕРГИЯТА ОТ ВЪЗОБНОВЯЕМИ ИЗТОЧНИЦИ Внася: министърът енергетиката 13. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ДВИЖЕНИЕТО ПО ПЪТИЩАТА Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА РЕГИСТРАЦИЯ И КОНТРОЛ НА ЗЕМЕДЕЛСКАТА ГОРСКА ТЕХНИКА Внася: министърът на земеделието, храните и горите 15. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА СТРУКТУРАТА И МИНИМАЛНАТА ЧИСЛЕНОСТ НА ИНСПЕКТОРАТИТЕ, РЕДА И НАЧИНА ЗА ОСЪЩЕСТВЯВАНЕ НА ДЕЙНОСТТА ИМ И ВЗАИМОДЕЙСТВИЕТО СЪС СПЕЦИАЛИЗИРАНИТЕ КОНТРОЛНИ ОРГАНИ Внася: заместник министър-председателят 16. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ №54 НА МИНИСТЕРСКИЯ СЪВЕТ ОТ 2010 Г. ЗА ПРИЕМОАНЕ НА УСТРОЙСТВЕН ПРАВИЛНИК НА МИНИСТЕРСТВОТО НА ОТБРАНАТА И ЗА ОПРЕДЕЛЯНЕ НА СТРУКТУРИ НА ПРЯКО ПОДЧИНЕНИЕ НА МИНИСТЪРА НА ОТБРАНАТА Внася: заместник министър-председателят по обществения ред и сигурността и министър на отбраната 17. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА МИНИСТЕРСТВОТО НА ИКОНОМИКАТА, ПРИЕТ С ПОСТАНОВЛЕНИЕ №447 НА МИНИСТЕРСКИЯ СЪВЕТ ОТ 2014 Г. Внася: министърът на икономиката", "date": "2018.05.28", "title": "Вижте какво решава Министерският съвет утре"}
{"url": "https://www.24chasa.bg/novini/article/6885885", "text": "Нова онлайн платформа за дискусия и експертни анализи, чрез които да се създаде нова дългосрочна визия за бъдещето на страната представи сдружението на младите българи в чужбина, родени след 1981 г. - \"Милениум Клуб България\". Тя е част от кампанията \"Краят на прехода\", която то стартира с пресконференция в БТА. „Последната ясна цел, която обедини българите, беше влизането в ЕС. Оттогава обаче минаха 10 години без ясно поставени цели. Време е да се очертаят такива, което може да се случи само чрез неемоционални и обективни анализи на политическата, социалната и икономическата обстановка в страната“, коментира Румен Чолаков, председател на Милениум Клуб България. Кампанията ще завърши на 10 ноември 2018 г., когато експертен екип на сдружението ще предложи стратегически цели пред България за следващите 25 години. Кампанията цели да открои основните стратегически ценности и цели, които поколението на българските милениали да реализира през следващите 25 години - ценности, които вълнуват младите хора. Идеята е да се привлекат доказани на международно ниво политолози, историци, социолози и икономисти, които да допринесат за един неутрален прочит на съвременната история на България, като участват в специализирани научни форуми. Според сдружението общественият диалог трябва да се пренасочи от остарелите полемики на периода 1944 -1989 г към настоящето и бъдещето по теми, пряко касаещи обществото – икономика, образование, зравеопазване, съдебната система. През следващите месеци са планирани формални и неформални срещи и дискусии, най-важните от които са: 9 септември, Лондон: научна конференция „България 1944-1989: какво всъщност се случи?“ 10 ноември, София: отворена панелна дискусия „Ако днес е краят на прехода, какво следва напред?“ и представяне на приоритетите и целите пред България за следващите 25 години. „Политическата реторика в обществения дискурс не отговаря на времето, в което живеем. Ние се възползваме от това, че не сме преживели социализма и можем да бъдем платформа за професионална и обективна оценка, като привлечем експерти да я създадат. За нас е важно обществото и особено нашето поколение, което след 20 години ще бъде във властта, да се фокусира върху проблеми и цели, които реално ни вълнуват като граждани\", заяви Румен Чолаков, председател на \"Милениум Клуб България\". „Започвайки кампанията, поканихме учени и експерти да се включат като гост-автори в новата платформа или като участници в дискусиите ни през следващите месеци, Специалистите поощряват инициативата ни да се приключи с обсъждането на миналото и да се отвори диалог за бъдещето, което за нас е сигнал, че се движим в правилната посока“, коментира и Калоян Буковски, програмен ръководител на проекта и член на УС на Милениум Клуб България.", "date": "2018.05.28", "title": "\"Милениум Клуб България\" с нови цели за развитие на страната през следващите 25 години"}
{"url": "https://www.24chasa.bg/novini/article/6885856", "text": "Младите земеделски стопани на възраст между 18 и 40 години могат да получат подпомагане по подмярка   Приемът на проекти е отворен, а срокът за подаване на проектни предложения е 14-и юни, 17:30 часа. Максималният размер на субсидията за един земеделски стопанин е 25 хил. евро, а бюджетът, който ще бъде разпределен, е 22 млн. евро. , по подмярката могат да подават проектни предложения и еднолични търговци, и еднолични дружества с ограничена отговорност (ЕООД), регистрирани по Търговския закон. Подаването на проекти е електронно чрез ИСУН 2020 на интернет адрес:  .  е, че периодът, през който може да се кандидатства по подмярката, от първата регистрация като земеделски стопанин, както и от началото на отглеждането на животни или стопанисването на земя, се удължава от 18 на 24 месеца. Друг нов момент е, че бизнес планът задължително трябва да включва поне една инвестиция в дълготрайни материални и/или нематериални активи с единична цена не по-малка от 700 лева. Към условията за кандидатстване е публикуван списък с растителни култури и животни, чието отглеждане дава приоритет на проекта. е икономическият размер на стопанството в стандартен производствен обем да е между 8000 евро и 16 000 евро включително. Изисква се младите стопани да са собственици, наематели и/или арендатори на цялата налична в земеделското стопанство земя, а ако работят в сферата на животновъдството – да са собственици и/или наематели на животновъдните сгради и помещения.  за кандидатите е да не са одобрени за подпомагане по подмярка 4.1 „Инвестиции в земеделски стопанства“ и/или подмярка 4.2 „Инвестиции в преработка/маркетинг на селскостопански продукти“ и/или подмярка 6.3 „Стартова помощ за развитие на малки стопанства“. Условие е да не са получавали средства и по мерките и подмерките, включени в Тематичната подпрограма за развитие на малки земеделски стопанства от ПРСР 2014 – 2020 г. Не се допуска и участието на фермери, които имат сключен договор по мярка 112 „Създаване на стопанства на млади фермери“ и по мярка 141 „Подпомагане на полупазарни стопанства в процес на преструктуриране“ от предходния програмен период.  като първото плащане е в размер на левовата равностойност на 12 500 евро и се изплаща до два месеца след сключване на административния договор. Вторият транш е до 12 500 евро, той се изплаща след като проверка на Разплащателна агенция установи точното изпълнение на бизнес плана.  на бизнес плана и на необходимите документи младите стопани могат да получат от Националната служба за съвети в земеделието. Въпроси се приемат и до 3 седмици преди крайния срок за подаване на проекти на електронен адрес:  .", "date": "2018.05.28", "title": "До 14-и юни се приемат проекти на млади земеделски стопани по подмярка 6.1"}
{"url": "https://www.24chasa.bg/novini/article/6885910", "text": "Украйна и Унгария трябва да намерят балансирано решение на езиковия проблем, свързан с украинския Закон за образованието. Това заяви днес генералният секретар на НАТО Йенс Столтенберг, цитиран от ТАСС и БТА. Той каза това на пресконференция с полския президент Анджей Дуда във Варшава. Столицата на Полша е домакин на пролетната сесия на Парламентарната асамблея на Алианса. \"Що се отнася до свикването на Комисията НАТО-Украйна на министерско и по-високо равнище, това е свързано със закона за езика и този въпрос трябва да бъде решен между членката на НАТО Унгария и партньора на НАТО Украйна. Призовавам Украйна и Унгария да намерят решение на този проблем\", заяви Столтенберг. Той отбеляза, че е обсъдил въпроса с унгарския премиер Виктор Орбан и украинския президент Петро Порошенко, както и че \"става дума за това, че е необходимо бъдат защитени малцинствата, езиковите малцинства, като това се отнася и за полското национално малцинство в Украйна\". \"Но по този въпрос трябва да бъде намерен баланс със законното право на всяка държава да се стреми народът й да може да говори националния език\", каза Столтенберг. Той изрази надежда проблемът с украинския закон за езика да бъде решен възможно най-скоро, за да може да се свика заседание на Комисията НАТО-Украйна на министерско равнище. Днес в Брюксел има заседание на тази комисия, но на равнище постоянни представители. Столтенберг уточни, че унгарското вето не пречи за подобно заседание, но срещи на по-високо равнище няма да има. \"Днешното заседание на Комисията НАТО-Украйна е на равнище постоянни представители, което потвърждава, че поддържаме много тесни контакти\", заяви той. Подобни заседания се провеждат рутинно повече от веднъж в месеца, отбелязва ТАСС. Между Киев и Будапеща възникнаха сериозни разногласия заради приетия от украинската Върховна рада Закон за образованието, чиито положения за изучаването в Украйна на езиците на националните малцинства възмутиха няколко европейски страни, включително Унгария, припомня ТАСС. Законът в частност предвижда от 2020 г. образователният процес да може да се организира единствено на държавния език. Дотогава езиците на националните малцинства ще се преподават само до пети клас. Безпокойство по въпроса изразиха още Румъния, Молдова, Полша, Русия, България и Гърция, а през октомври Парламентарната асамблея на Съвета на Европа прие остра резолюция за украинския Закон за образованието и призна, че той представлява голяма пречка за националните малцинства да се обучават на родния си език, отбелязва ТАСС. В резултат Унгария блокира заседание на Комисията НАТО-Украйна на равнище министри на външните работи и поиска от Киев законът да бъде отменен.", "date": "2018.05.28", "title": "Столтенберг: Унгария и Украйна трябва да намерят решение на езиковия проблем"}
{"url": "https://www.24chasa.bg/novini/article/6885522", "text": "Русия е готова да реагира на разширяването на инфраструктурата на НАТО към границите си във връзка с плановете на Полша за база на Алианса на нейна територия, заяви днес Дмитрий Песков, говорителят на руския президент Владимир Путин, цитиран от ТАСС и Ройтерс. \"Като цяло, когато установяваме постепенна експанзия на военна структура на НАТО по посока на нашите граници, непосредствено приближаване на инфраструктурата на НАТО до нашите граници, това, разбира се, по никакъв начин не помага за сигурността и стабилността на континента\", посочи Песков пред журналисти. Той предупреди, че \"точно обратното, тези експанзионистични действия, разбира се, водят до контрадействия от руска страна, за да се уравновеси нарушаваният всеки път по този начин паритет\", предаде БТА. Европейското издание на в. \"Политико\" съобщи, като се позова на документи, оповестени от полското министерство на отбраната, че Полша е изразила готовност да отдели до 2 млрд. долара от своя бюджет за финансиране на постоянна военна база на САЩ на своя територия, предаде ТАСС. В момента, в рамките на операцията \"Атлантик ризолв\" (\"Атлантическа решимост\"), в Полша на ротационен принцип е разположена американска танкова бригада от около 3500 военни. Те имат 400 гъсенични машини и 900 единици колесни превозни средства, включително 87 танка \"Ейбрамс\" и 18 самоходни 155-милиметрови гаубици \"Паладин\".", "date": "2018.05.28", "title": "Русия: Постоянното военно присъствие на НАТО в Полша влошава сигурността"}
{"url": "https://www.24chasa.bg/novini/article/6885527", "text": "Европейската комисия представи днес данни за състоянието на съдебните системи в ЕС, според които продължителността на съдебните дела в България намалява. Количествените показатели помагат за сравнение, а качеството на решенията не може да бъде оценено, коментира на пресконференция еврокомисарят по правосъдието Вера Йоурова. В България наблюдаваме известно подобрение в продължителността на делата, има подобряване на някои количествени показатели, добави тя. Днешните данни показват известна положителна посока, коментира еврокомисарят по повод изводите за нашата страна, предаде БТА.  В отговор на други въпроси тя посочи, че дори в една страна от ЕС правосъдието да показва слабости, това дава отражение на всички останали, включително по отношение на икономиката. Изказванията на някои политици в ЕС насърчава и поощрява посегателствата срещу журналисти, онлайн има множество примери за реч на омразата срещу журналисти. Властите трябва да разследват всички случаи не само на убийства, но и на опити за посегателство и нападки срещу журналистите. ЕК не може да се намесва в отделните случаи, добави еврокомисарят.", "date": "2018.05.28", "title": "Вера Йоурова: Има известно подобрение в продължителността на делата у нас"}
{"url": "https://www.24chasa.bg/novini/article/6885539", "text": "Кметовете се избират пряко от българските граждани. Частични избори имаше в общо 10 населени места, не само в Галиче. От тези места БСП регистрира кандидати само на 5 места. В така наречените смесени региони единствената конкуренция беше между кандидати на ГЕРБ и ДПС. Това заяви Цветомир Паунов на пресконференция на ГЕРБ. \"Изборите се провеждат съгласно изборния кодекс - всички членове на комисиите са разпределени с право на представителство от всички политически партии. Във всяка една комисия партиите имат свои застъпници, така че внушенията, че една или друга политическа партия може да има решаваща роля в изборния процес, са неоснователни\", допълни той. \"Изборите в Галиче предизвикаха много голям обществен интерес и това беше предпоставка изборите да се следят отблизо. Не разбирам каква е интерпретацията за това, че на втори тур кандидатът на ГЕРБ е спечелил\", каза още Паунов. \"По отношение на останалите внушения за манипулиране на процеса чрез дописване на хора в списъците - категорично заявявам, че извън единични случай на 2-ма,3-ма души, длъжностни лица, няма други такива случаи\", категоричен бе той. \"Изборните списъци се отпечатват и всеки един гражданин може да упражни правото си на глас - това е отговорът на нападките, който днес чухме от БСП.\" \"За нас тези резултати не са изненада, понеже ГЕРБ полага усилия за спечелване на изборите, както в градовете, така и в малките населени места. Това, че ГЕРБ има 9 кандидати в 10 населени места, а БСП - 5, е показателно. Тандемът Нинова-Кирил Добрев загуби избори, след като БСП успя да спечели изборите за президент с независим кандидат, така че не разбирам какъв е този шок за тях сега\", каза Тома Биков. \"За съжаление на БСП, в последните 10 години те основно губят избори, но така и не се научиха да губят. Когато загубиш, би трябвало да анализираш грешките си и защо си загубил\", допълни той. \"БСП все пак е втората политическа сила у нас и трябва да се държат малко по-отговорно. Ние не приемаме, че БСП и господин Добрев могат да са стожери на морала в българското общество. Той още не е дал обяснения какво е правил неколкократно при господин Цветан Василев - за банки ли са си говорили или за морал\", заяви Тома Биков \"Чуваме, че Ценко Чоков е звънял от затвора по телефон, призоваваме полицията да провери и ако е така, да се вземат съответните мерки, защото това е забранено\", каза още той. \"Ние не приемаме по никакъв начин тези хора да говорят за морал, ние не си позволяваме такива приказки. Благодаря на всички, които са участвали в кампанията на ГЕРБ по местата за добрите резултати. Въпросът е към БСП - в местата, които нямат издигнат кандидат, с кой играят с ГЕРБ или с ДПС.\" \"Те имат право да искат всичко, ако имат доказателства, нека да ги предоставят на органите на реда, но това, което аз чух от тях, са слухова. Основната им теза е - дописване на хора, няма такова нещо. В момента БСП са превърнали Галиче в битката при Сталинград. Ние ги поздравихме, когато спечелиха президентските избори, това, че не успяха да превърнат тази победа в тенденция е проблем на тяхното лидерство\", допълни Биков. \"По-притеснителното е, че в момента хората в Галиче се чувстват много по-спокойни и по-уверени. В момента БСП се опитват с техните провокации и с тяхното парламентарно поведение да пренесат това напрежение и в Галиче и да търсят някакви несъществуващи аргументи\", каза Паунов. \"Специално за Галиче, там бяха всички медии, така че няма нужда господин Кирил Добрев да уведомява какво е станало там. Аз не съм видял медиите да съобщават за фалшификации там.\"", "date": "2018.05.28", "title": "ГЕРБ: В момента БСП са превърнали Галиче в битката при Сталинград (Видео)"}
{"url": "https://www.24chasa.bg/novini/article/6885538", "text": "Катастрофа между два микробуса затруднява движението на главния път София-Русе, съобщи  . Инцидентът е станал на 11 километра преди дунавския град. В участъка в момента се извършват и ремонтни дейности. Пострадалите при катастрофата са румънски граждани, сред които и бременна жена.", "date": "2018.05.28", "title": "2 микробуса се сблъскаха на пътя София - Русе, има пострадали, сред тях и бременна"}
{"url": "https://www.24chasa.bg/novini/article/6885543", "text": "45-годишен мъж от село Върбяне е загинал след катастрофа днес на автомагистрала \"Хемус\", съобщиха от пресцентъра на ОД на МВР-Шумен. Сигнал за произшествието бил приет в 11 часа. На място било установено, че водач на лек автомобил \"Мерцедес\" с шуменска регистрация предприел изпреварване на лек автомобил \"Опел Корса\" също с шуменска регистрация. Поради неспазване на дистанция го блъснал отзад, след което се ударил в мантинелата и се преобърнал на пътя. В МБАЛ - Шумен за преглед е откаран водачът на \"Мерцедес\"-а - мъж на 49 г. от Нови пазар с фрактура. В болницата е откаран и спътникът му, който бил на предната дясна седалка - 45-годишен мъж от село Върбяне. Той починал в болницата след получена гръдна травма. Алкохолните проби са отрицателни.", "date": "2018.05.28", "title": "45-годишен загина след катастрофа на АМ \"Хемус\" край Шумен"}
{"url": "https://www.24chasa.bg/novini/article/6885549", "text": "В. \"Файненшъл таймс\" се спира в обширна авторска статия днес на очакванията, свързани с предстоящото австрийско ротационно председателство на Европейския съюз. Още в началото британският ежедневник отбелязва, че в разгара на миграционната криза в Европа преди 2 години, австрийският канцлер Себастиан Курц, тогава като външен министър, се е противопоставил на германската канцлерка Ангела Меркел и е победил, успявайки да осигури споразумение за затваряне на \"западния балкански път\", по който над 1 млн. мигранти влязоха в ЕС, предава БТА. \"Затварянето на западния балкански път се оказа успешно, макар че нямахме подкрепата за това на Франция, Германия и на други по-големи страни в ЕС - казва Курц пред \"Файненшъл таймс\" - Мисля, че ако има достатъчно политическа воля и сила, има шанс да променим нещо.\" Сигурността и защитата на външните граници на ЕС ще бъдат главни приоритети при председателството на Курц и той е готов да настоява пред Меркел да се откаже от искането си за задължителни квоти за прием на бежанци от страните в ЕС. Това според него е \"загуба на време\" по един твърде спорен въпрос. Той посочва, че самата Германия вече е на съвсем различна позиция по въпроса за граничния контрол в сравнение с 2015 и 2016 г. Според него тази промяна е в \"правилна посока, а онова, от което се нуждаем сега, е да прекратим всички тези дебати и да преминем към дела\". Това е позиция, типична за младия, 31-годишен австрийски канцлер - учтива, добре фразирана, но и безкомпромисна, отбелязва \"Файненшъл таймс\" и допълва, че Австрия има собствена позиция по редица въпроси от дневния ред на Брюксел. Курц пристъпи международни \"червени линии\", като влезе в коалиция с крайно националистическата Австрийска Партия на свободата през декември, но много от нейните евроскептични позиции са смекчени в съгласуваната правителствена програма, подписана тогава. Самият Курц казва пред вестника, че това правителство е проевропейско. Той нарича Брекзита \"ужасно решение\" и смята, че погрешната миграционна политика на ЕС е главна причина за резултата от британския референдум. Въпреки това младият австрийски канцлер често се дистанцира от големите сили в ЕС и предпочита да се представя като \"строител на мостове\" към източноевропейските съседи, например Унгария. Според него една от причините за появилите се търкания в ЕС е, че \"някои страни си мислят, че действат по по-морален и по-добър начин от другите, и че западноевропейските страни понякога гледат пренебрежително на източноевропейските\". Желанието му да наложи свой дневен ред, според вестника, ще проличи по време на насроченото за юни посещение на руския президент Владимир Путин в Австрия, с което тя ще подчертае своя традиционен неутралитет. Той не вижда нещо лошо в това страни членки на ЕС, като Австрия, да имат добри отношения с Русия, защото ЕС не може сам да разреши кризи като тези в Украйна и Сирия. Такива усилия, според него, може да бъдат успешни само ако ЕС намери начин да действа съвместно със САЩ и Русия. Според \"Файненшъл таймс\" Курц е намерил съюзник по въпросите на миграцията в лицето на унгарския премиер Виктор Орбан, без да се притеснява от някакви опасения за унгарската демокрация и въпреки острите критики на ЕС срещу него Орбан. Що се отнася обаче до Полша, която също е под натиск от Брюксел за авторитарни тенденции, Курц заявява, че ако се наложи по време на неговото председателство, Виена няма да се поколебае да поиска гласуване в ЕС за наказателни мерки срещу Варшава. Австрийският канцлер освен това е твърдо за прекратяване на преговорите за членство с Турция, която според него \"вече не изпълнява политическите критерии от Копенхаген\". Въпреки някои общи виждания с популистка коалиция, която се готвеше да управлява в Италия, Курц се опасява че с щедрата си фискална политика, трупаща все повече и повече дългове, Италия би могла да се превърне във \"втора Гърция в съседна на нас страна\". Що се отнася до отношението към администрацията на американския президент Доналд Тръмп, Курц споделя позицията на останалите съюзници от ЕС, като казва, че \"САЩ стават все по-ненадежден (партньор) за нас\", и смята за важно \"Европа да остане единна\" по въпроса.", "date": "2018.05.28", "title": "Курц: Сигурността и защитата на външните граници на ЕС ще бъдат главни приоритети при председателството"}
{"url": "https://www.24chasa.bg/novini/article/6885540", "text": "Кюрдската ислямистка партия Хюда-пар обяви, че на президентските избори в Турция ще подкрепи президента Реджеп Тайип Ердоган, съобщи турската телевизия НТВ. На 24 юни в Турция ще се състоят предсрочни президентски и парламентарни избори. Същевременно на парламентарните избори сунитската формация Хюда-пар ще участва със свои кандидати и свое лого, информира НТВ, предаде БТА. Висшата избирателна комисия на Турция допусна до участие в изборите общо 11 партии.", "date": "2018.05.28", "title": "Ислямистка партия: На президентските избори в Турция ще подкрепи Ердоган"}
{"url": "https://www.24chasa.bg/novini/article/6885558", "text": "Италианският президент е уважавана институция, чиито ограничени правомощия често се оказват важни в случай на политическа криза, отбелязва Франс прес. Сегашният държавен глава Серджо Матарела отказа да назначи за министър на финансите евроскептик, предложен от издигнатия за премиер Джузепе Конте (номинация, която впоследствие бе оттеглена) и подкрепен от парламентарното мнозинство. Правомощието, описано в чл. 92 от италианската конституция, разгневи крайнодясната партия \"Лига\" на Матео Салвини и антисистемното Движение \"Пет звезди\" на Луиджи Ди Майо, предаде БТА. Това обаче не е първият случай, когато италиански президент отказва да назначи министър, предложен от парламентарното мнозинство. В историята на Италианската република такова нещо се е случвало поне три пъти, включително с бившия премиер Силвио Берлускони. Победител на парламентарните избори през 1994 г,. медийният магнат, който вече беше попадал в полезрението на правосъдието, предложи на тогавашния президент Оскар Луиджи Скалфаро да назначи адвоката Чезарe Превити за правосъден министър. Скалфаро отказа и Берлускони отстъпи. Този път обаче италианските популисти не са съгласни държавният глава да използва този прерогатив и осъдиха налагането на решения от Брюксел и \"финансовите лобита\". Луиджи Ди Майо заговори за процедура за импийчмънт на президента заради държавна измяна чрез задействане на чл. 90 от конституцията. Президентските правомощия са силно ограничени и се свеждат до назначаване на премиер, а след това - на предложените от премиера министри. Президентът има също правото да разпуска парламента. Това средство за възпиране е използвано многократно при политически кризи в Италия - парламентарна република, която имала 64 правителства от 1946 г. По време на финансовата криза през 2011 г. тогавашният президент Джорджо Наполитано не се поколеба да съдейства за свалянето на Берлускони и да назначи за премиер бившия еврокомисар Марио Монти. Берлускони заяви, че е жертва на държавен преврат, и поиска предсрочни избори, но такива не бяха свикани. \"Лига\" и Движение \"Пет звезди\" също се обявиха за предсрочни избори, след като италианците отхвърлиха на референдум в края на 2016 г. исканата от премиера Матео Ренци конституционна реформа. Ренци подаде оставка, но Серджо Матарела отказа да разпусне парламента, припомня АФП.", "date": "2018.05.28", "title": "Италианският президент има ограничени, \nно важни в случай на криза правомощия"}
{"url": "https://www.24chasa.bg/novini/article/6885560", "text": "19-годишен младеж от Варна се споразума с районната прокуратура в морската столица за условна присъда с 3 години изпитателен срок. Той се призна за виновен за това, че карал без книжка кола без регистрационни табели и опитал да избяга от униформените. Младежът е спипан на 10-и май тази година. Патрул на жандармерията забелязал ауди без регистрационни табели край железопътен прелез на входа на село Синдел. Младежът обеча също видял служебния автомобил и вместо да намали, стъпил здраво на газта, форсирал демонстративно двигателя и отпрашил. При разминаването се блъснал с патрулката и й нанесъл материални щети. Стигнал до двора на свой познат, където скрил аудито, но когато униформените дошли да го търсят в селото, сам се предал. 19-годишният младеж е с чисто съдебно минало, но многократно е засичан зад волана на различни коли, въпреки че никога не е имал шофьорска книжка. Същевременно през януари 2018 г. е бил санкциониран по административен ред с влязло в сила наказателно постановление отново за същото нарушение.", "date": "2018.05.28", "title": "Осъдиха младеж, опитал да избяга от полицаи"}
{"url": "https://www.24chasa.bg/novini/article/6885567", "text": "Гръцкият външен министър Никос Кодзиас заяви днес, че той и македонският му колега са завършили своята част от преговорите за името на Македония, предаде агенция МИА. Кодзиас каза, че днес или най-вероятно утре, преговорите ще продължат на експертно равнище, за да се решат техническите и правните въпроси, предава БТА. Когато експертите завършат работа, текстовете, подготвени от министрите, ще бъдат предадени на премиерите, които ще преговарят за окончателно решение на спора, уточни министърът.", "date": "2018.05.28", "title": "Кодзиас: Решението по македонско-гръцкия спор за името е в ръцете на двамата премиери"}
{"url": "https://www.24chasa.bg/novini/article/6885572", "text": "Новономинираният за премиер на Италия Карло Котарели каза днес, че много бързо ще състави правителство, което ще управлява страната до нови предсрочни избори, които да се състоят през есента или в началото на следващата година, предадоха Ройтерс и Асошиейтед прес. \"Ще представя в парламента програма, която, ако спечели подкрепата на депутатите, ще включва и одобряване на бюджета за 2019 г. Тогава парламентът ще бъде разпуснат и ще има избори в началото на 2019 г.\", каза Котарели малко след като президентът на страната Серджо Матарела го номинира за служебен премиер. Той обеща неговото правителство да бъде политически неутрално, предава БТА. \"При липса на доверие (от страна на парламента), правителството незабавно ще подаде оставка и главната му функция ще бъде всекидневното управление на страната до провеждането на избори след месец август\", добави Котарели. Популисткото Движение \"Пет звезди\" и националистическата дясна партия \"Лига\" дадоха да се разбере, че няма да подкрепят правителството в парламента, което означава, че това правителство може да бъде само служебно. Вчера президентът не одобри състава на правителството, предложено от техния коалиционен кандидат за премиер Джузепе Конте, който в резултат се отказа от мандата си да състави правителство.", "date": "2018.05.28", "title": "Служебният премиер на Италия: Бързо ще съставя правителство"}
{"url": "https://www.24chasa.bg/novini/article/6885569", "text": "Новозеландските власти не могат да обяснят защо 12 кашалота са изхвърлени мъртви на западното крайбрежие, съобщи ДПА. Осем от животните са изхвърлени на брега в четвъртък край Каупоконуи на Северния остров, други три - в събота, а 12-ото - в неделя, информира БТА. \"Мислим, че кашалотите са били мъртви, преди да бъдат изхвърлени на брега, защото се разлагаха още от първия ден - каза представител на властите - Всички са мъжки и е възможно да са от едно стадо\". В други райони на Нова Зеландия китове засядат по-често. В този район обаче броят на мъртвите морски гиганти е безпрецедентен. Никой от възрастните хора не помни подобно нещо. Местното племе маори подготвя погребението на мъртвите кашалоти, какъвто е обичаят им. Санитарните служби са взели биопсии, за да установят какво може да е довело до смъртта на кашалотите.", "date": "2018.05.28", "title": "Мъртви кашалоти изплуваха край Нова Зеландия"}
{"url": "https://www.24chasa.bg/novini/article/6885588", "text": "Върховният съд на Германия със седалище в Карлсруе потвърди доживотните присъди на бившите служители на югославските и хърватските тайни служби Йосип Перкович и Здравко Мустач за съучастие в убийството на хърватския емигрант и дисидент Стиепан Джурекович в Германия през 1983 г., като отхвърли жалбата на защитата им, съобщи хърватската телевизия ХРТ. Германският съд поиска предаването на Перкович и Мустач още през 2009 г., но тогавашното хърватско правителство малко преди присъединяването на Хърватия към ЕС (през 2013 г.) прие специален закон, наречен \"лекс Перкович\", който да ги защити от екстрадиция. След оказан натиск от ЕС Перкович все пак бе екстрадиран в Германия през 2014 г., предаде БТА. Съдът в Мюнхен осъди Перкович и Мустач на 3 август 2016 г. Двамата бяха намерени за виновни, че като ръководители на хърватския отдел на югославските тайни служби са организирали политическото убийство на хърватския емигрант Джурекович в Мюнхен през 1983 г. Делото Перкович стана повод за влошаване на отношенията между Хърватия и Германия и заради отказа за екстрадицията на обвиняемия германският канцлер Ангела Меркел не присъства на тържеството по случай приемането на Хърватия в ЕС.", "date": "2018.05.28", "title": "Двама бивши тайни агенти, убили дисидент, остават с доживотни присъди"}
{"url": "https://www.24chasa.bg/novini/article/6885586", "text": "Президентът на Якутия, субект на Руската федерация, е подал оставка. За това съобщава самият той в профила си в социална мрежа. „Имаме избран президент на Руската федерация за нов шестгодишен срок. Поставени са абсолютно нови стратегически задачи. На републиката е нужен нов ръководител“, написа Егор Борисов. Телевизия „Дожд“ коментира, че според нейни източници в Кремъл оставката на президента на Якутия е обсъждана веднага след президентските избори, тъй като там резултатът на Путин е най-лошият в цяла Русия – 64,38 % при 76,66 за страната. За основния му съперник – кандидата на комунистите Павел Грудинин – пък са пуснали бюлетина 27,25 на сто от гласувалите при около 12% в национален мащаб. Според източника на „Дожд“ още тогава в президентската администрация коментирали, че властите в републиката не контролират ситуацията, предава .  Егор Борисов беше начело на правителството на Якутия от 2003 до 2010 година, след това беше назначен за ръководител на републиката, а през 2014 спечели президентските избори с 58% от гласовете. С територия от над 3 милиона километра и население под 1 милион души Якутия е най-големият по територия субект на Руската федерация, но един от най-слабо населените. Републиката обаче е изключително богата на полезни изокопаеми (95% от добиваните в Русия диаманти, 61% от находищата на уран, огромни нефтени залежи, 26% от руските находища на олово, множество златни и сребърни залежи).", "date": "2018.05.28", "title": "Отмъщението на Путин: Президентът на Якутия подава оставка"}
{"url": "https://www.24chasa.bg/novini/article/6885592", "text": "Авторитетният икономист Карло Котарели бе номиниран официално от президента на Италия Серджо Матарела да състави правителство, предаде ТАСС. Известно е, че става дума за технически кабинет, за \"неутрално правителство\", което ще управлява до произвеждането на предсрочни парламентарни избори, предава БТА. Преди да се съгласи, Котарели трябва да проведе консултации с представените в парламента политически партии, за да прецени възможността за получаване на подкрепа от мнозинството. Най-вероятно неговият кабинет няма да бъде одобрен, но той и без това ще може да изпълнява \"текущите задължения\" до съставянето на ново правителство след нови избори, отбелязва ТАСС. Агенцията припомня, че в Италия решението за разпускане на парламента и за свикнане на избори се взима от президента. 64-годишният Котарели, родом от северния италиански град Кремона, завършва университета в Сиена и получава докторска степен по икономически науки в Лондонското училище по икономика и политически науки. Започва професионалната си дейност в централната банка на Италия, а след това работи във финансовия отдел на енергийната компания Ени (Eni). През 1988 г. Котарели постъпва на работа в Международния валутен фонд, където заема различни постове. Бил е ръководител на делегациите на МВФ в Италия и Великобритания. През 2013 г. е назначен за извънреден комисар по ревизията на държавните разходи към правителството на премиера Енрико Лета. Наричат Котарели \"виртуоз в съкращаването на държавните разходи\". Името му по-рано е било споменавано като възможен член на правителството. В президентския дворец \"Куиринале\" икономистът пристигна с раница на гърба си, след като слезе на римската гара \"Термини\" от влака от Милано, където преподава в престижния университет \"Луиджи Бокони\". Професор Котарели се отличава с подчертана скромност и сдържаност. Той е противник на излизането на Италия от Европейския съюз и на отмяната на еврото. \"Мисля, че сме длъжни да останем в еврозоната, излизането от нея би бил грешка\", казва Котарели.", "date": "2018.05.28", "title": "Временният италиански премиер - \"виртуоз в съкращаването на държавните разходи\""}
{"url": "https://www.24chasa.bg/novini/article/6885593", "text": "21 406 патици и 36 000 новоизлюпени са били унищожени в  . Това обяви на брифинг областният управител на Добричка област Красимир Кирилов. „Следващата стъпка е унищожаването на фуража и дезинфекция на обекта” – добави той. Птиците са били умъртвени със сух лед в събота и неделя. Умъртвените птици са били откарани със специални автомобили в екарисажа в Ихтиман. Това е второ нападание на заразата над пекинските патици във фермата. Първото беше в средата на октомври м.г., когато в обекта също бе констатирана инфлуенца тип А. Тогава унищожени 11 хиляди птици. Те бяха загробени в землището на селото. Според областния управител, това било първото зареждане във фермата. Започнали са с малки бройки птици. Собственикът на обекта в нарушение на Закона за ветеринарно-медицинската дейност не е уведомил кмета на селото, както и Областната дирекция по безопасност на храните, за заразата, която е известна още от четвъртък вечерта, миналата седмица. Службите научават от София - чрез резултати от пратени от ветеринарен лекар на фермата проби в лаборатория в Германия. Това предизвика и присъствието в областната управа на собственика на другата ферма в селото Стоян Пантелеймонов, който не пожела да говори, дошъл само да слуша. На въпрос кой е собственикът, областният управител каза, че в документите не му пише името. Въпреки изпратените проби на щама в София, той все още не е потвърден, предполага се, че е Н5N8 – каза още областният управител. В 10-километровата санитарна зона влизат над 10-ина села, включително и фирмата за яйца и птици „Зора” – село Дончево, един от големите производители на яйца в страната.", "date": "2018.05.28", "title": "Унищожиха над 48 000 птици в огнището на птичи грип в добричкото село Стефаново"}
{"url": "https://www.24chasa.bg/novini/article/6885211", "text": "\"Много ви обичам. Снимката ви е вкъщи\". С тези думи пациентката от УМБАЛ \"Св. Георги\" в Пловдив Пенка Римпова се хвърли към премиера Бойко Борисов при излизането му от болницата. Охраната се опита да отстрани жената, но тя напираше към министър-председателя. \"Искаме да държите за младите. Внук ми е строителен инженер и работи в София, внучката учи медицина. За младите дръжте, уважавайте лекарите и учителите. Вие сте най-свестният политик на света\", каза Римпова. \"Чакай, ще кажат, че аз съм те извикал\", усмихна се Бойко Борисов и й благодари.", "date": "2018.05.28", "title": "Пациентка към Борисов: Много ви обичам, вие сте най-свестният политик в света (Снимки)"}
{"url": "https://www.24chasa.bg/novini/article/6885261", "text": "Веднага след края на председателството стартира подготовката за следващия програмен период. Това заяви заместник министър-председателят Томислав Дончев на инициираната от него в Министерския съвет работна среща на управляващите органи на оперативните програми. Дончев подчерта, че трябва да засилим капацитета за правене на секторни политики, за да се постави програмирането на европейските фондове на здрава основа, която да води до реални ползи за страната. По думите му важен приоритет в подготовката на България ще е засилването на регионалния подход в планирането на инвестициите с европейски средства, съобщиха от Министерски съвет. До края на председателството ще са налице проектите не само на Многогодишната финансова рамка, но и законодателния пакет, касаещ управлението на европейските структурни и инвестиционни фондове. След като в началото на м. май Европейската комисия представи проекта на Многогодишна финансова рамка за ЕС до 2027 г., се очаква на 29 май (вторник) да публикува и проекта на Общия регламент за разпределение на средствата по секторни политики и държави. Непосредствено след това на 8 юни България ще бъде домакин на конференция на високо политическо ниво, където за първи път високопоставени представители на държавите-членки и ключовите европейски институции ще коментират предложенията на Европейската комисия и ще дадат тласък в дебата за приоритетите за финансиране в следващия програмен период. Конференцията ще може да се проследи на живо в сайта на Българското председателство на Съвета на ЕС, както и в социалната мрежа.", "date": "2018.05.28", "title": "Дончев: България започва подготовка за следващия програмен период веднага след края на председателството"}
{"url": "https://www.24chasa.bg/novini/article/6884867", "text": "\"Все повече в Европа се коментира електронното правосъдие и България прави първите крачки в тази област. В тази сфера от особено значение ще бъде електронизацията на делата, което ще спре всякакви възможности за манипулации на доказателства или унищожаване на документи\". Това каза във Варна евродепутатът Емил Радев по време на дискусия за цифровото бъдеще на Европа и ролята на цифровизацията за развитието и растежа на регионите. \"След приемането на регламента за защита на личните данни в момента в държавите текат преговори за приемане на такъв и за конфиденциалността на комуникациите ни. Идеята е хората, ползващи безплатни приложения за съобщения и обаждания, да не бъдат подслушвани или записвани без тяхното съгласие\", допълни европейският комисар по цифровата икономика и цифровото общество Мария Габриел. Създаването на нови регистри в ЕС за борба с прането на пари бе една от основните теми, разисквани по време на дискусията. Единият от регистрите ще показва реалните собственици на тръстове и международни компании. Вторият регистър ще е за собственост на банкови сметки и сейфове в държавите в ЕС. Мария Габриел обясни, че вече има план за действие за цифровото образование и той предвижда подготовката на учениците да започва от най-ранна възраст. Тя похвали Варна за това, че е първия дигитален иновационен хъб в България. Според нея пред градовете, които са спечелили такива проекти, се разкриват възможности за нови работни места и подобряване и улеснение на живота на гражданите. \"След 2020 година 90 процента от работните места ще изискват цифрови умения. Цифровизацията е част от всекидневието ни и тя променя абсолютно всичко\", каза Габриел. Според нея, цифровизацията носи много ползи в чисто икономически план, защото става въпрос за развиване и на електронна търговия. За първи път се предлага и механизъм за координация между държавите членки в случай на широкомащабна атака. Еврокомисарят каза, че над 17 000 общини от целия ЕС са се регистрирали за финансиране на проекти за безплатен публичен безжичен интернет. По думите й България е на едно от първите места с над 200 регистрирани общини. Тя обясни, че при първата покана за 1000 ваучера в рамките на секунди са получени 5000 регистрации.", "date": "2018.05.28", "title": "Габриел: След 2020 г. 90 на сто от работните места ще изискват цифрови умения (Обновена)"}
{"url": "https://www.24chasa.bg/novini/article/6885279", "text": "Пороен дъжд и бури причиниха наводнения в английския град Бирмингам и други части на страната, предаде Асошиейтед прес. Очаква се дъждът и гръмотевичните бури да продължат в някои райони и днес. Част от улиците в Бирмингам станаха непроходими, а пътуването с кола е рисково, предава БТА.  Метеорологичната служба обяви, че в някои райони за един час се е излял толкова дъжд, колкото средно вали за месец. Вчера в Южна Англия заради гръмотевични бури имаше големи забавяния на полетите на летище Станстед, северно от Лондон.", "date": "2018.05.28", "title": "Пороен дъжд и бури наводниха Бирмингам (Видео)"}
{"url": "https://www.24chasa.bg/novini/article/6884261", "text": "“Всеки можеше да е на мястото на баща ми, който беше убит нелепо в нашия ресторант. Можеше да съм аз, можеше да е друг, можеше да е всеки. Защото бяхме на една маса. Даже други хора стояха на мястото на баща ми малко преди изтрела. Съдба.” Така започва разказа си за онзи нелеп инцидент Деница Тонкева, дъщеря на застреляния в септемврийското село Виноградец ресторантьор Наско Тонкев. На 31 август 2017 г. Кирил Влайков и съпругата му канят близки и приятели на рождения ден на сина им Юри, който навършва 6 години. За празненството е ангажиран ресторантът на Наско Тонкев във Виноградец. 47-годишният Наско е майстор в занаята си, уважаван и почитан в селото. А в ресторанта е вложил цялата си душа, години от живота си. “Баща ми живееше за този ресторант Създаде го и си даваше сърцето за него. И в него си отиде”, казва през сълзи Деница. Веселбата започва, а най-личният гост на огромната маса е председателят на общинския съвет в Септември Лазар Влайков - чичо на малкия рожденик, който е заедно със семейството си. Около час преди полунощ гърмежи от огнестрелно оръжие и фойерверки огласят заспалото село откъм Тонкевия ресторант. С газово оръжие гърмят оределите подпийнали гости. В един момент Лазар Влайков вади личния си боен пистолет “Глок”, с който се е сдобил съвсем наскоро. Любопитството към оръжието завладява присъстващите и пистолетът тръгва от ръка на ръка. На масата сяда и Наско Тонкев, който през цялата вечер се е занимавал със задълженията си в ресторанта. Той също разглежда пистолета. Малкият рожденик Юри, който допреди секунди е играел встрани, се промъква между седящите Лазар Влайков и Наско Тонкев и оръжието се озовава в неговите ръце. Момченцето произвежда изстрел и куршумът пронизва собственика на ресторанта в лявата предмишница. Наско се свлича от стола, на който седи, и умира за броени секунди. Нелепата, но и ужасяваща сцена се разиграва пред очите на дъщеря му Деница, която е седнала на отсрещния край на масата. “Баща ми умря в ръцете ми”, каза тогава пред “24 часа” момичето, което сега се връща болезнено към този момент, който преобърна живота на цялото ѝ семейство. “Не искам да говорим за това”, лаконична е Деница и очите ѝ се пълнят със сълзи. “Знам, че не сме само ние. Всеки ден се случват подобни нелепи неща в държавата. Защото хората сме лоши. Не носим отговорност и не мислим какви могат да бъдат последствията от нашите действия. Какво прави бойно оръжие на детски рожден ден”, пита риторично Деница. В деня след трагедията тя обвинява за смъртта на баща си Лазар Влайков, като заявява, че е видяла как той по невнимание е застрелял баща ѝ и се опитва да прехвърли вината върху детето. Проведените по-късно експертизи я опровергават, както и други няколко свидетели, които дават подобни показания пред разследващите. “Не искам да коментирам. Всичко, което съм видяла, съм го казала при разпитите на полицаите. Има експерти, експертизи. Те показват какво точно се е случило. Така се случва и при други убийства дори когато не е имало свидетели. Експертизите разкриват”, заявява младата жена.  Тя обаче е категорична, че никога няма да се примири със смъртта на баща си. Докато говорим, Деница нито веднъж не назовава по име Лазар Влайков. “За мен той (Лазар Влайков) не показа, че съжалява за нещо. Нито в трагичната нощ, нито след това. Всеки нормален човек, след като се случи това, няма да стане и с гордо вдигната глава да излезе от ресторанта. Видях го. Тялото на баща ми вече беше в линейката, когато той с гордо вдигната глава излезе от ресторанта. Какъв човек трябва да си, за да го направиш? Как така няма да чувстваш вина”, плаче Деница Тонкева. Тя разказа, че през изминалото време след смърта на баща ѝ Лазар Влайков по никакъв начин не е потърсил контакт с нея или семейството, за да изрази съжаление или поне да изкаже съболезнования. А с починалия ѝ баща били приятели. Същото се отнася и за семейството на детето, натиснало спусъка на пистолета. Както е известно, Лазар Влайков подаде оставка като председател на общинския съвет в Септември, но остана независим общински съветник, след като ГЕРБ го изключи от редиците си заради смъртта на Наско Тонкев. “Не очаквам и не искам съжаление от никого”, отговаря Деница на въпрос дали официална институция е търсила семейството, за да предложи помощ след трагедията. Оказва се, че никой и по никакъв повод не ги е търсил освен разследващи смъртта на бащата.   След нея животът на семейството се преобръща изцяло според дъщерята. “Не към добро”, добавя тя. Семейният ресторант, където умира Наско Тонкев и от който се е издържала фамилията, е затворен. “Не мога да прекрача прага му. Нещо ме бута. Сърцето ми ще изскочи”, казва с вълнение Деница. Около месец след трагедията брат ѝ Димитър беше арестуван по обвинение в разпространение на наркотици, но впоследствие освободен от съда. Деница твърди, че към момента няма развитие по случая или поне те нямат информация. Тогава при претърсване в дома им наркотици не бяха открити, а обвиненията бяха повдигнати на база показанията на наркомани. За месец Деница Тонкева написа две отворени писма до главния прокурор Сотир Цацаров, които разпространи и до медиите. В първото питаше какво става с експертизите, назначени в рамките на разследването за смъртта на баща ѝ, а във второто апелираше за данъчна проверка на Лазар Влайков, който според нея живеел нашироко, а декларирал минимални доходи. “Написах писмото до главния прокурор, защото нямахме никаква информация какво става с разследването и експертизите. Минаха месеци, а нищо не знаехме. Кой е стрелял, как е станало”, обяснява дъщерята. Случайно или не, малко след нейното първо писмо окръжната прокуратура в Пловдив, където разследването беше прехвърлено лично от главния прокурор за по-голяма обективност, внесе в районния съд в Пазарджик обвинителен акт срещу Лазар Влайков. Той е обвинен за това, че като е държал огнестрелно оръжие, не е взел мерки за сигурност, поради което е последвало причиняване на смърт. Престъпление, което се наказва със затвор от 3 до 10 години. Делото започва в сряда - 30 май, в районния съд в Пазарджик Деница Тонкева твърди, че няма никакво отношение към Влайков, а просто е казала и написала това, което мисли. Тя го призовава да напусне общинския съвет в Септември. Деница признава, че непосредствено след смъртта на баща ѝ много се е страхувала, защото не е знаела какво може да се случи. Това вече не е така. Няма намерение и да емигрира в чужбина - вече е пробвала, но камъкът си тежи на мястото, а нейното място е в България. Изградила си е и философия: “Видиш ли несправедливост, трябва да сигнализираш, защото всички страдат от това”. “Не ме е страх. Ако ме е страх, това означава, че трябва да спра да живея”, казва младата жена.", "date": "2018.05.28", "title": "Деница Тонкева: Баща ми си даваше сърцето за ресторанта и в него умря!"}
{"url": "https://www.24chasa.bg/novini/article/6885353", "text": "Министърът на земеделието, храните и горите Румен Порожанов заедно с китайския си колега Хан Чанфу откриха Офис за контакти на асоциация Шънджън Крос-Бордър И-Комерс (Shenzhen Cross-Border E-Commerce Association), съобщиха от пресцентъра на Министерство на земеделието, храните и горите. Офисът за контакти ще обслужва логистичня център и Павилион за електронна търговия със селскостопански и други продукти в страните от инициативата „16+1“. Центърът се намира в Тракия икономическа зона, Пловдив. Платформата дава възможност за електронна търговия между Китай и страните от Централна и Източна Европа, и Западните балкани. „Платформата гарантира свързаност между юридическите лица и правителствата. Това е бърз, сигурен и удобен начин за свързаност. Даваме възможност на производителите да качват своите продукти и посредством изградената свързаност за реална търговия b2b и b2c“, заяви Васил Гелев, директор на Центтъра за насърчаване на сътрудничеството в областта на селското стопанство между Китай и страните от Централна и Източна Европа (ЦИЕ). По време на откриването китайският министър на земеделието и въпросите на селските райони подчерта високото качество на българските вина. „Освен вино, България би могла да изнася и посадъчен материал за лозови насаждения“, допълни Хан. „България има чудесни продукти и се радваме, че сега те ще имат още по-добър достъп до китайския пазар“, подчерта от своя страна Румен Порожанов. На 24 ноември 2017 г., в Тракия Икономическа Зона - Пловдив, беше открит първият “16+1 Логистичен център за електронна търговия и Павилион за селскостопански и други продукти” – България. Той ще координира и насърчава успешната реализация на проекта между участниците. На територия от над 10 дка ще бъде изградена нова инфраструктура в това число търговски и складови площи, както и административни помещения за осъществяване на търговски операции.", "date": "2018.05.28", "title": "Порожанов отри офис за електронна търговия в Пловдив с китайския си колега"}
{"url": "https://www.24chasa.bg/novini/article/6885376", "text": "Сливенската полиция е задържала двама мъже с три килограма марихуана, съобщиха от пресцентъра на ОД на МВР-Сливен. При проверка на 25 май в града, в лек автомобил \"БМВ\" са установени криминално проявените Б.А. на 42 години и петдесетгодишният Д.Г. от Сливен. На задната седалка на автомобила е намерена торба, съдържаща марихуана с тегло около 0.500 кг. В домовете им са намерени и иззети три пакета с общо тегло три килограма суха листна маса, която на полевия тест е реагирала на марихуана. Б.А. е криминално проявен за кражби, Д.Т. е осъждан за лихварство. Първоначално двамата са задържани за 24 часа в РУ-Сливен. С прокурорско разпореждане Д.Т. остава в ареста за 72 часа.", "date": "2018.05.28", "title": "Задържаха двама мъже с три килограма марихуана в Сливен"}
{"url": "https://www.24chasa.bg/novini/article/6885157", "text": "Вчера в литовската столица Вилнюс се проведе третата среща на министрите на земеделието на Китай и страните от Централна и Източна Европа. Участниците в нея заявиха, че очакват повишаване на сътрудничеството между Китай и ЦИЕ в земеделието, съобщи  . Основната тема на срещата е „Разумно селско стопанство – иновационни решения за сигурността на храните\". На срещата бе приета съвместна декларация, в която министрите се съгласиха да интегрират инициативата „Един пояс, един път\" с европейския план за инвестицията и държавните стратегии за развитие, за да създадат повече възможности на сътрудничество в земеделието в рамките на формата „16+1\". На срещата китайският министър на земеделието и селските дейности Хан Чанбин представи опита от развиването на рационално селско стопанство и даде предложения за зъдълбочаване на сътрудничеството.", "date": "2018.05.28", "title": "Китай очаква повишаване на сътрудничество с ЦИЕ в земеделието"}
{"url": "https://www.24chasa.bg/novini/article/6885380", "text": "Новозагорец загина при катастрофа между влак и лека кола, съобщиха от ОД на МВР-Сливен, цитирани от БТА. Инцидентът е станал на 25 май на жп прелез в землището на новозагорското село Любенова махала. Катастрофата е станала около 9.30 часа между железопътна машина и лек автомобил \"Сузуки\", управляван от мъж на 67 години от Нова Загора. Пострадалият е откаран в МБАЛ-Раднево, където е починал вследствие на получените наранявания. По случая е образувано досъдебно производство.", "date": "2018.05.28", "title": "Влак блъсна кола на жп прелез в Новозагорско, шофьорът загина"}
{"url": "https://www.24chasa.bg/novini/article/6885382", "text": "В интервю за италианско радио водачът на крайнодясната партия Лига Матео Салвини изрази съмнения, че бъдещо техническо правителство ще бъде подкрепено в парламента, предаде Асошиейтед прес. Президентът Матарела не даде шанс на десноцентристите да съставят правителство, тъй като нямахме нужните гласове, а сега Котарели ще получи тази възможност без каквото и да било гласуване. Това е злоупотреба, заяви Салвини. Пред радио \"Капитал\" лидерът на Лигата предупреди бившия премиер Силвио Берлускони да не гласува за правителство на Котарели. В неделя вечерта Берлускони, който три пъти беше премиер на Италия, се изказа много умерено за провала на експеримента на Движение \"Пет звезди\" и Лигата и отказа да критикува президента Серджо Матарела, който отхвърли назначаването на икономист с антиевропейски позиции за министър на финансите, предаде БТА. На изборите коалицията на Лигата с формацията на Берлускони \"Форца Италия\" и една по-малка партия спечели 37 процента от гласовете, докато Движение \"Пет звезди\" получи 32 процента. Салвини предупреди Берлускони, че коалицията ще се разпадне, ако \"Форца Италия\" гласува в подкрепа на Котарели. Върховният представител на Европейски съюз за външната политика и сигурността Федерика Могерини заяви, че има пълно доверие на италианския президент. Могерини изрази убеденост, че слагайки край на предложеното от Движение \"Пет звезди\" и Лигата правителство, италианският президент служи на народа си и на ЕС, и е гарант на италианската конституция. Пред журналисти в Брюксел германският заместник-външен министър Микаел Рот изрази надежда, че Италия скоро ще има стабилно проевропейски правителство, но призна, че Германия не може да дава съвети след продължилите с месеци усилия за съставяне на ново правителство. /Десислава Иванова/", "date": "2018.05.28", "title": "Салвини: Съмнявам се, че парламентът ще гласува доверие на техническо правителство"}
{"url": "https://www.24chasa.bg/novini/article/6885383", "text": "До края на мандата на правителството през 2021 г. магистрала „Хемус“ трябва да стигне до пътния възел с магистралата Русе-Велико Търново. Това стана ясно на дискусията за „Хемус“ и възраждането на Северна България, която „24 часа“ организира във Велико Търново. „Преди година казах, че до края на мандата ще сме направили 75 км от магистрала „Хемус“. Сега мога да кажа, че ще са 160 км“, заяви министърът на регионалното развитие Николай Нанков. При пълното й построяване „Хемус“ ще е с дължина около 420 км, от които 170 км вече са построени. Вече се строят тези 9,3 км от Ябланица до пътния възел „Боаза“, което е разклона за Тетевен. Приключва проектирането на тези 52 км от Боаза до разклона за Плевен и Ловеч. Тук проектирахме наново и пътят се удължи от 50 на 52 км, но спестихме три тунела и 17 мстови съоръжения, което би трябвало да поевтини пътя с още 200-300 млн. лв.“, заяви Нанков. Август би трябвало да е пуснат търга за тези 52 километра. Така през 2020 г. би трябвало целия участък от Ябланица до разклона за Плевен и Ловеч да е готов. През лятото започва и процедурите по 85-километровия участък От Ловеч до пресичането на „Хемус“ с бъдещата магистрала Русе-Велико Търново. Като цяло вместо през 2025 г. „Хемус“ трябва да е изцяло готова до 2024 г., обясни Нанков. Остават около 90 км в най-изостаналата фаза от Русе-Велико Търново до Буховци. Там срокът е началото на 2024 г., а 16,2 км от Буховци до Белокопитово приключва проектирането, отчете министърът. „Автомагистралите са неминуем фактор за повишаване благосъстоянието. Видяхме какво донесоха „Тракия“ и „Марица“ на Южна България. По „Тракия“ се изграждат огромни индустриални зони в Пловдив, Бургас и Стара Загора. „Хемус ще има същия ефект. Разликата е, че тя ще бъде изградена основно с национален ресурс. От месец започнахме разговори за пренасочване на средства от Струма към Хемус. Но разчитаме на собствени сили. С въвеждането на тол-системата, където вече е сключен договор ще имаме и ресурс, който ще направи пътното строителство финансово независимо“, каза още регионалният министър. Ако ВАС не отхвърли екооценката на магистралата Русе-Велико Търново по нея също може скоростно да започне строителство, обяви още Нанков. Тя ще е дълга 133 км и ще е от новия Дунав мост при Русе до Дебелец, южно от Търново. Малко над 1,4 млрд. лв. ще е цената й по индикативни цени, а реалистичния график е да е готова в края на 2021 г. Работим и по пътя Ботевград-Видин като сме обявили търг за 33 км между Ботевград и Мездра. Целта ни е да дадем реален шанс на Северна България за развитие подобно на Южна, каза Нанков.", "date": "2018.05.28", "title": "„Хемус“ стига до Велико Търново през 2021 г. (Видео)"}
{"url": "https://www.24chasa.bg/novini/article/6885398", "text": "Делото за железопътната катастрофа в Хитрино продължава в Шуменския окръжен съд с разпит на вещи лица, съобщи БТА. Обвиняеми са машинистите Димитър Михнев и Радослав Петков, и двамата от Русе. Пръв показания даде Коста Костов, който е извършил експертиза за състоянието на железния път. След като разясни термини пред съда, той посочи и документите, на база които е изготвил експертизата. Това са технически протоколи и дневници от прегледи на железния път и съоръженията преди инцидента и след него. Вещото лице отбеляза, че има дневници, изгорели при жп катастрофата. Съдебно заседание по делото за железопътното произшествие в Хитрино е насрочено в Шуменския окръжен съд и за утре. На 10 декември 2016 г. в района на гара \"Хитрино\" дерайлира товарна влакова композиция, превозваща пропилен и пропан-бутан, управлявана от машинистите Димитър Михнев и Радослав Петков. От последвалия взрив загиват седем души, а 29 са пострадали; разрушени и са нанесени щети на десетки сгради в населеното място.", "date": "2018.05.28", "title": "Вещо лице по делото \"Хитрино\": При катастрофата са изгорели дневници от прегледи"}
{"url": "https://www.24chasa.bg/novini/article/6885412", "text": "Конференция \"Ромското включване - къде сме и каква е посоката\", ще се проведе на 29 май 2018 г. в Националния дворец на културата в София под егидата на Българското председателство на Съвета на Европейския съюз. Организатор на събитието е Националният съвет за сътрудничество по етническите и интеграционните въпроси (НССЕИВ) към Министерския съвет, съобщиха от Министерство за Българското председателство на Съвета на ЕС 2018. Форумът ще открие г-н Бисер Петков, министър на труда и социалната политика и депутатът Светлана Ангелова, член на комисиите по труда и социалната политика и по правата на човека, вероизповеданията и жалбите и петициите на гражданите. Видеообръщение към участниците във форума ще поднесе и Ливия Ярока, заместник-председател на Европейския парламент. Тя е и първата жена с ромски произход, която стана евродепутат в Страсбург и активно участва в работата на комисиите за граждански свободи, правосъдие и вътрешен ред. Събитието в София ще събере служители от институции на ЕС, експерти, членове на национални, регионални и местни публични органи, представители на неправителствени организации, академичните среди и други заинтересовани страни. Неговата цел е да допринесе за дебата за интеграционната политика след 2020 г. Сред участниците в панелите са посланици и дипломати, ангажирани с въпросите на населението в неравностойно положение, включително представители на следващото Австрийско председателство на Съвета на ЕС. Конференцията „Ромското включване – къде сме и каква е посоката“ ще се съсредоточи върху европейското измерение на политиката за интеграция на ромите, секторните национални и местни политики. Делегатите се обсъдят и ангажираността на всички заинтересовани страни за интеграционния процес на ромите и ролята на европейските фондове за подобряване на достъпа им до социални права. Цел на форума е да допринесе за дебата за интеграционната политика след 2020 година.", "date": "2018.05.28", "title": "Конференция „Ромското включване“ ще се проведе в НДК утре"}
{"url": "https://www.24chasa.bg/novini/article/6885416", "text": "46-годишен мъж е арестуван за кражба на личния автомобил на полицай от Хасково. Униформеният от „Магистрална полиция” станал свидетел на кражбата, съобщава  Младши автоконтрольорът бил нощна смяна. Отключил колата си, но се върнал да остави ключовете на служебния автомобил. Тогава забелязал, че личният му автомобил потегля. След кратко преследване извършителят бил задържан. Той не е криминално проявен.", "date": "2018.05.28", "title": "Крадец отмъкна колата на полицай пред очите му, заловиха го след гоненица"}
{"url": "https://www.24chasa.bg/novini/article/6885425", "text": "\"Ценко Чоков е звънял от два мобилни номера от затвора и е управлявал изборния процес в Галиче“. Това заяви зам.-председателят на БСП Кирил Добрев на пресконференция в централата на партията. „Всяко търпение има своя предел и това, което се случи вчера в селата Беден и Галиче, беше нагла демонстрация и завръщане на мутренската държава, а не избори”, категоричен е той. Според него с. Галиче е държава в държавата. Добрев добави, че от всички репортажи вчера, заедно с безбройните клипове и стотиците снимки, които са се изсипали в мрежата, са изплували образи от началото на 90-те години. Това съобщиха от пресцентъра на БСП. По неговите думи „официалните” резултати от изборите не кореспондират с реалните гласове. Той даде пример със с. Беден, където кандидат на БСП е Николай Димов, а резултатът е 121 на 112 гласа в полза на ГЕРБ заради 10 „невалидни” бюлетини. „Там станахме свидетели на нагли манипулации, натиск, използване на служебно положение и корпоративен вот”, категоричен бе Кирил Добрев. Той обяви, че през целия ден кметът на община Девин е бил пред изборната секция, участвал е в извозването на избиратели и е вдигнал грандиозен скандал на ОИК, заради това, че представителите на БСП не са искали да разпишат протокола или са го направили с особено мнение. Добрев подчерта, че и за двете общини е характерна една коалиция, която се появява и на национално ниво – ГЕРБ-ДПС. „Може би двете партии имат еднакви политически ценности, добре е да го обявят и официално“, каза още той. Зам.-председателят на БСП припомни и случая от миналата седмица с мобилната секция, в която гласовете се контролират от бащата на народния представител от ГЕРБ. Той поясни, че на втори тур резултатът е леко променен, но изрази съмнение, че е и този е коректен. „Докато доброволчески патрули не допускат новорегистрираните да гласуват, лидерът на ГЕРБ отваря задната врата и пуска над 30 човека“, допълни Добрев. Николай Димов: Вчера в Беден нямаше избори, а нещо коренно различно „Вчера в Беден нямаше избори, а нещо коренно различно. Хората бяха извозвани до секцията от кмета на Девин с личен и общински автомобил. Единственият работодател в селото, който е шеф на цех, работещ за ВМЗ – Сопот, оказваше натиск върху гласоподавателите с тезата, че ако не гласуват за ГЕРБ, този цех няма да съществува”. Това каза кандидатът за кмет на с.Беден от БСП Николай Димов. Ной добави, че натиск е имало не само от него, но и от самия общински кмет и председателя на ГЕРБ в общината. „Сами можете да си представите- как това се отрази на изборния процес”, каза още Димов. Веселин Тушинов: В с. Галиче и в Сомалия кмет се посочва, а не се избира „Това, по което си прилича с. Галиче с държави като Сомалия е, че кмет се посочва, а не се избира“, заяви кандидатът за кмет на селото от БСП Веселин Тушинов. Той се пошегува, че селото има демографски прираст, защото в последните месеци са регистрирани над 200 души. „Те се водят на пусти къщи и адреси, където няма как да живеят. Дори и в бившето училище има регистрирани хора“, подчерта той. По неговите думи в подвижната секция са регистрирани само подвижни хора. „Истинските неподвижни хора, които имат нужда от тази секция, дори не бяха записани. Причината е, че това са поддръжници на БСП, на които няма как да им проконтролират вота“, каза още Тушинов.", "date": "2018.05.28", "title": "Кирил Добрев: Ценко Чоков е управлявал изборния процес в Галиче от затвора"}
{"url": "https://www.24chasa.bg/novini/article/6885437", "text": "Премиерът Бойко Борисов посети на място ремонта на магистрала \"Тракия\". В момента върви рехабилитацията на 22-километровата отсечка край Пловдив. По трасето в посока Стара Загора са нанесени един слой асфалт, износващ слой, специална маркировка. Движението е насочено в северното платно. До 15 юни ремонтът ще бъде приключен, обеща изпълнителят Юлиян Инджов пред Борисов. Според областния управител на Пловдив Здравко Димитров Борисов е остана много доволен от качеството и бързината, с които се извършва рехабилитацията на пътя. Преди това премиерът инспектира разширението на пътя Пловдив-Асеновград.", "date": "2018.05.28", "title": "Борисов инспектира ремонта на АМ \"Тракия\" между Пловдив и Стара Загора"}
{"url": "https://www.24chasa.bg/novini/article/6885436", "text": "Моделът на Ценко Чоков в Галиче няма да се повтори повече. Гаранция е целият този фокус от страна на медии, граждани и политици. Ние редовно провеждаме срещи с хората и получаваме от тях обратна връзка за събитията в техния регион. Вслушвайки се в техния глас, ние можем да определим най-подходящия кандидат и така да защитим интереса им. Това коментира пред журналисти във Велико Търново председателят на ПГ на ГЕРБ и заместник-председател на партията Цветан Цветанов, съобщиха от пресцентъра на ГЕРБ. „Проведоха се частични местни избори в 9 населени места, като в 4 от тях ГЕРБ е победител. В смесените региони за победа се бориха единствено ГЕРБ и ДПС. БСП и ДОСТ напълно отсъстваха. Нека всеки сам си направи равносметката“, категоричен бе Цветанов. Той призова всички партии след изборите да обединят усилията си, за да решат проблемите на хората и да не създават допълнително противопоставяне.", "date": "2018.05.28", "title": "Цветанов във Велико Търново: Моделът на Ценко Чоков в Галиче няма да се повтори"}
{"url": "https://www.24chasa.bg/novini/article/6885468", "text": "Европейската комисия представи днес сравнителни данни за независимостта, качеството и ефикасността на правосъдието в ЕС. Работата на съдебните съвети, участието на изпълнителната власт и парламента в назначаването и освобождаването от длъжност на съдии и председатели на съдилища, и организацията на прокуратурите, са представени в по-големи подробности тази година, се отбелязва в съобщението на комисията. За първи път се съдържат данни за продължителността на производствата на всички съдебни инстанции, информира БТА. Според ЕК за доброто управление на предоставяните от ЕС средства е необходима ефективна съдебна защита от независими съдилища. Комисията отбелязва, че с новия бюджет на ЕС се въвежда механизъм за спиране, намаляване или ограничаване на достъпа до европейските фондове в случай на общи недостатъци, свързани с върховенството на закона в дадена държава. В представения днес документ се посочва, че усещането за независимост на съдебната власт сред деловите среди се е повишило или се е запазило непроменено в около две трети от държавите в ЕС спрямо предишната година или от 2010 г. насам. В някои държави това усещане е намаляло. Гражданите и дружествата са на мнение, че намесата или натискът от страна на правителството и политиците е основната причина за липсата на независимост на съдилищата и съдиите. Общите държавни разходи за правосъдната система са се запазили без промяна в повечето държави в ЕС, но се отчитат и големи разлики. Държавите използват най-вече исторически или действителни разходи, за да определят бюджетите за правосъдните системи, вместо да разчитат на действителната натовареност или на исканията на съдилищата. Общо 16 държави са използвали средства от ЕС за подпомагане на правосъдните системи. В държавите, изправени пред предизвикателства, се наблюдават положителни развития, но в някои от тези държави гражданските и търговските производства остават прекалено дълги, пише в документа. Средната продължителност на първоинстанционните съдебни производства по дела за изпиране на пари достига една година в около половината от държавите в ЕС. В някои страни се наблюдава продължителност на подобни дела от две или повече години.", "date": "2018.05.28", "title": "ЕК представи данни за състоянието на правосъдието в ЕС"}
{"url": "https://www.24chasa.bg/novini/article/6885469", "text": "БСП не признава резултатите от частичните избори за кмет в с. Галиче и с. Беден и ще подаде искове за тяхното касиране. Това обяви заместник-председателят на ПГ на \"БСП за България\" Крум Зарков на пресконференция в централата на партията. Той посочи, че ще пуснат сигнали и ще искат проверки от прокуратурата срещу няколко лица, сред които бившият кмет на Галиче Ценко Чоков за упражняване на натиск от затвора и срещу Стефан Терзийски - общинският председател на ГЕРБ и собственик на местната кабелна телевизия, който бил регистрирал служителите си в Галиче предварително, за да повлияе нерегламентирано на резултата. От БСП ще пуснат сигнали и срещу общинския председател на ДПС Касъм Касъмов за неправомерни деяния, срещу кмета на Девин за това, че се е месил нерегламентирано в изборния процес, както и срещу директора на военен завод Георги Георгиев, който е упражнил влияние върху своите служители. Социалисти се заканиха да изпратят преведените сигнали и до ЕК, ОССЕ, Съвета на Европа, Трансперънси интернешънъл и Центъра за изследване на демокрацията. \"Това не бяха никакви избори, това беше нагла демонстрация и завръщане на ретро-мутренската държава\", коментира заместник-председателят на БСП Кирил Добрев. На пресконференцията присъстваха и двамата кандидати на БСП за кметове на Галиче и Беден - Веселин Тушинов и Николай Димов, които разказаха за нарушенията на изборния процес в двете села. \"При целия този натиск, БСП губи с по 8-9-12 гласа\", коментира той. Добрев отбеляза, че в Беден БСП губи с разлика от девет гласа при десет невалидни бюлетини. Той поиска да се провери и дали Ценко Чоков е звънял от затвора на хора от Галиче и е управлявал изборния процес в селото. Това, по което си прилича с. Галиче с държави като Сомалия, е, че там се посочва кой ще управлява, коментира кандидатът за кмет на селото Веселин Тушинов. Кандидатът за кмет на с. Беден Николай Димов посочи, че кметът на Девин цял ден е бил в селото и извозвал избиратели със своя джип, а директорът на цеха в селото оказвал натиск върху избирателите, че, ако не гласуват за ГЕРБ, цехът ще затвори. Според Крум Зарков това не е просто битка между БСП е ГЕРБ, а битка за постиженията на демокрацията в страната ни. Може би не го виждаме от София, но цялата страна е изпъстрена с места като Галиче, където хората просто се страхуват - за хляба си, за всекидневното си оцеляване, добави той.", "date": "2018.05.28", "title": "БСП ще иска касиране на изборите в Галиче и Беден"}
{"url": "https://www.24chasa.bg/novini/article/6885487", "text": "Датата 25 май ще остане завинаги в сърцата на цели 23-ма щастливци, пробвали късмета си в пунктове на  .   Причината за този грандиозен успех е играта  , която за пореден път предизвика фурор. Безспорно най-големият късметлия е участник от  , който взима крупната сума от  ! Той е познал 10 от 10 числа, залагайки 50 стотинки в пункта на ул. „Републиканска“ № 5, което стана повод за истински празник. Майстор на залаганията от Бургас, играл в пункта в ж.к. „Меден рудник“, бл.601, печели   с познати 9 от 9 числа, при това със залог само от 30 стотинки. Щастливата серия продължава със  , които отиват в Ямбол, а   влизат в сметката на играч от  Щафетата се поема от двама   които се сдобиват с по 8 000 лева, със същата сума може да се похвали и късметлия от Чорбаджийско.  ощастливи с по 5 002 лева двама играчи от   и  . Седем печалби по   зарадваха жители на , а в   щастливците са двама. Списъкът продължава с още няколко късметлии от   които прибират по . В  , а в Тегленията на играта „Еврошанс“ можете да следите в пунктовете на „Евробет“ и онлайн на  .", "date": "2018.05.28", "title": "Впечатляващо! Над 150 000 лева, спечелени за един ден в „Еврошанс“"}
{"url": "https://www.24chasa.bg/novini/article/6885467", "text": "Полският министър-председател Матеуш Моравецки нарече планирания руски газопровод \"Северен поток 2\" \"ново хибридно оръжие\" и каза, че Москва иска да го използва за подкопаване на НАТО и ЕС, предаде Асошиейтед прес. В изказването си пред Парламентарната асамблея на НАТО в полската столица Моравецки нарече газопровода \"отровно хапче за европейска сигурност\". Проектът \"Северен поток 2\" ще удвои количеството природен газ, което Русия ще може да насочва пряко към нуждаещата се от енергоносители Германия от нови залежи в Сибир, като умишлено заобикаля Полша и Украйна, посочва АП. САЩ и членове на ЕС споделят възраженията на Полша срещу проекта и предупреждават, че той би дал на Москва по-големи лостове за влияние в Западна Европа, предава БТА.  Руският президент Владимир Путин предположи, че съпротивата на САЩ срещу \"Северен поток 2\" произтича от желанието на американския президент Доналд Тръмп да насърчи износа на втечнен природен газ от САЩ, който се доставя с кораби и е значително по-скъп от руските доставки. Полският президент Анджей Дуда също предупреди за руските намерения спрямо Западна Европа. \"Трябва да кажем със съжаление, че Москва така и не прие рухването на имперския Съветски съюз. Нашествието в Грузия и незаконното присъединяване на Крим, както и военната интервенция в Украйна илюстрират истинските намерения на Русия\", каза Дуда. В изказването си на пленарно заседание на асамблеята генералният секретар на НАТО Йенс Столтенберг каза, че Северноатлантическият пакт трябва да продължава да се променя, като се приспособява към текущите предизвикателства и се учи да управлява взаимоотношенията си с Русия, предаде ТАСС. Столтенберг заяви, че на срещата на високо равнище на алианса през юли държавните и правителствените ръководители трябва да подкрепят двоен подход към Русия, основан на възпиране и диалог. \"Трябва да дадем на Русия ясен сигнал какъв ще бъде отговорът за нарушаване на нормите\", каза генералният секретар. \"Трябва едновременно да се стремим към подобряване на отношенията с Русия, дори да не вярваме в тях. Трябва да сме в състояние да управляваме взаимоотношенията с най-големия ни съсед, който значително увеличи присъствието си по границите ни\", посочи Столтенберг. На форума във Варшава полският президент Дуда и председателят на Сейма Марек Кухчински изтъкнаха, че тема на юлската среща на НАТО трябва да е сътрудничеството с Украйна и Грузия. Кухчински каза, че Полша подкрепя членството на Грузия и Украйна в пакта, съобщи ТАСС. Полският държавен глава подчерта, че Русия е главната заплаха за НАТО и подкопава елементи от международния начин на живот. Дуда се обяви за укрепване на трансатлантическите връзки като главен гарант за сигурността в Европа и призова за укрепване на отбранителните възможности на членките на пакта и увеличаване на бюджетите за отбрана. \"Стабилна и сигурна Европа е най-добрата американска инвестиция\", заяви полският президент.", "date": "2018.05.28", "title": "Моравецки за \"Северен поток 2\": \"Отровно хапче за европейска сигурност\""}
{"url": "https://www.24chasa.bg/novini/article/6885472", "text": "Археолози откриха много добре запазена мумия в \"памучен ковчег\", погребана в Перу преди около 1000 години, съобщи Дейли мейл. Мумията, открита по време на разкопки в храмовия комплекс Пачакамак, е увита в погребален саван от три пласта памучен плат. Тези погребални традиции са на племето ичма, което е предхождало идването на инките. Учените от археологическия център към Брюкселския свободен университет са открили три монументални структури и светилище, посветено на местните предци, в което е намерена и мумията. В светилището те са открили и дарове, оставени от поклонници - морски раковини, кучета и други ценни предмети, предаде БТА. За изследването на своеобразния ковчег от памучен плат, в който са открити мумифицираните останки, учените ще използват рентгенови лъчи, компютърен томограф и триизмерна реконструкция. Според археолозите откритото светилище е било трансформирано в храм за водолечение по време на управлението на инките. Преди това обаче в него е имало погребални камери и много мумии. Макар по време на испанските завоевания доста от тях да са разрушени, камарата с увитото във вързоп тяло, е останала непокътната.", "date": "2018.05.28", "title": "Археолози откриха добре запазена мумия на 1000 години в Перу"}
{"url": "https://www.24chasa.bg/novini/article/6885484", "text": "Италианският президент Серджо Матарела назначи бившия служител на Международния валутен фонд Карло Котарели за временен премиер със задачата да се опита да състави ново правителство и да сложи край на политическата и конституционна криза в Италия, предаде Ройтерс, цитирана от БТА. В Италия, която е третата по големина икономика в еврозоната, се правят опити да се състави ново правителство след изборите през март. В края на миналата седмица извънсистемните сили се отказаха да сформират управляваща коалиция след противопоставяне с президента заради избора им за министър на икономиката.", "date": "2018.05.28", "title": "Италианският премиер назначи за временен премиер бивш служител на Международния валутен фонд"}
{"url": "https://www.24chasa.bg/novini/article/6885482", "text": "Със сигурност ще има повишаване на лихвите по банковите депозити до края на 2018 г., коментира пред журналисти доц. д-р Григор Сарийски от Института за икономически изследвания при БАН след участието си в представянето в БТА на Годишния доклад за икономическото развитие и политики в България на Института. Той изтъкна, че по данни за април е имало само една банка, която е понижили лихвите по депозитите. Просто технически няма поле за маневра повече накъде да се понижават лихвите, затова някои банки със сигурност ще преминат към увеличаването им, коментира ученият. Според паричната статистика на БНБ в края на 2017 г. квази парите намаляват, като на годишна база отрицателният прираст в края на този период достига около 600 млн.лева. В началото на 2018 г. този отрицателен прираст леко се съкрати, но прирастът е отрицателен, отбеляза Сарийски. По тази причина темпът на нарастване на парите, с които банките реално могат да кредитират, намалява. Това е причина ученият да допусне, че някои от банките ще започнат да увеличават лихвите по продукти, които са по-дългосрочни - две или тригодишни депозити. При лихвите по кредитите нещата са по-различни, защото банките имат проблем с пласмента на свободния им ресурс. Затова до края на 2018 г. не се очаква да има съществено увеличаване на лихвите по кредитите. През април само две банки понижиха лихвите по кредитите, допълни ученият и отбеляза, че до края на 2018 г. се очаква банките да продължат в стремежа си да заемат по-голям пазарен дял, стимулирайки кредитирането и затова ученият каза, че не очаква да има повишение на лихвите по кредитирането. През 2019 г. обаче се очаква повечето банки да увеличат лихвите както по депозитите, така и по кредити, посочи ученият, който обаче не се ангажира с конкретни проценти, но изтъкна, че в началото това ще става с по-малки стъпки. Учените от Института изтъкнаха при представянето на доклада необходимостта от академичен дебат, който след това да прерасне в управленско решение по темата за данъчната система. Според проф. д-р Гарабед Минасян плоският данък вече не върши работата, за която е бил въведен и си заслужава да се мисли дали не трябва да се въведе прогресивен. Дебат трябва да има и за диференцираната ставка на ДДС, каквато е въведена вече в Румъния, и дава положителен ефект. Проф. д-р Гарабед Минасян съобщи, че през 2016 г. е изнесен близо 3,4 млрд. български резидентен капитал в чужбина, а през 2017 г. - 3,1 млрд., като тези пари са около една трета от общия размер на брутоинвестициите в страната, които за тези две години средно на година са около 18 млрд. лева.", "date": "2018.05.28", "title": "БАН: Със сигурност ще има повишаване на лихвите по банковите депозити до края на годината"}
{"url": "https://www.24chasa.bg/novini/article/6885479", "text": "Двама души загинаха на място, след като чужд тир е преминал през мантинелата в насрещното, където е ударил ауди с бургаска регистрация. Инцидентът е станал около 13, 50 ч. на 122-ия километър на магистрала \"Тракия\" в посока София, съобщиха от пловдивската полиция. Не е ясно какви са причините водачът на камиона да се озове в противоположната лента. На място са екипи на полицията и на Спешна помощ.", "date": "2018.05.28", "title": "Двама загинаха на магистрала \"Тракия\" край Пловдив, чужд тир влезе в насрещното (Видео)"}
{"url": "https://www.24chasa.bg/novini/article/6885500", "text": "Кампания за отпадане на таксите в детските градини ще стартира знаково омбудсманът Мая Манолова на 1 юни - Ден на детето. Това обяви тя по време на полско-българската научна конференция „Права на детето в исторически и съвременен контекст“, която се състоя днес в Софийския университет. Това съобщиха от пресцентъра на омбудсмана.  „Започваме кампания срещу таксите в детските градини. Макар да има законов текст, който да казва, че предучилищното обучение е задължително, особено за 5 и 6-годишните и съответно е безплатно, има множество общински съвети в България, които са въвели такси. Месечните вноски се явяват препятствие пред много български деца да посещават забавачки“, коментира Мая Манолова. Тя се позова на статистика, според която децата, които са ходили в детска градина и са били обхванати от системата на предучилищното образование, много по-трудно отпадат от училище. „Ако приемем, че отпадането на децата от училище е един от основните проблеми, които стоят пред България, сме длъжни да подкрепим родителите с безплатни форми на предучилищно образование“, категорична бе омбудсманът. В рамките на дискусията, в която участва и полският й колега Марек Михалак, Манолова изтъкна активностите на институцията в областта за защита на детските права и приоритетите й в тази сфера. „Продължаваме с кампанията за защита на децата сираци. Има български деца, които са само с един родител или изобщо без родители, които не са подкрепени от българската държава, заради проблеми със законодателството, включително не получават стипендии след VIII клас, заради други неразумни текстове в подзаконовата нормативна база. Така че, това е другият проблем, който е на нашето внимание“, посочи Мая Манолова. Акцент в работата на омбудсмана са и промените в Закона за висшето образование, така че връзката между ВУЗ-овете и специализираните средни училища у нас да бъде законово регламентирана в интерес и на ВУЗ-овете, и на иновативните техникуми. За пример тя даде Технологичното училище Електронни системи към Техническия университет в София, което беше пред закриване, но след намесата на Манолова училището беше спасено. Общественият защитник съобщи още, че започва работа по изготвянето на първия доклад за правата на детето, който ще бъде внесен в Народното събрание в края на тази година. По-късно през деня Манолова прие в институцията своя полски колега Марек Михалак, с когото обмениха добри практики в сферата за защита правата на децата.", "date": "2018.05.28", "title": "На 1 юни омбудсманът дава старт на кампанията „Без такса в детските градини“ (Видео)"}
{"url": "https://www.24chasa.bg/novini/article/6885510", "text": "Палестинският президент Махмуд Абас беше изписан от болница днес след 8-дневен престой за лечение на пневмония, предаде Ройтерс, цитирана от БТА. \"Слава Богу излизам от болницата в добро здраве и ще се завърна на работа утре\", заяви усмихнат пред журналисти 82-годишният Абас на излизане от здравното заведение в град Рамала, на Западния бряг на река Йордан. Палестинският президент, който е страстен пушач, бе приет в болница на 20 май, като първоначално лекарите съобщиха, че причината са изследвания след операция на ухото. Абас, хоспитализиран и по време на пътуване през февруари, зае поста след смъртта на историческия палестински лидер Ясер Арафат през 2004 г. Подкрепяният от Запада Абас провеждаше преговори с Израел до 2014 г., когато те бяха прекратени. През 2010 г. изтече 5-годишният му президентски мандат. От 2005 г. не са произвеждани избори за палестински президент, отбелязва Ройтерс. Властта на Абас е ограничена до Западния бряг, а ивицата Газа е контролирана от ислямисткото движение Хамас.", "date": "2018.05.28", "title": "Изписаха президента на Палестина от болницата след 8 дни лечение"}
{"url": "https://www.24chasa.bg/novini/article/6885512", "text": "Той може да стане най-младият президент на съвременна Колумбия. Иван Дуке обаче изглежда най-вече като протеже на бившия президент Алваро Урибе, което да върне властта на десницата, противопоставила се на мирното споразумение с бунтовническата групировка ФАРК. Общителен и закръглен, този доскорошен 41-годишен сенатор излезе начело на първия тур на президентските избори вчера, но не прескочи 50-те процента, които щяха да му позволят бляскава победа като тази на ментора му в миналото. Вторият тур на 17 юни ще го изправи срещу Густаво Петро, бивш бунтовник от разпусналата се М-19 и кандидат на антисистемната левица. Дипломиран адвокат с икономическа специализация, Дуке е представител на тази половина от Колумбия, която е \"възмутена\" от \"отстъпките\" пред бунтовниците, за да се преобразуват в политическа партия след повече от 50 години война. По този въпрос той обещава да осъществи \"структурни промени\" на споразумението от 2016 г., което позволи разоръжаването на 7000 партизани. Искаме \"тези, които са извършили престъпления срещу човечеството, да получат адекватни наказания, несъвместими с политическото представителство\", заяви той за Франс прес. Споразумението предвижда алтернативни на затвор наказания за бившите партизански ръководители, ако признаят престъпленията си и обезщетяване на жертвите на един конфликт, в който участваха партизани, крайнодесни паравоенни и въоръжени сили, и довел до общо над осем милиона жертви, изчезнали и преселили се. Наследник или марионетка на Урибе? Дуке, който нарича венецуелския президент Николас Мадуро \"диктатор\" и \"извършител на геноцид\", е и говорител на колумбийците, които се страхуват страната им да не поеме по пътя на фалиралия съсед. Той е най-вече доказателството, че идеите на предизвикващия спорове, но популярен Урибе, на частния сектор, традиционните ценности и желязната ръка срещу партизаните, все още са актуални осем години след оттеглянето му от президентския пост. В партията му \"Демократичен център\" някои твърдят, че Дуке дължи всичко на своя ментор; опозицията го обвинява, че е негова \"марионетка\". \"Никой още не знае дали той има собствени критерии или ще се подчинява на заповеди\", коментира анализаторът Фабиан Акуня, професор от университета \"Хавериана\". Първият му политически опит продължи само четири години. Той обаче \"носи политиката в кръвта си още от дете\", казва Хосе Обдулио Гавирия, един от идеолозите на урибизма. Роден в Богота на 1 август 1976 г., той се учи от баща си Иван Дуке Ескобар, либерал с дълга кариера. Хуан Мануел Сантос обаче, тогава министър, го прави през 90-те години съветник в министерството на финансите. След това той работи повече от 13 години в Междуамериканската банка за развитие (МБР). Днес е противник на досегашния президент. \"Той е доста динамичен в обществените си отношения, много способен\", заяви за Франс прес източник, работил с него в МБР. \"Добро момче\" В САЩ той среща Урибе, който го включва в сенаторската си листа за парламентарните избори през 2014 г. \"Иван е много интелигентен и съм сигурен, че има блестящо бъдеще\", написа Урибе в книгата си \"No hay causa perdida\" (Няма загубена кауза, 2012). Колегите му от Конгреса приветстват чувството му за отговорност. За четири години той прокара четири закона, най-забележителният от които е за свободата на предприемачеството и икономиката на иновациите. \"Един президент обаче трябва да притежава опит, самостоятелност, необходимия политически капацитет, всичко това липсва на Иван, който е, както признават всички, добро момче\", добавя Рой Барерас, сенатор от президентското мнозинство. Дружелюбен и общителен, през повечето време без вратовръзка и с дънки, имиджът му е в контраст с консервативните му идеи: той е срещу еднополовите бракове, евтаназията и легализирането на наркотиците. Подкрепят го крайнодесни и евангелистки групи. Женен и баща на три деца, той е меломан, който като по-млад е свирел на бас китара и пеел в рокгрупа. Днес той още подрънква на китарата и обича да танцува салса. Като дете мечтаел да стане футболист. Любител илюзионист, един от най-успешните му номера ще бъде да стане най-младият президент на колумбийската държава след либерала Еусторхио Салгар (1870-1972), който е бил на 39 години.", "date": "2018.05.28", "title": "Дуке ръководи завръщането на власт на твърдата десница в Колумбия"}
{"url": "https://www.24chasa.bg/novini/article/6885608", "text": "\"Уебсайтът \"Ти и Брекзит\" вече е активен. Оттук нататък започвам активна работа по популяризирането му сред българските граждани във Великобритания\". Това заяви Илхан Кючюк, член на Европейския парламент от АЛДЕ / ДПС, след индивидуалното си участие в предаването \"Обещанието\" по БНТ. При старта на втория му сезон председателят на Младежко ДПС пое ангажимент да създаде \"Ти и Брекзит\" - интерактивен информационен портал, където българските граждани, живеещи във Великобритания, могат да открият и получат информация относно трудовите си и образователни права след Брекзит. Кючюк разказа, че вече е провел доста срещи с различни организации във Великобритания, както и че се е срещнал с много наши сънародници. \"Голяма част от тях се оплакаха, че получават разнопосочна информация, което значително ги затруднява\", поясни той. \"На www.youandbrexit.bg очакваме въпросите им - екип от експерти вече е на разположение и разчитам на помощта и на колеги, и на правителството, защото идеята е това да бъде дългосрочен проект, който наистина да помага и да информира, да улеснява живота на българските граждани във Великобритания\", каза още Кючюк.", "date": "2018.05.28", "title": "Порталът \"Ти и Брекзит\" на Илхан Кючюк вече е активен"}
{"url": "https://www.24chasa.bg/novini/article/6884193", "text": "Влизане в чакалнята за еврото, но само през банковия съюз. Това май ще се окаже онова “неустоимо предложение” на Брюксел към България, което ни обеща комисарят по разширяването Пиер Московиси. Поне така изглежда, след като Европейската централна банка (ЕЦБ) оповести редовния си Доклад за конвергенцията 2018 през миналата седмица. В него ЕЦБ съобщи на България, че покрива формалните критерии за еврозоната, но “още не е готова за нея”. В пълен синхрон още същия ден зам.-председателят на ЕК Валдис Домбровскис съобщи, че входът за чакалнята отскоро е преместен в банковия съюз и влизането в него е неотменимо условие за еврото. Домбровскис добави, че ЕК е готова да ни помага технически и финансово, а всички по-нататъшни стъпки трябва да бъдат изречени от ЕЦБ. В това е и първият проблем, който отчасти разваля неустоимостта на предложението. Не само за нас, а и за останалите 6 държави, подложени на банкерски мониторинг. Защото ясно разписани стъпки и правила за членство в този съюз няма. Въпреки че в документа за създаването му е записано, че негов член може да стане всяка държава от ЕС, която пожелае това. Някои го наричат поредният експеримент с неясно бъдеще, други му възлагат свръхочаквания. Факт е, че формално такъв съюз няма в юридическия смисъл. (  Идеята за него е родена през 2012 г., когато светът и Европа още се отърсваха от шока на кризата. Оттогава, та чак досега, както философията, така и конкретните стъпки по завършването му се оказаха поредната ябълка на раздора. Част от държавите в ЕС като Испания и Италия, притеснени от банковите трусове, изглеждат по-склонни да прехвърлят отговорността към ЕЦБ или Единния съвет и едновременно с това да получат свободен достъп до парите на Европейския стабилизационен механизъм. Германия е на точно обратното мнение - тя не иска 500-те милиарда евро, предвидени за стабилизационния механизъм, да бъдат консумирани, преди реално да заработи общ банков надзор. Позицията ѝ изглежда логична, след като вече се опари с плащането на сметката на Гърция. Спорът по този въпрос може да се окаже по-малката беда. По-голямата, която не е лишена от основания, е, че създаването на централизирана система от регулации върви в пакет с опасност всеки пробив да предизвика грандиозен системен риск. Простичко казано - КТБ в европейски мащаб. Все повече стават и банкерите, които твърдят, че обща схема за гарантиране на депозити и възможност за спасяване на разклатени банки може да дебалансира финансовата система на ЕС. Защото вложителите са спокойни, че парите им са защитени, и престават да се интересуват от финансовото здраве на банките, на които са ги поверили. А банкерите по същата причина стават по-небрежни при отпускането на кредити. А милиардите евро на Европейския стабилизационен механизъм са номинални - всяка държава е обещала да предостави при нужда ресурс. Но дали например Гърция може да извади 19,7 млрд. евро, колкото е нейната квота... България е една от трите държави с валутен борд и много вероятно първата, която ще се озове в чакалнята с валута, вече фиксирана към еврото. И финансовият министър Владислав Горанов, и подуправителят на БНБ Калин Христов публично са заявявали, че естественият изход от борда е еврозоната при курс 1,95583 лв. за евро. Самата ЕЦБ през 2003 г. обяви, че страните с валутен борд могат да си запазят фиксирания курс, докато престояват в чакалнята, но като едностранен ангажимент. БНБ без колебание пое този ангажимент. Което силно намали риска левът да реагира турбулентно на входа на чакалнята. Така и инфлацията ще бъде под контрол, въпреки че в доклада на ЕЦБ има леки съмнения. Опасенията за нея всъщност са и причината Брюксел да настоява доходите на българите да растат с по-бързи темпове. Има финансисти, които смятат, че над 20 млрд. евро, които сега гарантират борда, ще се излеят в икономиката и ще напомпат инфлацията. Нещата са доста по-сложни. Бордът има пасиви - задължения към правителството, фискален резерв, минималните задължителни резерви и свръхрезервите на банките плюс парите в обращение. Целият този ресурс, заедно с депозита на управление “Банково” на БНБ, е инвестиран в различни финансови инструменти, които са активите на борда. Те са валута в брой, депозити, облигации, злато и специални права на тираж. При влизането в еврозоната и банковия съюз БНБ ще заменя левовете в обращение постепенно, а не изведнъж. Част от този ресурс ще отиде като вноска за ЕЦБ. Тъй като размерът зависи от БВП на страната и броя на населението, за България тя ще е малко под 1 млрд. евро. Отделно от това ще трябва да правим вноски и за Единния спасителен механизъм. При множество допускания и в зависимост от присъствието на Великобритания България ще трябва да внася пет години по около 85 млн. евро, а до 12-ата година сумата общо трябва да достигне 681–788 млн. евро, пресметна наскоро финансовият министър Владислав Горанов. Вероятно и по тези причини още преди Брюксел да ни пренасочи към банковия съюз, подуправителят на БНБ Калин Христов определи тази покана като “изключително асиметрично третиране”. И като рисково начинание преди приемането ни в еврозоната. И се обоснова, че “България ще остава изключена от окончателното вземане на решения по надзорни въпроси в Управителния съвет на ЕЦБ и остава без достъп до ликвидна подкрепа. Няма да има достъп до Единния стабилизационен механизъм като потенциален източник на средства за пряка и непряка рекапитализация на банките”. Вариантите за поведение пред българските власти след студения душ откъм Брюксел са три. Безусловно приемане на поставените условия, отлагане на молбата за приемане на еврото или преговори за промяна на условията. За да стане предложението наистина неустоимо. Но за всичко това се изисква време, поради което България няма да въведе бързо еврото.", "date": "2018.05.28", "title": "Защо България няма бързо да въведе еврото"}
{"url": "https://www.24chasa.bg/novini/article/6885660", "text": "Поройни дъждове, придружени от градушка, се изсипаха днес в турската столица Анкара, заради което бяха наводнени редица булеварди и улици, съобщи турската телевизия СиЕнЕн-Тюрк. Заради стихията бяха нанесени материални щети на автомобили и някои сгради. Наводнени са търговски обекти, предава БТА. Тунелът Акай, който пострада и при предишни порои, отново е залят от вода. Метеоролозите предупредиха гражданите за неблагоприятни атмосферни условия в столицата в интервала между 14 и 20 часа.", "date": "2018.05.28", "title": "Проливни дъждове наводниха Анкара (Видео)"}
{"url": "https://www.24chasa.bg/novini/article/6885680", "text": "Министър-председателят Бойко Борисов направи проверка на ремонта на АМ „Тракия” край Пловдив (от 134 км до 156 км на автомагистралата), чийто ремонт на едното платно приключва в четвъртък. Борисов даде срок до 15 юни да бъде приключена рехабилитацията и на другото платно, за да може движението по пътя София - Бургас да се извършва безпрепятствено в летните месеци, съобщиха от правителствената пресслужба. На рехабилитирания участък, освен нова настилка, се поставят двойни мантинели и звукова маркировка. Премиерът инспектира и разширението на пътя Пловдив - Асеновград, с което ще се повиши значително безопасността на пътуващите. Интензивността на движение в този район надхвърля някои автомагистрални участъци – над 26 000 МПС за денонощие.", "date": "2018.05.28", "title": "Борисов провери как върви ремонтът на \"Тракия\", постави срок до 15 юни (Снимки)"}
{"url": "https://www.24chasa.bg/novini/article/6885664", "text": "Мъж и жена с все още неустановена самоличност са загиналите на 1 , съобщиха от пловдивската полиция. Двете жертви са пътували в ауди с бургаска регистрация. Тир с латвийска регистрация е преминал през мантинелата и се е оказал в насрещното, където е ударил лекия автомобил. Шофьорът на камиона е откаран в болница в Пловдив. Той е с гръдно-коремна травма, без опасност за живота, казаха от университетската болница \"Св. Георги\" в Пловдив. Все още не е ясна причината за трагедията. Една от версиите е, че водачът на тира може да е заспал на волана.", "date": "2018.05.28", "title": "Мъж и жена са жертвите от жестоката катастрофа с тир на АМ \"Тракия\" (Видео)"}
{"url": "https://www.24chasa.bg/novini/article/6885719", "text": "Все повече ще разчитаме на науката за справянето с обществените предизвикателства. Политиките ни са насочени към социални мисии, а различни научни екипи ще ни помагат да ги изпълним. Една от тях е за нисковъглеродната икономика, е казал министърът на образованието и науката Красимир Вълчев при откриването на Среща на високо ниво на тема \"Екологична енергия с горивни клетки и водород\", цитиран от пресцентъра на МОН. Министър Вълчев е подчертал, че гражданите не само на Европа, но и на целия свят, са изправени пред сериозни предизвикателства. От една страна са намаляващите ресурси, а от друга - климатичните промени. \"Трябва да имаме ясни и силни политики за справяне с помощта на научните изследвания\", е заявил Вълчев и е приветствал предложената от ЕК многогодишна финансова рамка, в която е предвидено увеличение на средствата за научни изследвания. По думите на министър Вълчев България има потенциал в различни области и те трябва да се обединят, за да може научният потенциал на страната ни да бъде част от европейските изследвания. Той е посочил, че средствата за наука от националния бюджет са увеличени, като част от тях са насочени към национални и научни програми. Сред тях е и програмата за нисковъглеродна енергия за бита и транспорта, за която МОН предвижда 7,3 млн. лв. Като краен продукт от нея трябва да бъде създаден прототип на хибриден тролейбус или автобус, който да се движи с електричество и водород. \"Не винаги виждаме веднага полезността на научните изследвания, но е важно те да бъдат държавно финансирани. Държавата е тази, която разработва пазар и трябва да поема дългосрочни рискове, каквито частният сектор не винаги може да си позволи. Ролята на публичните политики е да стимулират тези области, които имат най-голям потенциал за подобряване на живота на хора\", е коментирал министър Красимир Вълчев.", "date": "2018.05.28", "title": "Вълчев: Все повече ще разчитаме на науката за справянето с предизвикателствата"}
{"url": "https://www.24chasa.bg/novini/article/6885724", "text": "Американски екип е на посещение в Северна Корея за подготвяне на планираната среща на върха с нейния лидер Ким Чен Ун, съобщи президентът на САЩ Доналд Тръмп, подновявайки надеждите, че срещата на високо равнище, която ту се обявява, ту се отменя, все пак ще се състои. И Държавният департамент, и южнокорейското външно министерство съобщиха, че американски и севернокорейски официални лица водят разговори в корейското селище Панминчжон, разположено точно на границата в самата демилитаризирана зона. Там човек може да прекрачи границата само с едно пристъпване на маркираната с боя разделителна линия, но навлизането на повече от няколко крачки навътре в северната зона в Панминчжон би било нещо изключително рядко за представители на американските власти. Тръмп в четвъртък отмени планираната за 12 юни в Сингапур среща с Ким, но малко по-късно обяви, че тя все пак може да се състои. Пишейки в Туитър в неделя следобед, той отново похвали отдавнашния противник на САЩ, което бе най-новия сигнал, че опасенията му за позицията на Севера за срещата на върха са уталожени. \"Нашият американски екип пристигна в Северна Корея, за да извърши приготовления за срещата на върха между Ким Чен Ун и мене, - написа той вчера. - Аз наистина вярвам, че Северна Корея има огромен потенциал и един ден ще бъде икономически и финансово мощна страна. Ким Чен Ун е съгласен с мен по този въпрос. Това ще стане!\" Южнокорейският президент Мун Дже-ин съобщи подробности за изненадващата си среща в събота с Ким в Панминчжон и посочи, че Ким е решен да седне на масата за преговори с Тръмп с цел \"пълна денуклеаризация на Корейския полуостров\". Държавният секретар на САЩ Майк Помпейо избра ветерана на американската дипломация Сън Ким, посланик на САЩ във Филипините, да води преговорите за подготовката на срещата на високо равнище. По отделна, но допълваща линия, действа екипът на ЦРУ, създаден от Помпейо миналата година, когато той оглавяваше разузнавателната агенция. А по трето направление действа логистична група на Белия дом, изпратена в Сингапур в неделя за подготовка, ако срещата се състои. Тя се ръководи от Джо Хейгин, заместник-началник на президентската канцелария, отговарящ за операциите. При втората за един месец среща между лидерите на двете Кореи видяхме прегръдки за разчупване на леда и широки усмивки. Тази набързо уредена среща обаче изглежда бе израз на чувство за спешност и от двете страни на най-силно охраняваната граница в света. Срещата, която според Мун е била поискана от Ким Чен Ун, бе кулминация на 24-часови дипломатически перипетии. Тя позволи на Мун да настоява за провеждането на американско-севернокорейска среща на върха, която той смята за най-добрия начин да се намали враждебността, за която миналата година мнозина се опасяваха, че може да доведе до война. Ким може би гледа на евентуалната среща с Тръмп като на необходимост за облекчаване на натиска от смазващите санкции и за получаване на гаранции за сигурността си в един регион, където е заобиколен от врагове. Мун каза пред репортери, че Ким е изразил желание да сътрудничи за прекратяване на конфронтацията и да работи за постигане на мир, за да бъде успешна срещата му с Тръмп. Той пък казал на Ким, че Тръмп е \"твърдо решен\" да сложи край на враждебните отношения със Северна Корея и да положи началото на икономическо сътрудничество, ако Ким извърши \"пълна денуклеаризация\". \"Ким обаче не е сигурен и има опасения дали неговата страна може твърдо да вярва на обещанието на САЩ, че ще сложат край на враждебното си отношение към Северна Корея и ще й дадат гаранция за сигурността, ако тя извърши денуклеаризация\", каза Мун. \"По време на южнокорейско-американската среща на върха президентът Тръмп каза, че САЩ имат ясното желание да сложат край на враждебните отношения (между САЩ и Северна Корея) и да помагат (на Севера) да постигне икономически просперитет, ако (той) извърши денуклеаризация\", добави южнокорейският президент. Севернокорейската държавна информационна агенция предаде вчера сутринта, че Ким е \"изразил неизменното си желание за историческа среща на върха между КНДР и САЩ\". А по време на междукорейската среща на високо равнище в събота двамата корейски лидери са се договорили \"да си сътрудничат позитивно за подобряване на отношенията между КНДР и САЩ и да създадат механизъм за постоянен и траен мир\". Те се договориха за нова среща на техни високопоставени представители на 1 юни. Военни генерали и служители на Червения кръст от двете Кореи ще се срещнат отделно, за да обсъдят намаляване на военното напрежение и подновяване на срещите на семейства, разделени от Корейската война в периода 1950-1953 г.", "date": "2018.05.28", "title": "САЩ пратиха подготвителен екип в Северна Корея, което връща надеждите за среща Тръмп-Ким"}
{"url": "https://www.24chasa.bg/novini/article/6885737", "text": "Феди Башур, син на годеника на Емилия Жорж, ще бъде погребан в сряда в Бояна, съобщи баща му в профила си във фейсбук. 19-годишният младеж катастрофира с мерцедес в четвъртък следобед на магистрала “Тракия” и почина в неделя. В колата били баща му Жорж и Емилия. \"Вчера загубих прекрасното си дете... Загубих скъпия си приятел... Моето щастие. Мъката ми е безгранична, непоносима, безмерна...\", пише Жорж във фейсбук. И продължава: \"Знам, че само Бог е Този, който знае защо... Бог е съдник, Бог е смирение, Бог е любов. Федка, ти ще останеш моята най-голяма гордост. Ако успея да продължа живота си, то ще е заради теб и всичко, което споделихме заедно. Благодаря за шанса да си мое дете. Благодаря ти за всичко! Обичам те!\", завършва опечаленият баща.", "date": "2018.05.28", "title": "Погребват Феди в сряда. Баща му: Ако успея да продължа живота си, ще е заради теб"}
{"url": "https://www.24chasa.bg/novini/article/6885316", "text": " Скоростният път Русе-Велико Търново да се казва магистрала \"Янтра\" и заедно с връзката с \"Хемус\" да стане европейски коридор, който ще свързва две европейски столици -София  и Букурещ, предложи на регионалния министър Николай Нанков Живко Недев  от Хидрострой. Това стана на организираната от \"24 часа\" дискусия за строежа на магистралите в Северна България. Когато двете магистрали бъдат включени в европейски коридор може да се търси финансиране и по еврофондове  и програмите за трансгранично сътрудничество.  Да не се спестява от тунели по магистралите, защото така се пести плодородна земя, поиска от регионалния министър Валентин Трашлиев от фирмата  \"Евроалианс\", специализирана в строителство на тунели и хидросъоръжения. Компанията е правила тунела в Габрово - част от обходния път на града и предложи магистралата Русе-Велико Търново да продължи към Шипка. Той пое публично ангажимент да изградят тунела под Шипка на принципа на публично-частно пратньорство с държавата , общините и др.  \"Янтра може да кръстим магистралата, когато узреем и да я продължим към Габрово и с бъдещ тунел под Шипка\", каза министър Нанков. Относно финансирането на големите инфраструктурни проекти, той каза, че тол системата ще даде независимост и държавният ресурс за двете магистрали ще е гарантиран на 100 %. Трашлиев постави пред министъра проблема с обжалванията на обществените поръчки за националните обекти. \"Това са огромни загуби за държавата, досега щяхме да сме изградили и \"Струма\" и \"Хемус\", каза той. Другото, което постави като проблем, е отпадането на тунелите по \"Хемус\". Според него автомагистралите заемат голяма площ върху плодородна земя. Той апелира да влизаме колкото може повече под земята и даде пример с изказване на Илон Мъск, който предлага изграждане на скоростни подземни комуникации. \"Да, тунели ще има. В следващите 7 години ще направим 16 нови - 5 по Русе -Велико Търново и по \"Струма\" . Над 60 ги смятахме заедно с НКЖИ\", каза Нанков. Той допълни, че обжалванията на обществени поръчки с други подбуди, за да се забави един проект, ще бъдат ограничени с готвените от депутатите законодателни промени. \"Някои превърнаха обжалването на поръчки в бизнес и изнудване на компании, които реално могат да изпълняват големите проекти.Целта не е да облекчим министерствата, а да дадем възможност регионите да се развиват и по-бързо да се направят инвестициите по програмните периоди\", коментира и лидерът на депутатите от ГЕРБ Цветан Цветанов. \"Няма да намалим общестените обсъждания и процедурите, а само ще дадем възможност и оперативност държавата да си свърши своята работа\", допълни той. Повод за думите на Цветанов бяха опасенията на соцдепутатката от Велико Търново Весела Лечева, че само съдебните дела всъщност гарантират доброто изразходване на обществените средства и възможностите за обжалване не трябва да се намаляват. Дебатът за автомагистрала \"Хемус\" се измести неусетно към скоростния път \"Русе -Търново, от граждани на инициативни комитети от селата Хотница и Поликраище, които жалят доклада по ОВОС в съда и недоволстват срещу избраното трасе на аутобана. В дебата се включи отново шефът на АПИ Дончо Атанасов и той обясни, че трасето е избрано като най-оптимално, икономически изгодно и щадящо околната среда.  Тъй като споровете по магистралата Русе - Велико Търново забавят този изключително важен проект издателят на в.\"24 часа\" Венелина Гочева пое инициативата за отделна среща с регионалния министър и шефът на пътната агенция в Поликраище. Хората от Поликраище поискаха депутатите да се присъединят към тяхната подписка срещу одобрения вариант на магистралата Русе-Велико Търново. Цветанов обеща да ги подкрепи, ако експерти подкрепят техните опасения. На срещата присъства и Йордан Траханов от \"GPгруп\",който благодари на  организаторите и окуражи такъв тип събития, защото при подобни дискусии се ражда истината. \"Русе-Велико Търново е ценна не само за обслужването, но и за пътната безопасност. Дали може да се повиши гъстотата на пътните възли? Това ще подобри транспортвото обслужване на населените места\", каза пък Румен Миланов от компанията \"Геострой\". Изграждането на тол системата и какви ще са цените за ползване на пътната мрежа, след като бъде пусната в средата на 2019 г. бе друга от темите, които бяха повдигнати по време на организираната от \"24 часа\" дискусия. В момента се извършва тарифиране на тол системата и през юли ще бъдат обявени цените за обществено обсъждане, каза Николай Нанков. Те обаче ще важат само за товарните камиони, а за хората с леки автомобили остава сегашното таксуване през винетки, обясни министърът. \"По никакъв начин няма да променяме цените за леки автомобили. Тя ще е само за тировете. Целта е транзитно преминаващите да плащат като в Австрия и Сърбия. 82% от републиканските пътища да се покрият със системи за отчитане на тол такси. Таксуването на камионите ще е според вида им, състоянието на пътя и изминаните километри\", обясни Нанков. Пускането на тол системата трябва да помогне и за финансиране на рехабилитацията на вече изградените пътища, каза още регионалният министър. 35% от постъпленията ще са насочени към ремонти на пътища в Северна България, обясни той. Силистра ще има мост над Дунав и е с най-големи шансове третото съоръжение да е там, заяви още министър Нанков. Така градът ще бъде разтоварен от трафика на тежки камиони, който в момента минава през него и все повече се увеличава. \"В най-напреднала фаза от процедури е третият мост над Силистра. На 29 юни имам среща в Русе с румънския вицепремиер и регионален министър. Концепцията ни е за три нови моста, които да бъдат направени от три проектни компании с финансиране от публично-частни партньорства и тол таксите\", обясни министърът.  Трета среща за магистрала \"Хемус\" през май 2019 г. предложи в края на дискусията Цветан Цветанов. \"От миналата година до тази втора среща строителството на магистралата се ускори с една година и тя ще бъде готова година по-бързо. Нека се срещнам пак догодина, за да чуем, че ще стане с още година по-бързо\", каза Цветанов.", "date": "2018.05.28", "title": "Предложение: \"Хемус\" и магистрала \"Янтра\" да станат европейски коридор (Снимки, видео)"}
{"url": "https://www.24chasa.bg/novini/article/6885752", "text": "Руският министър на външните работи Сергей Лавров заяви днес, че само сирийските правителствени войски трябва да имат присъствие по южната граница на страната, предаде Ройтерс, цитирана от БТА. Агенцията отбелязва, че става дума за райони в Сирия близо до границите с Йордания и Израел. В тази зона отделни територии контролират бунтовници, а по-рано този месец в Сирия имаше масирани израелски въздушни удари, причината за които, според Израел, е ирански ракетен обстрел по Голанските възвишения. Русия и Иран са близки съюзници на сирийския президент Башар ал Асад. \"Разбира се, изтеглянето на всички несирийски сили трябва да стане на взаимни начала, това трябва да бъде двупосочна улица\", каза руският външен министър на съвместна пресконференция в Москва с мозамбикския си колега Жозе Кондунгуа Пашеку. \"Резултатът от тази дейност, която трябва да продължи и продължава, следва да е ситуация, при която по границата на Сирия с Израел да стоят представители на армията на Сирийската арабска република\", допълни той. Неправителствената организация Сирийски център за наблюдение на правата на човека съобщи за придвижвания на сирийската армия на юг, а сирийските държавни медии съобщиха, че над райони под контрола на бунтовниците са били разпръснати от въздуха листовки с призиви въстаниците да приемат управлението на правителството - два признака, че може да се задава военна офанзива, отбелязва Ройтерс. Лавров припомни, че постигнатите миналата година договорености да бъде създадена зона за деескалация в Южна Сирия на границата с Израел предполагат от нея да бъдат изведени всички чуждестранни войски, предаде ТАСС. В неделя в израелския вестник \"Аарец\" се появи информация, че Москва може да убеди Техеран да оттегли войските си в Сирия на 60 км от границата с Израел. Лавров заяви, че терористични групировки, свързани с \"Ислямска държава\", са се активизирали в сирийския район Ат Танф, който се контролира от САЩ. \"При нас се натрупаха немалко свидетелства, че в Ат Танф се случват странни неща. От военна гледна точка този район не е от съществено значение за организацията на антитерористичната операция. В практически план обаче наблюдаваме как в този район, включително в бежанския лагер Рукбан, все по-често се появяват въоръжени групировки, включително, по наши данни, такива, свързани по някакъв начин с \"Ислямска държава\", каза Лавров. По думите му този въпрос нееднократно е бил повдиган при контактите с американските партньори. \"Обърнахме внимание, че това не съответства на нашите договорености за това как в Южна Сирия да се организира работата за деескалация в рамките на редовните контакти между военните\", заяви Лавров.", "date": "2018.05.28", "title": "Лавров: Само сирийски военни трябва да присъстват по границата на страната"}
{"url": "https://www.24chasa.bg/novini/article/6885760", "text": "Утре, 29 май, в 7.15 часа в пресцентъра на Министерството на образованието и науката ще бъде изтеглен изпитният вариант за държавния зрелостен изпит по желание по следните учебни предмети - немски език, руски език, математика и философски цикъл. Това съобщи пресцентърът на МОН. Изтегленият номер на варианта ще важи за изпита по четирите предмета. Изпитът започва в 8.00 часа и продължава четири астрономически часа, а за зрелостниците със специални образователни потребности - шест часа. На 30 май ще се състоят зрелостните изпити по желание по английски език и по биология и здравно образование.", "date": "2018.05.28", "title": "От утре започват матурите по желание по немски, руски, математика и философия"}
{"url": "https://www.24chasa.bg/novini/article/6885720", "text": "Турската лира покачи стойността си спрямо долара и еврото днес, след като централната банка обяви стъпки към опростяване на лихвената си политика, предаде ДПА. Решението идва след като банката увеличи една от основните си лихви с 300 базисни пункта до 16,5 процента миналата седмица, за да подкрепи националната валута. Стойността на лирата се срина този месец на фона на опасения във връзка с дълга и обявените от президента Реджеп Тайип Ердоган намерения да упражнява по-голям контрол върху икономическата политика. Ердоган е категоричен противник на по-високите лихвени проценти, предава БТА. Днес доларът се продаваше за 4,57 лири, с 3 процента по-малко спрямо курса от 4,71 лири за долар тази сутрин. Преди увеличението на лихвите доларът беше достигнал 4,92 лири. Турската парична единица постигна подобен растеж и спрямо еврото, а индексът на фондовата борса също се повиши.", "date": "2018.05.28", "title": "Турската лира повиши стойността си, след като централната банка обяви опростяване на лихвената политика"}
{"url": "https://www.24chasa.bg/novini/article/6885937", "text": "Френският президент Еманюел Макрон приветства куража и силното отговорно съзнание на своя италиански колега Серджо Матарела, който днес натовари Карло Котарели с мисията да състави ново правителство до произвеждането на предсрочни избори, предаде Франс прес, цитирана от БТА.  Агенцията определя Котарели като въплъщение на политиката за строги бюджетни икономии. \"Отново искам да изразя моите приятелски чувства и подкрепа за президента Матарела, който трябва да се справи с една важна задача - да гарантира институционалната и демократическата стабилност на страната си - нещо, което той прави с много кураж и със силно чувство за отговорност\", каза Макрон на съвместна пресконференция с гостуващия му президент на Ангола Жоау Лоуренсу. \"Италия е един важен партньор за Франция по всички въпроси, един исторически партньор, един настоящ и бъдещ партньор, който уважаваме и от който имаме нужда за европейските проекти, както и за двустранните отношения, които са конструктивни\", подчерта той. Вчера италианският президент наложи вето на избора на евроскептик за министър на финансите в коалиционното правителство на антисистемното Движение \"Пет звезди\" и крайнодясната партия \"Лига\". Така Матарела препречи пътя на първото популистко правителство в страна основател на Европейския съюз, отбелязва Франс прес. Агенцията посочва, че правителството, което ще бъде съставено от 64-годишния Котарели, няма почти никакъв шанс да получи доверие в парламента, където Движение \"Пет Звезди\" и Лигата имат мнозинство. Единствената задача на следващия италиански кабинет би трябвало да бъде свикването на нови парламентарни избори - наесен или най-късно в началото на следващата година.", "date": "2018.05.28", "title": "Макрон приветства куража на италианския президент за назначаването на служебен премиер"}
{"url": "https://www.24chasa.bg/novini/article/6885942", "text": "Престъпник в град Мюнстер в западната част на Германия съжалил, че помахал с ръка на полицай - вместо да му върне жеста, представителят на силите на реда го пъхнал зад решетките, предаде ДПА. Пристрастеният към наркотиците престъпник привлякъл вниманието на патрулна полицейска кола, когато минал край нея, предава БТА. Тридесет и три годишният мъж от Гронау, северозападно от Мюнстер, махнал с ръка на полицая и когато бил попитан дали двамата се познават, отвърнал: \"Да, именно ти ме арестува преди 6 години.\". Отговорът му накарал полицаи да проверят самоличността му. Оказало се, че мъжът има неизплатени задължения за 4100 евро към съдебните власти в Траунщайн, Бавария. Тъй като не разполагал с въпросната сума и нямал постоянен адрес, той бил отведен зад решетките.", "date": "2018.05.28", "title": "Заловиха престъпник в Германия, след като помаха с ръка на полицейска патрулка"}
{"url": "https://www.24chasa.bg/novini/article/6885854", "text": "Създаване на международна неправителствена организация на русофилите от цял свят ще се обсъжда на Ливадийския форум в Ялта, Крим на 5 и 6 юни. Форумът се провежда за 4-и път под егидата на горната камара на Федерално събрание на Русия. \"Идеи са обединяване на русофилите в международна организация сме чували от нашите приятели в България, Франция, Йордания и много други страни. Терминът русофили не трябва да смущава никого. Той възниква през 1848 г., за да даде име на културно-политическо движение в Австро-Унгария. Сега най-мощното русофилско движение - от няколко десетки хиляди души е в България, казва Константин Косачов по време на заседание на организационния комитет на форума. Той е ръководител на Комисията по международните въпроси при Съвета на Руската федерацията. \"Това ще бъде нашият отговор на русофобите\", заявява Валентина Матвиенко, председател на Съвета на федерацията. Специален гост от България ще е Николай Малинов, председател на българското Национално движение \"Русофили\". Други теми на Ливадийския форум ще бъдат ролята и значението на русофилите в народната дипломация, защитата на руския език от агресията в чужбина и хуманитарните връзки в евразийското и постсъветското пространство.", "date": "2018.05.28", "title": "Русофилите се обединяват в международна организация"}
{"url": "https://www.24chasa.bg/novini/article/6884338", "text": "Изборите у нас за Европейски парламент ще са на 26 май 2019 г. Година преди края на мандата ви припомняме кои са 17-те български евродепутати. “24 часа” ги попита какво свършиха. Зададохме им 2 въпроса: Какво направихте в Брюксел за ЕС като цяло? Какво направихте за България? В следващите броеве ще публикуваме отговорите им.  Роден на 13 декември 1967 г.  Втори мандат представител на България в ЕП  Член на Председателството на ЕП  Квестор на ЕП  Член на комисията по външни работи  Член на подкомисията по права на човека  Член на делегацията за връзки със САЩ  Роден на 26 май 1971 г.  Член на комисията по правни въпроси на ЕП  Член на делегацията в комитетите за парламентарно сътрудничество ЕС - Казахстан, ЕС - Киргизстан и ЕС - Узбекистан и за връзки с Таджикистан, Туркменистан и Монголия Роден на 1 октомври 1954 г. Трети мандат представител на България в ЕП Член на комисията по промишленост и енергетика на ЕП Член на делегацията за връзки ЕС - Русия Заместник-председател на Европейския енергиен форум Родена на 26 януари 1986 г. Член на комисията по вътрешен пазар и защита на потребителите Единственият български представител в комисията по икономически и парични въпроси на ЕП Член на делегацията за връзки с Китайската народна република и на делегацията за връзки с Америка Роден на 7 юли 1988 г. Член на комисията по регионално развитие Член на делегацията за връзки с държавите от Централна Америка и на делегацията в Евро-латиноамериканската парламентарна асамблея Избран е за главен преговарящ по основния регламент за европейските структурни и инвестиционни фондове след 2020 г. Роден на 3 декември 1968 г. Член на комисията по граждански свободи, правосъдие и вътрешни работи в ЕП Член на делегацията в Съвместната парламентарна асамблея АКТБ - ЕС Зае мястото на Мария Габриел, след като тя бе избрана за еврокомисар по цифровизацията Роден на 5 май 1966 г. Първи мандат представител на България в ЕП Председател на Партията на европейските социалисти Бивш премиер на България Заместник-председател на комисията по правосъдие и вътрешен ред на ЕП Член на парламентарния комитет ЕС - Македония Член на делегацията в парламентарната асамблея Евронест Роден на 13 май 1986 г. Влезе в ЕП като победител с преференциален вот Член на комисията по култура и образование на ЕП Член на делегацията за връзки с Китайската народна република Роден на 10 септември 1948 г. Член на комисията по бюджетен контрол на ЕП Член на комисията по заетост и социални въпроси на ЕП Член на делегацията в комитетите за парламентарно сътрудничество ЕС - Армения и ЕС - Азербайджан и парламентарния комитет за асоцииране ЕС - Грузия Член на делегацията в парламентарната асамблея Евронест Роден на 28 януари 1968 г. Заместник-председател на делегацията в парламентарния комитет по стабилизиране и асоцииране ЕС - Черна гора Член на комисията по промишленост, изследвания и енергетика Родена на 10 юни 1966 г. Трети мандат представител на България в ЕП Член на комисията по граждански свободи, правосъдие и вътрешни работи Член на комисията по правата на жените и равенството между половете Член на делегацията за връзки с Япония Родена на 7 септември 1957 г. Председател на комисията по регионално развитие на ЕП Член на съвета на председателите на комисии Член на делегацията в съвместния парламентарен комитет ЕС - Бивша югославска република Македония, комитетите за парламентарно сътрудничество ЕС - Армения и ЕС - Азербайджан и парламентарния комитет за асоцииране ЕС - Грузия Член на делегацията в парламентарната асамблея Евронест Роден на 16 юли 1972 г. Заместник-председател на делегацията за връзки с Корейския полуостров Член на комисията по бюджети Член на комисията по бюджетен контрол Роден на 16 септември 1985 г. Член на комисията по външни работи Член на делегацията за връзки с държавите от Магреб и Съюза на арабския Магреб Заместник-председател на АЛДЕ Роден на 19 януари 1968 г. Член на комисията по култура и образование Член на комисията по петиции Член на делегацията за връзки с Арабския полуостров Роден на 21 март 1979 г. Заместник-председател на делегацията в съвместния парламентарен комитет ЕС - Бивша югославска република Македония Член на комисията по култура и образование Роден на 16 октомври 1972 г. Член на комисията по промишленост, изследвания и енергетика Член на делегацията в комитета за парламентарно сътрудничество ЕС - Русия Член на делегацията в съвместната парламентарна асамблея АКТБ - ЕС", "date": "2018.05.28", "title": "Питаме 17-те български евродепутати какво свършиха. Питайте и вие!"}
{"url": "https://www.24chasa.bg/novini/article/6885928", "text": "Екипи на турската полиция днес арестуваха 50 души, заподозрени във връзки с Фетхуллахистката терористична организация (ФЕТО), при операции в различни части на Турция, съобщи Анадолската агенция, цитирана от БТА. Двадесет и двама предполагаеми поддръжници на ФЕТО бяха задържани в северозападния окръг Одрин при опит да избягат в Гърция. Силите за сигурност задържаха десет военни, заподозрени във връзки с ФЕТО, в западния окръг Маниса. Междувременно в източния окръг Агръ бяха арестувани 16 университетски преподаватели, които също са заподозрени в членство в нелегалната организация. Полицията арестува един предполагаем гюленист в окръг Османие и един - в окръг Балъкесир. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в Турция през юли 2016 г..", "date": "2018.05.28", "title": "Турската полиция арестува 50 души, заподозрени във връзки с ФЕТО"}
{"url": "https://www.24chasa.bg/novini/article/6885970", "text": "Министрите на външните работи от Европейския съюз обсъдиха днес в Брюксел напредъка на Р Македония в европейската интеграция на работна закуска, а на последвалия Съвет \"Външни работи\" - последните развития по Иран, ситуацията след изборите във Венецуела, ескалацията в Ивицата Газа и подготовката на новото споразумение със страните от Африка, Карибите и Тихоокеанския басейн. Това съобщиха от пресцентъра на Министерството на външните работи. По инициатива на вицепремиера и министър на външните работи Екатерина Захариева съвместно с нейната колега от Австрия Карин Кнайсъл първите дипломати от Съюза проведоха работна закуска с министъра на външните работи на Р Македония Никола Димитров. Той информира колегите си за състоянието на преговорите за името с Гърция, като заяви, че очаква положително развитие. Димитров благодари на Българското председателство на Съвета на ЕС за изградената положителна атмосфера в региона, за поставянето високо в дневния ред на интеграцията на Западните Балкани и за това, че България е добър съсед. \"Благодаря на всички колеги за подкрепата за софийската Среща ЕС - Западни Балкани. Добрата новина е, че колегите Димитров и Кодзиас са постигнали принципно съгласие по името и очакват техните премиери и правителства да одобрят и обявят това\", каза Захариева. На последвалия Съвет \"Външни работи\" първите дипломати на 28-те обсъдиха последните развития по Иран в контекста на решението на САЩ се оттеглят от споразумението по ядрената програма на страната. Министрите отново единодушно заявиха, че запазването на споразумението е важно за регионалния мир и сигурност и ЕС остава ангажиран с него, докато Иран продължава да изпълнява поетите ангажименти. ЕС ще продължи диалога със САЩ по темата. \"За съжаление не мислим, че е възможно САЩ да променят позицията си и да останат в споразумението. От друга страна Иран не желае да седне на една маса с тях. Имаме две опции - или се опитваме да запазим споразумението, или да го прекъснем, което означава автоматично възобновяване на ядрената програма на Иран\", коментира Екатерина Захариева след Съвета. Външните министри изразиха загриженост от ескалацията на напрежението в Газа, като подчертаха необходимостта от сдържаност и неизползване на насилие. Изразена бе подкрепа за предложените от Специалния координатор на Генералния секретар на ООН Николай Младенов мерки за подобряване на тежката хуманитарна ситуация в Газа. Подчертана бе важността на подкрепата на международната общност за дейността на Агенцията на ООН за палестинските бежанци. Потвърдена бе позицията на ЕС, че устойчиво стабилизиране на обстановката в региона може да бъде постигнато само чрез намиране на решение на Близкоизточния конфликт на основата на две държави. Министрите обсъдиха още ситуацията във Венецуела в контекста на проведените на 20 май 2018 г. президентски и местни избори. Подчертано бе, че целият изборен процес е бил компрометиран и вотът не покрива дори минималните стандарти за честни, свободни и демократични избори. Потвърдена бе готовността на ЕС да съдейства за намиране на решение на политическата и хуманитарната криза в страната. Първите дипломати на ЕС обсъдиха и ситуацията в ДР Конго, като подчертаха важността на провеждането на честни, свободни и демократични избори според утвърдения изборен календар през декември 2018 г. Съветът проведе дискусия по мандата за преговори на ЕС със страните от Африка, Карибите и Тихоокеанския басейн за ново споразумение след изтичане на договореностите от Котону.", "date": "2018.05.28", "title": "Външните министри от ЕС обсъдиха напредъка на Македония по инициатива на България и Австрия"}
{"url": "https://www.24chasa.bg/novini/article/6885990", "text": "Започва изграждането на фаза 3 от проекта “Логистичен парк Ист Ринг” край София. Стартът беше даден на официална церемония в понеделник. Специалното събитие “Първа копка” събра много официални гости, сред които кметът на община Елин Пелин доц. д-р. инж. Ивайло Симеонов, изпълнителният директор на Българската агенция за инвестиции Стамен Янев и представители на инвеститора “Ист Ринг ЛП” ЕООД. 40% от капитала на дружеството са притежание на международния инвестиционен фонд East Balkan Properties. Това е поредната инвестиция на East Balkan Properties в недвижими имоти в България. “Чрез инвестиции можем да дадем на младите хора възможност за развитие. Такъв пример е този проект - добро сътрудничество между инвеститора и община Елин Пелин, което ще доведе до развитие на района и работа за младите хора”, каза Стамен Янев, изпълнителен директор на Българската агенция за инвестиции. “Община Елин Пелин се налага като притегателен център за логистични бази”, заяви кметът на общината инж. Ивайло Симеонов. Фаза 3, чието изграждане започва, е сграда - сух склад с разгърната застроена площ 12 800 кв. м, подходяща и за леко производство. Светлата височина в складовите площи е 10,5 м и с товароносимост на пода 5 т/кв. м. Сградата е със стоманобетонова конструкция и ще разполага със своя собствена фотоволтаична инсталация. Складовите площи са 11 650 кв. м, а офис площите - 1 150 кв. м. Сградите ще бъдат сертифицирани по BREEAM. Очаква се обектът да бъде готов за експлоатация в средата на 2019 г., а предвидената инвестиция е в размер над 12 млн. лева без ДДС. Това е част от цялостния проект “Логистичен парк Ист Ринг”, който се намира в непосредствена близост до София. Разположен е между двете входно-изходни магистрали “Хемус” на ключовия път Солун - София - Варна/Видин, и магистрала “Тракия”, която свързва София с Бургас и Истанбул, столичния околовръстен път и на 6 км от гара Елин Пелин. Локацията на парка до град Елин Пелин и селищата Равно поле, Нови хан и Лесново дава много възможности на клиентите на парка за наемане както на квалифицирани, така и на нискоквалифицирани работници, а от друга страна - осигуряване на работни места и заетост за местното население. “Логистичен парк Ист Ринг” се простира на площ от над 220 000 кв. м с потенциал за изграждане на повече от 90 хил. кв. м сухи и хладилни складови халета и производствени помещения. Общо е планирано изграждането на 10 сгради. Необходимата инфраструктура е напълно изградена. Към днешна дата инвестицията в целия проект “Логистичен парк Ист Ринг” възлиза приблизително на 21 млн. лева без ДДС.  Консултант на проекта е австрийската архитектурна компания Econsult. Развитието на парка започна през 2011 г. Към момента на територията му вече успешно функционират две сгради - сухи складове с РЗП от 12 800 кв. м. Сградите са сертифицирани по BREEAM и отдадени под наем на международния доставчик на логистични услуги “Карго партнерс” и на “Евро 07” - водещ дистрибутор на авточасти. Първата сграда получи през 2016 г. отличието “Сграда с елементи на зелена архитектура” в националния конкурс “Сграда на годината”. ", "date": "2018.05.28", "title": "Започна изграждането на трета фаза от “Логистичен парк Ист Ринг” до София"}
{"url": "https://www.24chasa.bg/novini/article/6886009", "text": "Руският бизнесмен Роман Абрамович е пристигнал днес с частния си самолет в Израел. Там той минава през процедура за получаване на гражданство, пише вестник \"Йедиот ахронот\", цитиран от ТАСС. На 24 май друг израелски вестник, \"Израел хайом\", съобщи, че Абрамович е решил да имигрира в Израел заради затрудненията си около получаването на британска виза. Според изданието собственикът на английския футболен клуб \"Челси\" строи огромна къща в престижния туристически район на Тел Авив Неве-Цедек, предава БТА. През април 2015 г. израелският вестник \"Глоубс\" съобщи, че Абрамович е придобил за 25 милиона долара хотел \"Версано\" в Неве-Цедек, който стана първият недвижим имот, закупен от него на територията на Израел. Според изданието руският милиардер е купил и прилежащите към хотела площи в размер на 1500 кв. м.", "date": "2018.05.28", "title": "Израелски вестник: Роман Абрамович е пристигнал в страната, за да получи гражданство"}
