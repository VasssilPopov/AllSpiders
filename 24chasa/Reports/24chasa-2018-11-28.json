{"url": "https://www.24chasa.bg/novini/article/7175085", "text": "ГЕРБ ще промени Закона за електронните съобщения и ще наложи задължително разкриване на собствениците на медии, които разпространяват фалшиви новини. Това научи “24 часа” от управляващата партия. В момента собственост върху медиите в мрежата се разкрива само при тежко криминално престъпление, но не и когато се публикуват доказани лъжи. категоричен бе ключов депутат от ГЕРБ пред “24 часа”. “Това не са медии, това са клюкарници. И това не е свобода, а простотия - изригна пред “24 часа” председателят на ресорната парламентарна комисия по култура и медии Вежди Рашидов. И продължи: - Не може за това, че си карал с превишена скорост, да носиш наказание, а за това, че с фалшиви новини си окепазил живота на някого - не.” Думите му дойдоха като реакция на скандалните обвинения, които отправи 36-годишният депутат от БСП Филип Попов срещу своите колеги от ГЕРБ Десислава Атанасова, Делян Добрев, Красимир Велчев и Антон Тодоров. След като прочел публикации на сайтове като анонимните “Вале нюз” и informiran.net, той поиска Комисията за противодействие на корупцията и отнемане на незаконно придобитото имущество (КПКОНПИ) да се сезира и да провери публикациите в медиите по отношение на апартаментите на четиримата политици от ГЕРБ. Замесени в това “разкритие” са блогът 4udoslav, чийто девиз е “Да разгромим корумпираната власт със слово (не непременно с истини)”, сайтът “Вале нюз”, под чиято глава пък пише: “Издание за фалшиви новини и абсолютни измислици. Не вярвайте, това не е истина”. Дописката бе пусната и в информиран.нет, който излъга за гръцкия остров на Борисов и сам уточнява, че не проверява информациите си. Информацията, на която се основаваше сигналът на Попов, вчера вече бе свалена почти от всички сайтове. А “Вале нюз” пусна и уточнение, че не публикува истинска информация. То се прави заради демонстрираната от депутатите ниска култура, става ясно от уточнението.   “Ще напишем правилата всички заедно, разчитам и на помощта на сериозните медии. Ще създадем правила, за да се знаят собствениците на тези човека. Да се знае кои са мерзавците и клюкарите”, зарече се още Рашидов. Законодателството срещу фалшивите новини ще влезе в комисията му веднага след финализирането на други два закона - за културното наследство и за авторските права, които са вече в процедура. Промени в няколко закона с цел борба с фалшивите новини наскоро изготвиха и депутатите от ВМРО. От партията предлагат сайтовете, които са анонимни, да се закриват, ако на тях има позоряща информация. За целта всеки сайт ще трябва да слага информацията на лицето, което е администратор, и така, когато има проблем, на него ще може да му се търси отговорност по съдебен път. Освен това тези страници, които са създадени само за забавление и пускат измислени новини, ще трябва изрично да упоменават това. Нова промяна в медийния закон пък ще позволи на Съвета за електронни медии да регулира съдържанието и в медиите, които имат онлайн издания. Да се създаде държавен домейн, в който да се регистрират всички медии, предлагат още в законопроекта си от ВМРО. Идеята е така сериозните медии да се разграничават от останалите сайтове. Засега войводите предлагат домейнът да е   но подчертават, че подлежи на промяна. Освен това регистрацията в общия домейн ще позволи на СЕМ по-лесно да регулира съдържанието в онлайн изданията. Миналата седмица законопроектът на ВМРО мина първо четене в парламентарната комисия по култура. “Посещавам всяко населено място в страната. Действително се формира някакво напрежение, което го отдавам на това, че опозицията успя с натрупване на фалшиви новини да стопи донякъде разликата в процентите в социологическите сондажи.” Това каза зам.-шефът на ГЕРБ и лидер на парламентарната група на партията пред Нова тв. “В немалко случаи поднесената информация не отговаря на истината”, обобщи той по отношение на бума на фалшиви новини. И уточни, че управляващите се противопоставят на фалшивите новини с реалните политики, които провеждат. Като председател на националния предизборен щаб на партията Цветанов посещава непрекъснато страната. За разлика от БСП ГЕРБ изпълнява предизборните си обещания, изтъкна той. В ГЕРБ не се притесняват от служебен кабинет, а от факта, че предсрочни избори ще забавят реформите, уточни той. В момента приоритетите по управленската програма се изпълняват стриктно, категоричен е Цветанов.  “Не е наша работа да проверяваме дали са фалшиви сайтовете, или самите новини. Публикациите сами по себе си представляват сигнал по смисъла на закона. Затова ние вчера дори не сме пускали сигнал, а направихме искане до комисията да провери тези публикации - фалшиви ли са, верни ли са и т.н.” Така депутатът от БСП Филип Попов отговори в сряда на въпрос на “24 часа” защо от левицата подканват Комисията за противодействие на корупцията и отнемане на незаконното придобитото имущество (КПКОНПИ) да се самосезира за фейк новини. Още във вторник от името на левицата Попов поиска КПКОНПИ да се самосезира и да провери новината, че депутатите от ГЕРБ Десислава Атанасова, Делян Добрев, Красимир Велчев и ексдепутатът Антон Тодоров са получили жилища и офиси в комплекс “Царско село” и други в столицата. Пред журналистите Попов заяви, че новините са пуснати в няколко медии, но не назова имената им. БСП очаква да се изясни казусът с обитавания от Владислав Горанов апартамент. Историята тръгна в един и същи час от зрител на Слави Трифонов и левеещия се вестник “Сега” на Сашо Дончев. Дебатът се разгоря буквално в същия ден, в който започна обсъждането на бюджета на държавата, по което основен вносител е финансовият министър.  “По отношение на останалите трима народни представители и един вече бивш е редно комисията да провери какъв е случаят”, коментира още Попов.", "date": "2018.11.28", "title": "Спешно променят закон, за да са ясни собствениците на сайтовете “клюкарници” (Обзор)"}
{"url": "https://www.24chasa.bg/novini/article/7175011", "text": "Върховният представител на ЕС по въпросите на външните работи и политиката на сигурност Федерика Могерини е казала на президента на Косово Хашим Тачи, че решението за въвеждане на 100-процентни мита за стоките от Сърбия и Босна и Херцеговина трябва да бъде отменено, предаде ТАСС, позовавайки се на съобщение на външнополитическата служба на ЕС, разпространено след телефонен разговор между Могерини и Тачи. \"Върховният представител подчерта, че решението на правителството на Косово да увеличи до 100 процента митата върху стоките от Сърбия и Босна и Херцеговина допълнително усложнява ситуацията и не води нито към решение на проблемите на населението, нито към оправдаване на надеждите на Косово по отношение на настоящето и бъдещето\", се посочва в съобщението. \"Тази мярка не способства да установяването на добросъседски отношения и трябва да бъде отменена\". На 21 ноември Косово въведе 100-процентни мита за стоките от Сърбия и Босна и Херцеговина. Решението на Прищина предизвика протести сред сръбското население в северната част на страната.", "date": "2018.11.28", "title": "Могерини поиска от Косово да отмени 100-процентните мита за стоки от Сърбия"}
{"url": "https://www.24chasa.bg/novini/article/7175013", "text": "Държавният секретар на САЩ Майк Помпейо каза днес, че понижаването на равнището на американските отношения със Саудитска Арабия би било грешка и би навредило на националната сигурност, предаде Ройтерс. Помпейо и министърът на отбраната Джеймс Матис ще информират при закрита врата Сената за сведенията, с която разполага правителството във връзка със Саудитска Арабия и убийството на 2 октомври на журналиста Джамал Хашоги в саудитското консулство в Истанбул. Ще се обсъжда и гражданската война в Йемен, предава БТА. Убийството на саудитския гражданин изостри конфронтацията в Конгреса и медийното внимание, но понижаването на равнището на американско-саудитските връзки би било сериозна грешка за национална сигурност на САЩ и съюзниците им, написа в блог Помпейо малко преди началото на заседанието. В бележките си за изслушването в Сената, публикувани преди самия брифинг, Матис отбеляза, че оттеглянето на американската военна подкрепа в Йемен и спирането на продажбите на оръжие на важни партньори ще е грешка. Интересите ни в сферата на сигурността не може да бъдат пренебрегвани, дори когато търсим сметка за - както каза президентът Доналд Тръмп - \"недопустимото и ужасяващо престъпление\", каквото е убийството на Джамал Хашоги, посочва Матис. Помпейо изтъкна, че саудитците са твърде важен съюзник, който САЩ не могат да си позволят да изгубят, цитирайки помощта им за възпирането на Иран в района, за гарантиране на демокрацията в Ирак и в борбата с \"Ислямска държава\" и други екстремистки групировки. Кралството е могъща сила, допринасяща за стабилността в Близкия изток. Саудитска Арабия, както и САЩ, оценява какво огромна заплаха представлява за света Ислямска република Иран, допълни той. Помпейо каза също, че САЩ ще отпуснат още 131 милиона долара за хранителна помощ за Йемен. Ситуацията в Йемен би била много по-тежка, ако САЩ не участват на страната на водената от Саудитската Арабия военна коалиция срещу бунтовниците хуси, посочва Помпейо в подготвеното си изказване пред Сената, предаде Франс прес.", "date": "2018.11.28", "title": "Помпейо: Влошаването на отношенията ни със Саудитска Арабия би било грешка"}
{"url": "https://www.24chasa.bg/novini/article/7175032", "text": "\"Мати Болгария\" награди лидера на десните евродепутати от България и зам.-председател на Европейската народна партия Андрей Ковачев. От организацията връчиха на шефа на групата на ГЕРБ в ЕП медал и грамота. Ковачев е човекът, допринесъл най-много за признаването на българското малцинство в Албания. Той работи за всички наши общности зад граница. Ковачев, който като зам.-председател на Европейската народна партия отговаря за връзките й с Балканския и Средиземноморски регион, има и изключителна заслугата за историческия договор за добросъседство с Македония, подписан от премиерите Бойко Борисов и Зоран Заев. Също днес Ковачев прие в Брюксел зам.-министъра на външните работи на Македония Андрей Жерновски.", "date": "2018.11.28", "title": "\"Мати Болгария\" награди Андрей Ковачев"}
{"url": "https://www.24chasa.bg/novini/article/7175019", "text": "Премиерът Бойко Борисов и представители на майките на деца с увреждания се разбраха за финансирането на тяхната помощ догодина на среща в Министерски съвет, предаде БТА. ,каза пред журналисти след среща на Борисов с представители на майки на деца с увреждания Менда Стоянова, председател на бюджетната комисия. Бойко Борисов призова депутатите да изпълнят обещанията си и да приемат бюджета с нужните забележки, така че хората с увреждания да получат нужните грижи. Разбрахме се, че парите са достатъчно, и ако не се крадат през фалшиви ТЕЛК-ове, няма да има проблеми и ще има за всяко болно дете, каза Борисов. Парите в бюджета на МТСП за следващата година ще бъдат 1.363 млрд. лева, каза Менда Стоянова. Правим видими всички тези 150 млн. лева, които са отделени за хората с увреждания, те са гаранция за изпълнение за Закона за личната помощ и на закона за хората увреждания. Опасенията на майките са, че с приемането на Закона за личната помощ няма да има достатъчно пари за лични асистенти за тези деца след първи септември 2019 година, каза Вера Иванова, представител на майките с увреждания. Тоя посочи, че е доволна от днешната среща и очаква приемането на новите предложения. По-рано днес министърът на труда и социалната политика Бисер Петков посочи, че планираните за догодина 71 млн. лева за хората с увреждания са разчетени на база на броя потребители на услугата \"личен и социален асистент\" понастоящем и те са около 23-4 хиляди души. До 1 септември, както е записано в проекта, хората с увреждания, които получават тази услуга, ще продължат да я получават по досегашния ред и обем часове. Същевременно те ще имат право да минат оценка за определяне на лична помощ и от 1 септември да я получават, обясни министърът.", "date": "2018.11.28", "title": "Борисов: Ако не се крадат пари от фалшиви ТЕЛК-ове, ще има за всяко болно дете (Видео)"}
{"url": "https://www.24chasa.bg/novini/article/7175069", "text": "Американските тийнейджъри имат по-скоро позитивни, отколкото негативни виждания за социалните мрежи, показват резултатите от анкета на изследователския център \"Пю\", цитирани от Франс прес. Тийнейджърите ценят високо социалните мрежи, които им позволяват да бъдат по-добре информирани за живота и чувствата на приятелите си, предава БТА. Около 81 на сто от анкетираните на възраст между 13 и 17 години смятат, че благодарение на социалните мрежи са по-добре информирани за случващото се в живота на приятелите си, 69 на сто - че социалните мрежи им позволяват да са наясно относно чувствата на приятелите им, а 68 на сто - че социалните мрежи им осигуряват подкрепа в трудни мигове. Седемдесет и едно на сто виждат в социалните мрежи възможност да демонстрират креативността си. Според тях социалните мрежи имат много предимства. Едва 45 на сто са недоволни от \"театралния\" аспект на социалните мрежи, докато 13 на сто уверяват, че той ги смущава. Около 43 на сто усещат форма на натиск, която ги кара да качват онлайн единствено информации с позитивни коментари. Седемдесет и едно на сто заявяват, че социалните мрежи ги карат да се чувстват включени в някаква общност, а 25 на сто - че заради социалните мрежи се чувстват изключени от подобна общност.", "date": "2018.11.28", "title": "Анкета: Американските тийнейджъри - по-скоро позитивни за социалните мрежи"}
{"url": "https://www.24chasa.bg/novini/article/7175089", "text": "По програма, кръстена на българския класик Алеко Константинов, стипендианти от целия ЕС карат стаж в САЩ, Израел и Сингапур. Това става по програма A.L.E.C.O., която бе започната благодарение на евродепутата от ГЕРБ/ЕНП Андрей Новаков. Тя е интегрирана част от програмата “Еразъм за млади предприемачи”. През февруари Новаков, който е най-младият измежду всички 751 европейски депутати, представи у нас първата българска програма на ЕС - A.L.E.C.O. (Achieve Leadership in Entrepreneurship and Cooperation Opportunities ( . “Името на програмата е вдъхновено от българския писател и пътешественик Алеко Константинов и символизира пътуването, както и развитието на всеки млад човек, решил да стартира свой бизнес. Програмата започва като пилотен проект през 2016 г., финансиран от Европейската комисия на стойност 750 000 евро, с цел да разшири географския обхват на съществуващата вече програма “Еразъм за млади предприемачи” и да излезе извън границите на Европа”, разказа тази вечер Новаков, който направи в Брюксел отчет на програмата в присъствието на българския еврокомисар Мария Габриел. Новата програма “Еразъм за млади предприемачи - Global” предоставя възможността на иновативни предприемачи да подобрят и усъвършенстват професионалните си умения в САЩ, Израел и Сингапур чрез едностранен обмен. Стипендиите по програмата достигат до 3800 евро в зависимост от дестинацията. Няколко месеца след поставяне на официалното начало на A.L.E.C.O. програмата се радва на интерес от почти всички държави членки, удовлетворен е Новаков. Първоначалният заложен капацитет е от 120 души, а само сега програмата има 264 кандидати, което я прави сред първите по този показател. 12 са кандидатствалите предприемачи от България, като най-желаната дестинация за обмен е САЩ. Към момента по-голямата част от тях са в процедура по издаване на визи, уточни Новаков. В програмата по обмена участват 65 одобрени компании от цял свят. Сред най-желаните сфери за специализация са реклама и медии, информационни технологии, туризъм и архитектура, отчете Новаков.", "date": "2018.11.28", "title": "264 от ЕС искат на стаж в САЩ по първата българска европрограма"}
{"url": "https://www.24chasa.bg/novini/article/7175094", "text": "Италианските власти власти арестуваха днес ливанеца от палестински произход Алхадж Ахмад Амин, заподозрян в подготовката на атентат на терористичната организация \"Ислямска държава\", предаде Франс прес. Ливанецът е арестуван в малкия град Макомер, намиращ се на остров Сардиния. Подозира се, че той е подготвял нападение с отрова, предава БТА. \"Става дума за много важен арест. Заподозреният е арестуван за връзки с международния тероризъм\", заяви на пресконференция в Рим Федерико Кафиеро де Рао, ръководител на Дирекцията за борба с мафията и тероризма. Заподозреният \"е обвинен, че се е врекъл във вярност на терористичната псевдодържава Даеш (арабското название на \"Ислямска държава\") и че е подготвял нападение с рицин и антракс\", посочи Де Рао. Според италианските медии в операцията по задържането на Амин са участвали много полицаи, сред които и отряд за специално реагиране. Улиците в центъра на Макомер са били блокирани, за да бъдат осуетени евентуални опити на мъжа да избяга. Той бил арестуван пред дома си, веднага щом се качил в паркирания си пред входа микробус. Според италианския вестник \"Република\" жителите на Макомер първоначално помислили, че става дума за нападение срещу банка, тъй като микробусът бил паркиран пред банков клон.", "date": "2018.11.28", "title": "Хванаха ливанец в Италия, планирал атентат на \"Ислямска държава\""}
{"url": "https://www.24chasa.bg/novini/article/7174903", "text": "Парламентът прие бюджетите на президента, омбудсмана и Сметната палата за 2019 г. Това стана с гласуване на текстове от закона за държавния бюджет за следващата година. В бюджета за Администрацията на президента са заложени разходи в размер на 7 327 000 лв. От тях за персонал ще отидат 4 995 000 лв., а за придобиване на дълготрайни активи и основен ремонт 200 000 лв. В бюджета на омбудсмана са предвидени разходи в размер на 3 159 000 лв. От тях за персонал са заложени 2 048 000 лв, а за придобиване на дълготрайни активи и основен ремонт 51 000 лв. В бюджета на Сметната палата се залагат разходи в размер на 18 390 000 лв. От тях за персонал се предвиждат 15 518 000 лв., а за придобиване на дълготрайни активи и основен ремонт 924 000 лв. Парламентът прие бюджетите на Министерския съвет и на някои министерства за 2019 г. Това стана с гласуване на текстове от закона за държавния бюджет за следващата година. В бюджета на Министерския съвет са предвидени разходи в размер на 95 086 000 лв. От тях за персонал са 58 934 000 лв., за субсидии и други текущи трансфери - 5 500 000 лв., за текущи трансфери, обезщетения и помощи за домакинствата 150 000 лв., за придобиване на дълготрайни активи и основен ремонт - 4 675 000 лв. Предвиждат се 27 286 300 лв. за политика в областта на осъществяването на държавните функции на територията на областите в България. За политика в областта на правото на вероизповедание са отделени 5 703 900 лв. За политика в областта на архивното дело са отделени 6 891 200 лв., за бюджетна програма \"Администрация\" - 12 403 400 лв., за бюджетна програма \"Убежище и бежанци\" - 8 963 800 лв. В бюджета на Министерството на финансите са заложени разходи в размер на 521 211 000 лв. В бюджета на Министерството на външните работи са заложени разходи в размер на 132 669 600 лв. Предвиждат се 110 295 500 лв. за политика в областта на развитието на ефективна дипломатическа служба, за политика в областта на публичната дипломация - 853 200 лв., а за политика в областта на активната двустранна и многостранна дипломация - 21 520 900 лв. Парламентът прие бюджетите на министерствата на отбраната и на вътрешните работи за 2019 г. Това стана с гласуване на текстове от закона за държавния бюджет за следващата година. В бюджета на Министерството на отбраната са предвидени разходи в размер на 1 414 211 000 лв. За персонал са заложени 995 922 300 лв., за субсидии и други текущи трансфери - 2 828 000 лв., за текущи трансфери, обезщетения и помощи за домакинствата 1 060 000, за придобиване на дълготрайни активи и основен ремонт 103 397 700 лв. За политика в областта на отбранителните способности са заделени 1 331 231 000 лв., а за политика в областта на съюзната и международната сигурност - 82 980 000 лв. За Военна академия \"Г. С. Раковски\" са предвидени 7 490 000 лв., за Националния военен университет \"Васил Левски\" - 14 754 100 лв., а за Висше военноморско училище \"Н. Й. Вапцаров\" - 5 854 000 лв. В бюджета на Министерството на вътрешните работи са заложени разходи в размер на 1 514 790 200 лв. От тях за персонал са предвидени 1 377 853 200 лв., а за придобиване на дълготрайни активи и основен ремонт - 14 947 000 лв. За политика в областта на противодействието на престъпността и опазването на обществения ред са предвидени 877 714 000 лв., за политика в областта на защитата на границите и контрол на миграционните процеси - 212 048 000 лв., за политика в областта на пожарната безопасност и защитата на населението при извънредни ситуации - 257 810 000 лв., за политика в областта на управлението и развитието на системата на МВР 167 218 200 лв. Парламентът одобри 548 575 900 лева разходи в бюджета на Министерството на здравеопазването /МЗ/ за 2019 г. Депутатите гласуваха на второ четене текстове от законопроекта за държавния бюджет за следващата година. От опозицията отбелязаха, че ръстът спрямо бюджета на МЗ за 2018 г. е в размер на 53 млн. лева, но предвид заложените промени в сектора и особено след сливането на Изпълнителна агенция \"Медицински одит\" и Изпълнителната агенция по трансплантации в новосъздадената агенция \"Медицински надзор\", предвиденият финансов ресурс бил недостатъчен. Планираните бюджетни взаимоотношения от централния бюджет към бюджета на Министерството на здравеопазването са в размер на 554 075 900 лева, от тях предоставените трансфери на Националната здравноосигурителна каса са в размер на 43 000 000 лева. За политика в областта на промоцията, превенцията и контрола на общественото здраве за догодина са заложени 101 125 000 лева, за диагностика и лечение - 392 658 500 лева, за лекарствени продукти и медицинските изделия - 34 397 800 лева. За капиталови разходи са предвидени 19 900 000 лева. Отхвърлено беше предложението на БСП да бъдат отпуснати допълнителни 12 млн. лева за доизграждане на новия болничен комплекс в Ямбол. Депутатите приеха окончателно бюджета на енергийното министерство за догодина. Заложените приходи, помощи и дарения са 155 299 900 лв., а разходите - 84 737400 лв. За придобиване на дълготрайни активи и основен ремонт са предвидени 800 000 лв. Министерството на околната среда и водите догодина ще разчита на приходи, помощи и дарения за 51 978 500 000 лв. Разходите са - 52 627 100 лв. За Предприятието за управление на дейностите по опазване на околната среда са заложени 69 100 000 лв. Икономическото министерство ще има приходи, помощи и дарения от 26 090 000 лв. Заложените разходи са за 84 233 500 лв. Депутатите приеха и бюджета на Министерството на туризма. Приходите, които се очакват, са 9 823 800 лв., от собственост - 4 571 200 лв. Разходите на ведомството ще са 19 352 800 лв. Парламентът прие и бюджетите на Министерството на образованието и науката и на Министерството на културата за 2019 г. Това стана с приемане на текстове от закона за държавния бюджет за следващата година. В бюджета на Министерството на образованието и науката са предвидени разходи в размер на 664 974 600 лв. От тях за персонал са заложени 372 573 100 лв. За придобиване на дълготрайни активи и основен ремонт са отделени 11 148 200 лв. За текущи и капиталови трансфери за чужбина са предвидени 8 350 000 лв. За политика в областта на всеобхватното, достъпно и качествено предучилищно и училищно образование, Учене през целия живот са заложени 578 388 600 лв., за политика в областта на равен достъп до качествено висше образование и развитие на научния потенциал - 80 448 700 лв., за бюджетна програма \"Администрация\" - 6 137 300 лв. За БАН и за държавните висши училища са отделени 551 397 900 лв. От БСП изразиха положително отношение към планираното увеличение на заплатите на учителите, но поискаха допълнителни средства за висшите училища и БАН. Министърът на образованието и науката Красимир Вълчев не се съгласи с критиките на опозицията и подчерта, че средствата за БАН са увеличени в много голяма степен, а една от 11-те национални научни програми е за подкрепа на млади учени и постдокторанти. Той припомни, че Народното събрание е приело Национална стратегия за насърчаване на научните изследвания, в която е заложено увеличаване на средствата за тях и тази стратегия се изпълнява. \"Средствата за научни изследвания са увеличени с близо 200 млн. лв. за две години. Субсидията на БАН за тази година беше увеличена с 6 млн. лв., впоследствие с още 15 млн. лв. Бяха одобрени национални научни програми в размер на 20 млн. лв., от които 10 млн. лв. ще постъпят в БАН. Бяха одобрени 10 млн. лв. за изпълнение на националната пътна карта за научна инфраструктура, от които 7 млн. лв. ще постъпят в БАН. Средствата за Фонд \"Научни изследвания\" бяха увеличени с 8 млн. лв., от които близо 4 млн. лв. ще постъпят в БАН. Сумарно средствата са увеличени с над 40 млн. лв. Този ръст е без аналог в други години и други бюджетни организации\", заяви Вълчев. Разликата е, че вие предлагате това увеличение да стане безусловно, а ние сме го заложили чрез Фонд \"Научни изследвания\" и най-вече чрез националните научни програми, т.е. срещу възлагането на определени дейности, които имат значение за обществото и се извършват на конкурентен принцип или държавата е възложила на БАН, допълни той. В бюджета на Министерството на културата са заложени разходи в размер на 194 396 200 лв. От тях за персонал са 115 649 100 лв., за придобиване на дълготрайни активи и основен ремонт са 7 654 700 лв. За политика в областта на опазване на движимото и недвижимото културно наследство са отделени 20 888 800 лв. За политика в областта на създаване и популяризиране на съвременно изкуство в страната и в чужбина и достъп до качествено художествено образование са отделени 168 345 700 лв. за бюджетна програма \"Администрация\" - 5 161 700 лв. От БСП заявиха, че средствата за култура са замразени и в бюджета културата е като сираче, оставено на студа.", "date": "2018.11.28", "title": "Парламентът прие бюджетите на президента, омбудсмана, Сметната палата и министерства за 2019 г."}
{"url": "https://www.24chasa.bg/novini/article/7175162", "text": "САЩ трябва да престанат да поощряват провокационните действия на Украйна и вместо това да посредничат между Киев и контролираните от бунтовниците райони на Украйна, каза днес руският външен министър Сергей Лавров, цитиран от Ройтерс. Той добави, че тези поощрения на Вашингтон за Киев много \"го огорчават\", предаде БТА. Лавров говори пред репортери в Женева след разговорите си с швейцарския си колега Игнацио Касис. Според Лавров \"с провокацията в Керченския проток украинските власти се опитаха да напомнят на Запада за себе си, защото на Европа (украинският) режим съвсем й омръзна\". Освен това с тази провокация управниците в Киев се опитват да решат свои вътрешни проблеми, добави той. Руският външен министър каза, че руската страна разполага с документи и данни от разпити, потвърждаващи, че на екипажите на украинските кораби е било наредено да не информират \"властите в Керченския проток и да се опитат тайно да влязат в Азовско море\", предаде Асошиейтед прес. Лавров говори и за провеждащата се днес и утре международна среща за Сирия в казахстанската столица Астана, която според него трябва да помогне за напредък по въпроса за уреждането на конфликта там и за създаване на инфраструктура за завръщането на бежанците. Той добави, че всичко това става \"в рамките на политическия процес за подготовка на преговорите под егидата на ООН в Женева\".", "date": "2018.11.28", "title": "Лавров: САЩ трябва да престанат да поощряват украинските провокации"}
{"url": "https://www.24chasa.bg/novini/article/7174925", "text": "Текстовете на законите за хората с увреждания и личната помощ не са приети окончателно и майките на деца с увреждания не бива да се притесняват, че исканията им не са изпълнени. Това каза пред   председателят на парламентарната комисия по труда и социалната политика д-р Хасан Адемов. Вчера на заседание на комисията се разрази скандал между майките и омбудсмана Мая Манолова от една страна и членовете на комисията от друга. Майките възразиха, че от 930-те лева, които се отпускат на децата с най-тежки увреждания, 380 лв. отиват в общината, предоставяща социалните услуги. „Майката може продължи да получава тези 930 лева и с тях да решава проблемите, които са свързани с интеграция на детето, но ако тя реши да ползва личен асистент – да отдели тези 380 лева, които ѝ гарантират личен асистент. Ако те не са ѝ достатъчни, по линия на допълнително финансиране на личната помощ ще има възможност да се възползва от тази помощ”, посочи Адемов. По думите му различията по текстовете могат да бъдат преодолени при добра воля от двете страни. „Единият от текстовете, които предизвикват напрежение, е възможността да се изключи двойно финансиране. Ако потребността от личен асистент е финансирана от държавния бюджет, както е записано в Закона за държавния бюджет. Идеята е да няма двойно финансиране на една и съща потребност – единия път от държавния бюджет, втори път от други източници“, уточни председателят на социалната комисия. Според него притеснението идва от това, че така написан текстът позволява тълкуване.", "date": "2018.11.28", "title": "Д-р Хасан Адемов: Текстовете за хората с увреждания могат да бъдат изгладени при добра воля"}
{"url": "https://www.24chasa.bg/novini/article/7174940", "text": "Германското правителство днес призова правителствата на Сърбия и Косово да избягват ескалация на напрежението и да възобновят диалога, предаде ДПА. Говорителят Щефен Зайберт критикува както сръбската кампания срещу приемането на Косово в международната агенция за полицейско сътрудничество Интерпол, така и последвалото решение на Косово да наложи 100-процентови мита на сръбските стоки и услуги, предаде БТА. \"Призоваваме всички страни да избягват ескалация на напрежението\", заяви Зайберт в Берлин, като добави, че нормализирането на сръбско-косовските отношения е предпоставка за преговорите за присъединяване на Сърбия към ЕС. Косово, 90-процента от чието население е албанско, обяви независимост от Сърбия през 2008 г, която е призната от мнозинството от западните сили, но не и от Белград.", "date": "2018.11.28", "title": "Берлин: Сърбия и Косово да избягват ескалация на напрежението"}
{"url": "https://www.24chasa.bg/novini/article/7173880", "text": "А сега накъде? Този въпрос рано или късно намира своето място в живота на почти всеки човек, без значение дали е свързан с кариерата или личния живот. Отговорът невинаги е лесен. Дори в подобен момент на кръстопът обаче решение има и то все по-често се открива чрез познатия вече и у нас коучинг. Този нов метод, свързан с личностното развитие, се заражда през 80-те години на миналия век и днес намира широко приложение в цял свят. Целта на коучинга е да подпомага хората в откриването, поставянето и реализирането на конкретни цели в живота и бизнеса, когато имат нужда от това. В основата му седи задаването на силни въпроси, такива, които ще му помогнат по-бързо и лесно да достигне до целта си, за което е необходим дълъг процес на обучение. В този смисъл в центъра на коучинга не седи коучът, а човекът, който с помощта на своя коуч (партньор) сам начертава стъпка по стъпка пътя, който ще извърви до осъществяването на поставената цел, а преди това ще изкристализира самата цел, ако тя е неясна. Една от известните истории, свързани с появата на коучинга, е през спорта. Прави се вместо спортистите, които тренират, но знаят как да вдигнат потенциала им, така че те да постигат все по-високи резултати. В този смисъл коучът помага на хората да постигнат върхови резултати в живота си. Коучингът стъпва и на постиженията на невронауката, има много допирни точки и с невролингвистичното програмиране. Фокусира се върху хората, тяхната вътрешна сила и силата на ума, защото всяко нещо, преди да се материализира, се визуализира в нечий ум. За разлика от работата с психолог или терапевт, с които не рядко се бърка, коучингът е насочен към намиране на решения, а не на анализ на проблемите, довели до конкретното състояние. По тази причина е и все по-търсен, особено от бизнеса, защото в компаниите с изградена коучинг култура текучество на кадри е много по-ниско от средното в съответния сектор, а ангажираността на хората чувствително по-голяма.  “Не отричаме проблемите, но те не са във фокуса на нашата работа. Ние гледаме към бъдещето и към достигането на конкретни цели и решения в него”, обяснява Мария Стайкова. Тя е професионален коуч и председател на българското представителство на международната коучинг федерация ICF. Това е най-голямата коучинг организация в света, която повече от 20 години задава професионалните и етични стандарти в професията, която не е регулирана от държавен стандарт в над 95% от страните по света.  Работата с коуч е процес, Срещите са 1-2 пъти в месеца, като при всяка сесия се поставят конкретни, по-малки цели, които ще доведат клиента до крайната му цел, дефинират се стъпките за постигането им и се планира кога ще бъдат извършени. “Затова същинската работа се случва между сесиите, когато клиентът е отговорен да изпълни всичко онова, което сам е начертал като план”, обяснява Мария. Всъщност най-голямата сила на коучинга е, че Така човек може сам да стигне до целите, решенията и пътя към тях, да ги осъзнае и да поеме отговорността за постигането им. “За всяка една цел може да има и по-кратък и по-успешен път, но ако клиентът не е готов да го поеме, няма да се сети за него, а и някой да му го каже, не е сигурно, че ще го приеме”, казва Мария Стайкова. Освен това, когато е взел решенията сам, той е този, който носи отговорност за постигането им и резултатите от тях. Логичен обаче е и въпросът възможно ли е човек да загуби способността си сам да се справя с определени трудности в живота, да развие “зависимост” към коучинга и винаги да търси подобна подкрепа. “Възможно е, но по силата на етичния кодекс, който всеки ICF коуч спазва, нямаме право да продължим взаимоотношения с даден клиент, ако видим, че се получава тази зависимост. Колкото и да е парадоксално, мерило за нашия успех е, когато клиентът каже, че няма нужда от нас”, обяснява Мария. Днес коучинг културата е основен елемент в огромна част от компаниите по света. Причината е, че води само до положителни за тях резултати - мнение, което категорично споделят 80% от фирмите, допуснали коучинга като част от управлението си. Според едно от глобалните проучвания на ICF, компаниите с изградена коучинг култура се отличават с по-голяма ангажираност на служителите си - 61% спрямо 53% и по-добри финансови резултати - 46% спрямо 39%. Резултатите са спрямо средното ниво на компаниите от същия сектор без изградена силна коучинг култура. Това се забелязва особено ясно в компании, където преобладават работещите млади хора от поколението У, или така наречените Милениали. Някои от елементите на изградена силна коучинг култура са: компаниите да работят с външни коучове, да имат обучени професионални вътрешни коучове и мениджърите в тези компании да използват коучинг подход в работата си. Също така да има отделен бюджет за коучинг и мениджърите и служителите да познават и зачитат ефекта от коучинга. През последните години българските компании също се отварят към коучинг културата, макар и по-бавно. “Вярвам, че професията ни все повече набира сила в България, но все още не е достатъчно известна. Важно е практикуването да бъде според професионални стандарти, за да може хората да разберат каква е ползата от нея и наистина да вземат най-доброто от коучинга”, обяснява Мария. Вече има случаи на успешни български компании, които инвестират време, средства и усилия в изграждането на коучинг култура, за да си осигурят конкурентно предимство в сектора си и за вбъдеще.", "date": "2018.11.28", "title": "Коучинг учи младите да вземат решения"}
{"url": "https://www.24chasa.bg/novini/article/7174955", "text": "Парламентът прехвърли 71,5 млн. лв. от централния бюджет към социалното министерство. Това предложи шефката на бюджетната комисия Менда Стоянова. \"Гледайки бюджета на Министерството на труда и социалната политика, хората не виждат 150-те милиона, а виждат по-малко със 71,5 млн. лв. и у тях се породи недоверие, подхранвано от други хора, които се опитват да спекулират с тях и мъката им, затова че някой се опитва да не даде пари. Затова правя това предложение, за да е ясно на всички, че тези 150 млн. лв., които бяха обещани от премиера са факт и всички могат да ги видят в бюджета на социалното министерство\", заяви Стоянова. Тя мотивира предложението си, че тези средства трябва да бъдат в бюджета на социалното министерство, за политика в областта на хората с увреждания и допълни: \"Тази сума е записана сега в централния бюджет, защото когато е правен бюджета на социалното министерство нямаше още текстове в закона за хората с увреждания и личните асистенти\" Текстовете бяха подкрепени от 155 народни представители и 1 депутат, който гласува \"против\".", "date": "2018.11.28", "title": "Парламентът прехвърли 71,5 млн. лв. от централния бюджет към социалното министерство"}
{"url": "https://www.24chasa.bg/novini/article/7174960", "text": "Осем саркофага, във всеки от които има древноегипетска мумия, бяха открити в пирамида в некропола Дашур, южно от Кайро, съобщиха световните информационни агенции. Започналите през август изкопни работи дадоха възможност да бъдат открити 8 саркофага от варовик с мумии във вътрешността им, оповестиха от министерството по въпросите на паметниците на културата на Египет, предаде БТА. Саркофазите се намирали в пирамидата на Аменемхат Втори и датират от 700 - 300 г. пр. Христа. Мумиите са покрити с цветен материал, използван при производството на древноегипетски маски и съставен от слоеве ленено платно или папирус, покрити с хоросан. Три от мумиите са съхранени много добре. Новооткритите мумии ще бъдат изложени в бъдещи музеи в курортните селища Хургада и Шарм ел Шейх на брега на Червено море, в източната част на страната.", "date": "2018.11.28", "title": "Откриха 8 древноегипетски мумии в некропола Дашур"}
{"url": "https://www.24chasa.bg/novini/article/7174969", "text": "69-годишен мъж е починал в ареста на Националната следствена служба вчера.От правосъдното министерство обясниха за \" , че той е бил извеждан до болници многократно. Мъжът бил с оплаквания за болки в корема. От министерството поясниха, че щом е бил връщан в ареста, в лечебните заведения не са установявани сериозни заболявания, налагащи той да бъде пуснат. Към момента не е ясна причината за смъртта, тъй като все още няма резултати от аутопсията. От министерството поясниха, че на арестанта не е отказвана медицинска помощ.", "date": "2018.11.28", "title": "Възрастен мъж почина в ареста на Националната следствена служба"}
{"url": "https://www.24chasa.bg/novini/article/7174830", "text": "Гръцки съдебен лекар заяви, че общо четирима души са загинали  , които вероятно са били заспали на жп линията, предаде Асошиейтед прес. Никос Киснидис заяви за АП, че жертвите са двама мъже и две жени на възраст 30-35 години. Той смята, че те са лежали, когато влакът връхлетял и ги разчленил, като влачил телата им в продължение на 200 метра, предава БТА. Катастрофата е станала късно вечерта в понеделник, но за нея беше съобщено на следващата сутрин, когато машинистът видял човешките останки и се обадил в полицията. Първоначално официални представители заявиха, че трима души са загинали, но полът и възрастта им не бяха изяснени. Те са били блъснати от влака близо до село Филакас между североизточните градове Александруполис и Комитини.", "date": "2018.11.28", "title": "Общо четирима са прегазените от влака в Гърция"}
{"url": "https://www.24chasa.bg/novini/article/7174859", "text": "Районният съд в Симферопол постанови и останалите девет украински моряци да бъдат арестувани, предаде ТАСС. Същият съд реши вчера да остави в ареста 15 от общо 24-та украински моряци, които в неделя влязоха в Азовско море от Черно море през Керченския проток. Русия заяви, че това е незаконно преминаване на морската й граница, предава БТА. Украйна осъди днес, както подчерта, незаконното задържане от Русия на украинските моряци и изпрати до руското външно министерство протестна нота.", "date": "2018.11.28", "title": "Съдът в Симферопол: Арест и за останалите 9 украински моряци"}
{"url": "https://www.24chasa.bg/novini/article/7174869", "text": "Наказателният съд в Скопие определи за бившия премиер Никола Груевски мярката 30-дневен арест, смятано от деня на откриването му и лишаването му от свобода, предаде агенция МИА, цитирана от БТА.  Арестът е определен за делото \"Талир\" за незаконно финансиране на ВМРО-ДПМНЕ. Бившият премиер Никола Груевски, който бе осъден на две години затвор по делото \"Танк\" за злоупотреба с влияние, избяга в Унгария и получи убежище там.", "date": "2018.11.28", "title": "30-дневен арест за Никола Груевски"}
{"url": "https://www.24chasa.bg/novini/article/7174881", "text": "Австралийски учени стартираха амбициозен проект за спасяването на Големия бариерен риф, в който се предвижда отглеждането на ларви на корали и повторното им заселване в океана, съобщава Франс прес, цитирана от БТА.  За целта през следващите няколко дни учените ще започнат да събират яйца и сперма от корали. Тогава ще започне репродуктивният сезон на тези животни, който е доста краткотраен - между 48 и 72 часа. Новата научна програма, озаглавена \"Проект за възстановяване чрез ларви\", ще има за цел да оползотвори максимално репродуктивния материал на коралите, по-голямата част от който бива разпръскван от вълните и теченията. Успоредно с него австралийските учени ще развъждат и микроводорасли, които живеят в симбиоза с коралите и им придават характерното оцветяване, като им служат и за храна. Ларвите ще бъдат пуснати на най-увредените места в Големия бариерен риф. Първоначално ще бъдат възстановени няколко декара, като целта е излекуваните площи на рифа да се измерват в бъдеще с квадратни километри. С новата възстановителна програма специалистите се надяват да спасят най-голямото коралово образувание на света с площ от 345 хиляди квадратни километра. През последните години Големият бариерен риф понесе силни щети, свързани с избелването на коралите, дължащо се на глобалното затопляне на климата.", "date": "2018.11.28", "title": "Учени стартираха амбициозен проект \nза спасяването на Големия бариерен риф"}
{"url": "https://www.24chasa.bg/novini/article/7174894", "text": "На съвместно заседание народни представители от Комисията по външна политика и Комисията по европейските въпроси и контрол на европейските фондове разговаряха с посланика на Великобритания Ема Хопкинс за Брекзит. По време на срещата беше представен преговорният процес между Европейския съюз и Великобритания. В този контекст бяха засегнати и бъдещите двустранни отношения между България и Великобритания. Това съобщиха от пресцентъра на Народното събрание. Председателят Комисията по външна политика Джема Грозданова е подчертала, че дипломатическите връзки между България и Великобритания винаги са били добри и изрази надеждата си, че те ще продължат да се развиват и след Брекзит. Тя е акцентирала върху приетата политическа декларация по време на последната среща на върха на Европейския съюз и т.нар принцип на реципрочност, който в бъдеще ще спомага за сигурността на българските граждани във Великобритания. Народният представител Радостин Танев е поставил въпроса за евентуално увеличение на студентските такси за обучаващите се от ЕС във Великобритания след Брекзит. Посланик Хопкинс е отговорила, че Обединеното Кралство иска да запази чуждестранните студенти. Очаква да бъдат утвърдени мерки, които ще насърчат достъпа на чуждестранни студенти и през следващите години. След гласуването в парламента има преходен период от две години, в които ще уточним условията на нашите нови взаимоотношения с Европейския съюз, е посочила Ема Хопкинс. По думите й по този начин хората и бизнесът ще имат възможност да се подготвят окончателно за Брекзит. Ако парламентът на Обединеното Кралство отхвърли постигнатото споразумение, последствията ще бъдат неясни, е казала посланикът на Великобритания у нас. По отношение на българите и останалите граждани, които трябва да кандидатстват за статус на уседналост по споразумението в Обединеното Кралство Ема Хопкинс е обяснила, че е създаден дигитален процес за неговото въвеждане. Кандидатури ще се приемат след март 2019 г. до юни 2021 г. Според посланика това ще бъде една бърза и ефикасна процедура, като за целта ще има и комуникационна кампания с конкретни насоки на няколко европейски езика.", "date": "2018.11.28", "title": "Български депутати разговаряха с посланика\nна Великобритания Ема Хопкинс за Брекзит"}
{"url": "https://www.24chasa.bg/novini/article/7174900", "text": "Представители на протестиращите майки на деца с увреждания отиват на среща с премиера Бойко Борисов в Министерския съвет, предаде БТА. Това стана след като те повече от два часа преговаряха в Народното събрание в кабинета на председателя на парламента Цвета Караянчева с министъра на труда Бисер Петков, председателя на бюджетната комисия Менда Стоянова във връзка със спорни текстове от проекта на закон за личната помощ.", "date": "2018.11.28", "title": "Протестиращи майки на деца с увреждания ще се срещнат с премиера в Министерския съвет"}
{"url": "https://www.24chasa.bg/novini/article/7174905", "text": "Момченце успя да засенчи папа Франциск на днешната обща аудиенция във Ватикана, предадоха световните агенции. Шестгодишният Венцел Вирт присъствал на общата аудиенция заедно с родителите си. В даден момент обаче детето се отегчило и се покатерило на сцената във ватиканската зала за аудиенции. Швейцарските гвардейци и ватиканските жандармеристи не се възпротивили на появата на малчугана и го оставили да тича и си играе на воля около Франциск, докато останалите духовници четели религиозни текстове на различни езици, предава БТА. Майката на детето се притеснила и се доближила до сцената, за да прибере детето. Тя обяснила на папата, че момченцето не можело да говори. Папата й казал: \"Оставете го тук, оставете го\". Тогава майката се дръпнала и детето продължило да си играе. Когато Франциск взел накрая микрофона, за да говори на общата аудиенция, той разказал, че малкият Венцел имал говорни проблеми, но знаел как да комуникира и да изразява себе си. \"И той има нещо, което ме кара да се замисля, а именно той е свободен. Да той е недисциплиниран, но е свободен\", каза папата. После допълни: \"Когато Исус е казал, че трябва да сме като децата, това означава, че трябва да имаме свободата, която детето има пред баща си\". По-късно бащата на малкия Венцел разказа пред журналисти, че синът му имал освен проблемите с говора и поведенчески проблеми. Семейството пътувало от Верона до Рим за аудиенцията при папата и детето било изморено от дългия път и от чакането, ето защо се изявило по този начин днес, разказа още бащата. Той допълни, че когато малкият Венцел научил, че семейството му ще ходи в Рим, за да види папата, той бил много развълнуван. Папата, който е аржентинец, пък бил развълнуван, че у детето има и аржентинска жилка, тъй като майката на Венцел била с двойно гражданство - италианско и аржентинско.", "date": "2018.11.28", "title": "Нямо момченце се качи при папата и тича около него на аудиенция във Ватикана (Снимки, видео)"}
{"url": "https://www.24chasa.bg/novini/article/7174924", "text": "Кремъл съобщи днес, че президентите на Русия и САЩ Владимир Путин и Доналд Тръмп ще се срещнат в рамките на форума на Г-20 в Буенос Айрес, за да потърсят начин да намерят изход от задънената улица, до която са стигнали отношенията им, предаде Ройтерс, цитирайки съветника на Кремъл Юрий Ушаков. Срещата на двамата в аржентинската столица бе подложена на съмнение вчера, след като Тръмп каза в интервю за \"Вашингтон пост\", че може да я отмени заради задържането от Русия на три украински кораба в Керченския проток. Кремъл обаче заяви, срещата не е отменена, предаде БТА. Днес Ушаков каза пред репортери, че Москва би предпочела Вашингтон да използва преки дипломатически канали за разговор с Русия, вместо да прави това чрез медиите. На срещата си в Буенос Айрес двамата лидери ще обсъждат стратегическата стабилност и намерението на САЩ да се изтеглят от договора за премахване на ракетите със среден обсег, регионални проблеми, включително инцидента в Керченския проток, а също проблемите около Сирия, Иран и Северна Корея, каза Ушаков. \"Мога да потвърдя, че двете страни се договориха за мястото и времето на провеждането на тази среща\", увери съветникът на Путин. Освен това в събота сутринта руският лидер ще има работна закуска с германската канцлерка Ангела Меркел, добави Ушаков. В Буенос Айрес Путин ще има и среща със саудитския престолонаследник принц Мохамед бин Салман и ще обсъди с него убийството в Турция на саудитския журналист Джамал Хашоги. На 30 ноември Путин ще се срещне поотделно с китайския президент Си Цзинпин и с френския президент Еманюел Макрон. В Буенос Айрес ще се проведе и среща на лидерите на БРИКС във формат РИК (Русия, Индия, Китай), съобщи Ушаков, цитиран от ТАСС. На 1 декември Путин ще разговаря в Буенос Айрес с японския премиер Шиндзо Абе. Двамата ще обсъдят \"механизма за сключването на мирен договор\". В тази връзка Ушаков припомни, че те още по-рано \"са се договорили за ускоряване на преговорния процес на основата на съвместната декларация от 1956 г.\". На днешния пресбрифинг Ушаков съобщи, че руският президент е отклонил искането на украинската страна за телефонен разговор между двамата президенти - Путин и Порошенко.", "date": "2018.11.28", "title": "Кремъл: Среща Путин-Тръмп в Буенос Айрес \nще има"}
{"url": "https://www.24chasa.bg/novini/article/7174976", "text": "Лошото време обърка и разписанието на влаковете. Заради снега много хора бяха принудени да чакат с часове на гарите. Най-голямо беше закъснението на влака София - Бургас - 3 часа, предаде NOVA.  От БДЖ се извиниха на пътниците и обещаха, че ще ги компенсират или с възстановяване на сумата на билета или с безплатно пътуване по избор. Закъснение имаше и на други влакове в страната. Това доведе до напрежение сред пътниците,които всекидневно използват държавната железница. От БДЖ признаха още, че някои от проблемите се дължат на технически повреди на локомотивите и липса на електрозахранване заради паднали дървета. „Днес изживяваме кризисен период и малко влошаване на времето доведе до един дисбаланс в оборота. Всеизвестно е, че работим с морално остарял парк, с малки резерви”, заяви началникът на отдел \"Организация на превозите\" в БДЖ Ивайло Георгиев.", "date": "2018.11.28", "title": "Лошото време обърка разписанието на влаковете"}
{"url": "https://www.24chasa.bg/novini/article/7174984", "text": "В Берлин днес започна Четвъртата германска ислямска конференция, на която представители на правителството, водачи на мюсюлманската общност, експерти и имами ще обсъждат засилването на интеграцията на изповядващите исляма в християнска Германия, предадоха Асошиейтед прес и ДПА. При откриването на форума вътрешният министър Хорст Зеехофер каза, че диалогът с мюсюлманите в Германия ще обхване техните \"вярвания, убеждения и традиции\" и това как те да съжителстват с \"културата и ценностите, залегнали в германското общество\", предава БТА. По думите му трябва да се подобри интеграцията на пристигналите след 2015 г. над един милион мюсюлмани и те да положат усилия за спазването на основните немски ценности и да научат езика. Зеехофер изтъкна като важни задачи обучението на имами да става в Германия и да спре финансирането на джамии от чужбина. Малцина наблюдатели очакват положителни резултати от конференцията предвид обстоятелството, че тя се председателства от твърдолинейния баварски консерватор Хорст Зеехофер. През март той бе разкритикуван за думите си, че ислямът не е част Германия, която е създадена от християни.", "date": "2018.11.28", "title": "Германия иска диалог със своите 4,5 млн. мюсюлмани"}
{"url": "https://www.24chasa.bg/novini/article/7174994", "text": "Близо 60 процента от румънците заявяват, че са по-скоро съгласни с обединение на Румъния с Република Молдова, докато 27 процента са против, според проучване на института Авангард, публикувано днес, предаде Аджерпрес. Анкетата сочи, че 59 процента от румънците по-скоро подкрепят идеята за обединение със североизточната съседка, 27 процента са по-скоро против, а 14 процента не са отговорили, предава БТА. Според проучването 85 процента от анкетираните са горди, че са румънци, 8 процента не са горди, а 7 процента не са отговорили на въпроса. На въпрос коя е най-силната съседка на Румъния 49 процента са отговорили Унгария, 19 процента - Украйна, 14 процента - Молдова, 11 процента - Сърбия, 4 процента - България, а 3 процента са отговорили \"друга\". Проучването е осъществено в периода 15-17 ноември сред 807 души.", "date": "2018.11.28", "title": "Проучване: 60% от румънците са съгласни да се обединят с Молдова"}
{"url": "https://www.24chasa.bg/novini/article/7174674", "text": "“Много съжалявам за това, което съм сторил и ви моля да намалите присъдата доколкото може, за да продължа образованието си”, заяви пред Върховния касационен съд (ВКС) гимназистът Кристо Петров. Той обжалва присъда от 4 г. затвор за убийството на майка си София. Трупът на 44-годишната жена бе открит на 15 октомври 2015 г. в дома й в столичния кв. “Св. Троица”. Експерти установяват, че е удушена ден-два по-рано. Кристо тогава е на 15 г. Пет-шест дни се крие и скита по улиците. Накрая отива при баща си, а после си признава в полицията. Според прокуратурата драмата е предшествена от скандал, при който София понечила да се обади на класния на сина си. Вкъщи често се карали за оценките в училище. Младежът бил добър ученик, но майка му държала да е отличник и имала големи планове за него, искала да следва в Кембридж. По професия била учителка, имала школа за чужди езици. На 13 октомври Кристо се прибрал след 22 ч и този път двамата се спречкали заради рана на ръката му от изгорено с цигара. Той хванал майка си през кръста и я занесъл в коридора. Тя се съпротивлявала и я хванал за гърлото. Ученикът твърди, че не е искал да я убива, а само да приложи хватка от тренировките по джудо, но експерти поставят под съмнение версията му. На 6 март младежът признава вината си, иска дело по съкратената процедура и е осъден от Софийския градски съд на 5 г. затвор. През юни апелативният съд намалява присъдата му на 4 г. с мотива, че има много смекчаващи вината обстоятелства. “Стореното е изключение в живота му”, пишат апелативните съдии. Защита поиска вчера ВКС да намали още присъдата или да върне делото, тъй като предния съд отказал допълнителни изследвания за състоянието на майката. Според прокурор Калин Софиянски жалбата е неоснователна. Той поиска наказанието от 4 г. затвор да бъде потвърдено. Убитата София има дъщеричка на име Мария от втория си брак с македонец. Тя и баща вече търсят нов живот в Австралия.", "date": "2018.11.28", "title": "Ученик, удушил майка си: Съжалявам, искам  по-лека присъда, за да уча"}
{"url": "https://www.24chasa.bg/novini/article/7174792", "text": "Министърът на труда и социалната политика Бисер Петков коментира, че е изненадан от реакцията на омбудсмана Мая Манолова в социалната комисия по законопроекта за личната помощ относно текстовете, които фиксират финансовия ресурс за лична помощ за 2019 г. Според него законопроектът няма да остане без финансиране. Бях изненадан, че тези текстове породиха такова ново напрежение, такава остра реакция след като наистина до понеделник вечерта всички страни работиха заедно и очакването беше, че имаме съгласие по тях, коментира Петков пред журналисти в парламента. Той посочи, че в законопроекта има ограничения за 2019 и 2020 г. по отношение на броя часове асистентска помощ и по отношение на часовата ставка, но тези въпроси могат да бъдат доизяснени. В отговор на въпрос социалният министър каза, че не може да се съгласи, че законът за личната помощ ще остане без финансиране. Той посочи, че ресурсът в бюджета на Министерството на труда и социалната политика за хората с увреждания заедно с допълнителните 150 млн. лева ще осигури финансирането по законопроекта за хората с увреждания и законопроекта за личната помощ. Министърът обясни, че планираните за догодина 71 млн. лева за хората с увреждания са разчетени на база на броя потребители на услугата \"личен и социален асистент\" по понастоящем и те са около 23-4 хиляди души. До 1 септември, както е записано в проекта, хората с увреждания, които получават тази услуга, ще продължат да я получават по досегашния ред и обем часове. Същевременно те ще имат право да минат оценка за определяне на лична помощ и от 1 септември да я получават, обясни министърът. Петков каза, че за 2019 г. право на лична помощ имат до 80 хиляди души - хора с увреждания над 90 процента с чужда помощ и деца с над 50 процента увреждания с чужда помощ. Според него в рамките на един бюджет на Министерството на труда и социалната политика от 1 293 млн. лева винаги може да се обезпечи, ако има по-висок разход за последните няколко месеца, когато е предвидено вече да се предоставя лична помощ.", "date": "2018.11.28", "title": "Петков: Законопроектът за личната помощ няма да остане без финансиране"}
{"url": "https://www.24chasa.bg/novini/article/7174647", "text": "Повечето хора предпочитат да се хранят с компания. Оказа се, че същото е вярно и за жирафите, съобщи в. \"Мирър\", цитиран от БТА. Учени от университета на Бристол изследваха жирафи в Кения, за да установят кои фактори предизвикват общуването между тях. Оказа се, че много двойки прекарват повечето си време заедно, за да търсят храна и да ядат. \"Вероятно, ако си с \"познат\", той може да те предупреди, когато наоколо има хищник. Възможно е също да споделяте същите предпочитания и затова да си помагате в търсенето на храна\" - каза ръководителят на екипа д-р Зоуи Мюлер. Социалните предпочитания на жирафите могат да помогнат и за разкриване на еволюционните механизми, оформили техните групи. Откритието е важно и за опазването на жирафите и за управлението на популациите им в естествена среда.", "date": "2018.11.28", "title": "Жирафите предпочитат да се хранят с компания"}
{"url": "https://www.24chasa.bg/novini/article/7174653", "text": "Германският вицеканцлер Олаф Шолц заяви днес, че постоянното място на Франция в Съвета за сигурност на ООН трябва да бъде преобразувано в европейско, за да може ЕС \"да говори с един глас\", предаде Франс прес. \"Ако приемаме сериозно Европейския съюз, ЕС трябва да говори с един глас в Съвета за сигурност на ООН. В средносрочен план мястото на Франция трябва да се трансформира в място на ЕС\", заяви Шолц, който е и министър на финансите, предава  БТА. Той произнесе реч за бъдещето на Европа в Хумболтовия университет в Берлин, предаде ДПА. В замяна на трансформирането на постоянното място на Франция постът на ръководител на делегацията на Европейския съюз в ООН може да бъде запазен за французин, смята Шолц. Вицеканцлерът обаче призна, че не е лесно да се осъществи тази идея. \"Наясно съм, че трябва да бъде свършена още работа, за да бъде убеден Париж\", добави германският политик, но добави, че целта е \"смела и мъдра цел\". Франция и Германия сега действат заедно\" в Съвета за сигурност, но ако Европа влезе в него като постоянен член, това ще позволи да се постигне повече, аргументира се германският министър на финансите. Дебатът в Германия за европейско място в Съвета за сигурност на ООН върви отдавна, но сега получава нов зрелищен тласък от финансовия министър, отбелязва Франс прес. Това предложение е и начин германските официални представители да отговорят на повтарящите се критики, че са твърде плахи в предложенията за съживяване на европейския проект. От създаването му през 1945 г., след края на Втората световна война, Франция е една от петте постоянни членки на Съвета за сигурност на ООН заедно с Великобритания, Китай, Русия и САЩ. Всяка от тях има право на вето. Освен тези пет постоянни членки в Съвета влизат и десет непостоянни членки, избирани за срок от две години. През януари Германия ще стане непостоянна членка на Съвета. Освен това нововъзникващи пазарни икономики многократно са призовавали за реформа на Съвета, за да получат място в този важен орган. . Шолц се обяви също за по-дълбоко политическо сътрудничество в ЕС, като предложи уеднаквяване на правна рамка за минималните възнаграждения и системите за социално подпомагане. \"Конкуренцията между фирмите не трябва да бъде за сметка на лоши условия на труд\", каза Шолц. Той отново призова и за европейска презастрахователна схема за обезщетения при безработица.", "date": "2018.11.28", "title": "Германия: Франция да преотстъпи мястото си в Съвета за сигурност на ООН на ЕС"}
{"url": "https://www.24chasa.bg/novini/article/7174651", "text": "Във връзка с информация за възникнал днес пожар в района на квартал \"Кремиковци\" в София, от Агенция \"Митници\" уточняват, че пожарът не е в обекти на Агенция \"Митници\". Не съществува риск за складовете на Агенция \"Митници\" в района, посочват от агенцията.                                                                                                                                                                                                                                                                                                                       ", "date": "2018.11.28", "title": "Няма риск за складове на агенция \"Митници\" в района на Кремиковци"}
{"url": "https://www.24chasa.bg/novini/article/7174386", "text": "Необичайната жега стана причина за масово измиране на летящи лисици в австралийския щат Куинсланд, предадоха ТАСС и Асошиейтед прес, цитирани от БТА.  Само през последните два дни в северната част на щата са загинали повече от 3500 летящи лисици. Жегата в Куинсланд започна в неделя, но се очаква скоро да намалее, според Австралийската метереологична служба. Дневната температура достига 46 градуса Целзий, а през нощта не спада под 40. Жегата е придружена от силни ветрове и се създават предпоставки за пожари. \"Горещината дезориентира животните и те започват да нападат хора - обясни Ричард Гайър от службата по здравеопазване в Куинсланд. - През последното денонощие сме регистрирали десетки случаи на хора, атакувани от прилепи и летящи лисици. Възможно е животните да проявят агресия и когато хората се опитат да ги вдигнат от земята в опит да им помогнат. Ухапването и драскотините могат да бъдат опасни.\" Животните могат да бъдат носители на вируса на болестта нипа. Той причинява възпаление на мозъка и респираторни заболявания у човека. \"Засега няма ваксина срещу вируса и 70% от случаите завършват със смърт - уточни Гайър. - Умрелите или пострадали животни ще бъдат събрани от обучени природозащитници.\" Летящите лисици са сред най-едрите представители на рода ръкокрили. Подобно на човека, те трудно понасят горещина над 40 градуса Целзий. Много ръкокрили загиват особено когато жегата продължи няколко последователни дни. \"През 2010 г. жегата умори 50 000 летящи лисици за два дни\", каза Триш Уимбърли от австралийската клиника за прилепите. По нейни предположения в близките дни ще загинат още хиляди летящи лисици.", "date": "2018.11.28", "title": "Летящи лисици загиват от жегата в Австралия"}
{"url": "https://www.24chasa.bg/novini/article/7174387", "text": "Общият съд на Европейския съюз отхвърли днес обжалване на председателката на френската крайнодясна партия \"Национален сбор\" Марин Льо Пен срещу съдебно решение да възстанови над 41 000 евро на Европейския парламент, изплатени на фиктивно нает от нея парламентарен помощник, предадоха Франс прес и Ройтерс. В края на 2011 г. Льо Пен, която беше евродепутат от 2009 до 2017 г., наела телохранител на тримесечен договор като парламентарен асистент. През 2014 г. агенцията на ЕС за борба с измамите ОЛАФ започна разследване за тези плащания и заключи, че ЕП трябва да си възстанови парите. Генералният секретар на парламента заяви, че сумата от 41 554 евро - средства на ЕС - са били изплатени неправомерно и трябва да бъдат върнати. Марин Льо Пен обжалва решението в Общия съд на ЕС в Люксембург на основание фактически грешки, злоупотреба с власт, дискриминация и съмнения в независимостта на ОЛАФ. Този съд отхвърли днес претенциите й \"по липса на доказателства и на правни основания\", предаде БТА. През юни същата инстанция потвърди парламентарно решение Марин Льо Пен да възстанови 300 000 евро, изплатени на друг човек, нает от нея като личен асистент.", "date": "2018.11.28", "title": "Общият съд на ЕС отхвърли обжалване на Марин Льо Пен за злоупотреби с пари на ЕП"}
{"url": "https://www.24chasa.bg/novini/article/7174421", "text": "Районната прокуратура в Свиленград привлече като обвиняем по бързо производство и задържа 30-годишен мъж за подпомагане на чужди граждани да преминат незаконно през страната, съобщи пресцентърът на Апелативна прокуратура в Пловдив. В. А. е уличен за каналджийство чрез осигуряване на транспорт. Служители от Граничния полицейски участък \"Ново село\" спрели за проверка в землището на Свиленград микробус, управляван от предполагаемия трафикант на хора. В автомобила пътували 13 чужденци без документи за самоличност и без съответното разрешение да пребивават на територията на страната ни.  Установено е било, че чуждите граждани влезли от Гърция у нас нелегално. Обвиняемият В. А. е бил задържан за срок от 72 часа с постановление на наблюдаващия прокурор. Бързото производство ще приключи в законния срок, уточняват от държавното обвинение.", "date": "2018.11.28", "title": "Задържаха мъжа, возил 13 незаконни имигранти от Афганистан и Пакистан"}
{"url": "https://www.24chasa.bg/novini/article/7174464", "text": "Естония извика руския посланик в Талин във връзка с използването на военна сила срещу украинските моряци и плавателни съдове в Керченския проток, предаде Асошиейтед прес. Естонското външно министерство съобщи, че на руския посланик Александър Петров е било заявено, че Русия трябва незабавно да върне трите плавателни съда и да освободи екипажа им. Министерството заяви днес, че съгласно международното право Русия трябва да осигури безпрепятствено минаване през протока на кораби от която и да било държава, предава БТА. Естония, която е бивша съветска република, реагира остро на сблъсъка до бреговете на Крим, а президентката Керсти Калюлайд заяви вчера, че руската атака е равнозначна на \"война в Европа\". След анексията от Русия на Кримския полуостров в Украйна, Естония, заедно със своите балтийски съседки Литва и Латвия, се опасява, че те и други съветски републики може да са следващите, отбелязва Асошиейтед прес. Украйна твърди, че корабите й са плавали в съответствие с международните морски правила, а според Русия те не са получили разрешение за преминаване.", "date": "2018.11.28", "title": "Естония извика руския посланик в Талин заради инцидента в Керченския проток"}
{"url": "https://www.24chasa.bg/novini/article/7174418", "text": "\"Казвам ви - без централите в маришкия басейн българската електроенергетика не може да функционира нормално, искам това да бъде чуто добре. Те са стратегически обекти от енергийната инфраструктура на България. Вие гарантирате с труда си енергийната сигурност на нашата страна, а тя е част от националната сигурност\". Това каза днес енергийният министър Теменужка Петкова в Раднево. Тя говори на митинг, свикан от организациите на КНСБ в двете държавни дружества - мини \"Марица изток\" и ТЕЦ \"Марица изток 2\", на който миньори и енергетици поискаха яснота за бъдещето на комплекса \"Марица изток\" и сигурност за работните си места. Те дадоха срок на правителството до края на февруари да разработи адекватна позиция на държавата, която да осигури бъдещото развитие на комплекса до изчерпването на запасите от въглища. Притесненията на работниците идват от завишените екологични изисквания на ЕС към топлоцентралите на въглища, които трябва да плащат все по-скъпо, за да работят. Вчера те издигнаха лозунги като \"Долу ръцете от комплекса \"Марица изток\"!\", \"Искаме работа!\", \"Не убивайте Южна България!\" и \"Искате ли 100 000 души на терминал 2?\". Бе обявено, че хората от \"Марица изток\" са получили подкрепата на колегите си от останалите маришки централи, от електроразпределителните дружества и от добивните предприятие в Мадан и Пирдоп. \"Имаме бъдеще, защото сме заедно и защото българската държава, българското правителство, са на своето място. Дерогацията на ТЕЦ \"Марица изток 2\" и на останалите централи от маришкия басейн вече е на финалната права. До края на ноември изтича срокът, по който могат да бъдат дадени становища по тази дерогация. Министерството на околната среда и водите вече е взело решение да бъде дадена безсрочна дерогация за работата на ТЕЦ \"Марица изток 2\", което означава, че централата отговаря на изискванията и може да продължи да работи. По отношение на въглеродните емисии - една четвърт от тях вече са закупени. До 21 декември БЕХ ще купи всички останали емисии, за да работи централата в нормален ритъм\", увери 2-хилядното множество от митинга Петкова. По-късно тя припомни пред журналисти, че България и Полша са страните, които оспориха в съда решението на ЕК от април 2017 г., свързано със завишаването на еконормите по отношение на изискванията към големите горивни инсталации и в момента делото е в ход. Отделно от това в Катовице, Полша, в началото на декември т.г. предстои изключително важен форум по отношение на климата - конференцията по измененията на климата, за която българското правителство е подготвило позицията, че България категорично не подкрепя по-амбициозни цели, свързани с въглеродните емисии, категорично не подкрепя повишаването на изискванията във връзка с климатичните промени. Там тази позиция трябва да бъде защитена от президента Румен Радев, който ще води българската делегация. \"Никак не е лесна битката, но не е невъзможна\", смята министър Теменужка Петкова. \"Безсрочната дерогация за държавната ТЕЦ \"Марица изток 2\" означава, че тя се освобождава от завишените екоизисквания без срок, но, разбира се, се купуват въглеродни емисии според европейските правила. Така правят всички засегнати европейски държави - възползват се от механизмите, които ЕС предлага, за да облекчат положението си. Ние например се борим да запазим позиицята си, че ТЕЦ-2 осъществява дейност от общ икономически интерес за страната. В момента работим за това в максимално кратък срок да бъде разработен този анализ и депозиран пред ЕК\", обясни още Петкова. И допълни, че срокът за закупуване на поредните емисии за работата на централата е март догодина, но целта е това да бъде направено още до края на тази година. Трета поредна година БЕХ представя парите за покупката на тези емисии като заем на топлоцентралата, което увеличава нейните задължения. На въпрос на \"24 часа\", че това не може да продължава безкрайно, как ще бъде в следващите години, министър Теменужка Петкова отговори: \"Занапред всичко зависи от това как ще се развие този процес. В Полша например, която има като нашите проблеми, цената на емисиите се калкулира в цената на енергията, тя е основна част от себестойността на произвежданата електрическа енергия. Но се вижда, че така цената на тока се повишава много. Колегите от Полша вече ни информираха писмено за намерението си да сезират за това ЕК и Комитета по климата, който има възможност да се намеси в такива случаи, когато цените на емисиите отбелязват резки скокове. Ние сме ги подкрепили в това им намерение. Предстои двете наши министрества - на енергетиката и на околната среда и водите, да депозираме и официално писмо до ЕК в подкрепа на искането на колегите от Полша. Тук имаме още една възможност - да се възползваме от механизма, който предлага ЕС, свързан със стратегическите прехвърляние по отношение на енергията, добита от възобновяемите енергийни източници. Знаете, че България преизпълни своята национална цел по отношение на енергията от ВЕИ и съществува възможност да бъде направено такова прехвърляне - да търгуваме наши изпълнени квоти за ВЕИ с други държави, които не са изпълнили своята цел, и по този начин да се набере необходимия ресурс за емисиите на въглищните централи. В Министерството на енергетиката вече имаме и проект за енергийната стратегия на страната до 2030 г. с хоризонт до 2050 г. Изчакахме да станат факт всички законодателни промени от пакета \"Чиста енергия за всички европейци\", защото трябваше да знаем визията на Европа, за да изготвим нашата. До края на декември т.г. трябва да представим в ЕК интегрирания си план \"Климат-енергетика\", в който много ясно сме заявили мястото и ролята на въглищните централи в българската електроенергетика\". Заради митинга работата в рудниците и ТЕЦ-2 днес не е спирала, на местата на хората от КНСБ застанаха колегите им от КТ \"Подкрепа\". Утре ще бъде обратно, тъй като в София е насрочена синдикална акция на КТ \"Подкрепа\" също в защита на комплекса \"Марица изток\". По темата днес в София лидерите на двата най-големи синдиката - КНСБ и КТ \"Подкрепа\", Пламен Димитров и Димитър Манолов разговарят с премиера Бойко Борисов, в петък те имат среща и с президента Румен Радев.", "date": "2018.11.28", "title": "Централите на въглища имат бъдеще, увери министър Теменужка Петкова в Раднево"}
{"url": "https://www.24chasa.bg/novini/article/7174423", "text": "Няма страх от служебен кабинет у ГЕРБ, както твърдят координирано от БСП и президентът Радев. Но така ще се забавят някои реформи, които са необходими. Политическа нестабилност преди предсрочни избори са тревожни за бизнеса. Това заяви председателят на парламентарната група на ГЕРБ и зам.-председател на партията Цветан Цветанов в тв предаването \"Плюс минус\" по . \"Посещавам всяко населено място в страната. Действително се формира някакво напрежение, което го отдавам на това, че опозицията успя с натрупване на фалшиви новини да стопи донякъде разликата в процентите в социологическите сондажи. За нас е по-важно, че с реалните политики, които провеждаме, се надявам, че нещата ще си дойдат на мястото. За разлика от БСП изпълняваме ангажиментите по предизборните обещания, които даваме.  Досега не сме имали проблем да задържим дефицита, да има устойчив икономически растеж. БСП казаха, че това е предизборен бюджет, което значи, че е добър бюджет. После започнаха да говорят, че не е добър\", допълни той. Цветан Цветанов коментира още, че по коалиционното споразумение и управленската програма нямат разминаване с „Обединените патриоти”. \"Имаме управленска програма, която се изпълнява стриктно от коалиционните партньори. \"Воля\" в много случаи има своя позиция, а техни предложения често ги възприемаме и ги гласуваме. Затова ще има и т.нар. плаващи мнозинства в парламента\", каза още Цветанов. \"Приемането на антикорупционното законодателство позволява съответните проверки. След като приключи, след това ще има официално прессъобщение от съответните органи. Няма защитени хора и нямам никакви притеснения. В немалко случаи поднесената информация не отговаря на истината\". Това добави той по повод проверката на апартамента на финансовия министър Владислав Горанов.", "date": "2018.11.28", "title": "Цветанов: Няма страх от служебен кабинет у ГЕРБ, така обаче реформите ще се бавят"}
{"url": "https://www.24chasa.bg/novini/article/7173650", "text": "Трима работници са загинали, а един е изваден ранен под развалините, след като бетонен блок падна по време на изграждане на виадукт на магистрала в северозападния турски окръг Коджаели, съобщава турският телевизионен канал НТВ, цитиран от БТА. Бетонният блок е паднал от 30 метра височина. Инцидентът е станал в района на град Гебзе.", "date": "2018.11.28", "title": "3-ма работници загинаха след срутване на бетонен блок на виадукт на магистрала в Турция (Обновена)"}
{"url": "https://www.24chasa.bg/novini/article/7174518", "text": "Южна Корея успешно изпробва разработен за собствените й нужди ракетен двигател, като по този начин откри пътя към създаване на своя собствена ракета-носител, предаде Франс прес. Снабдена с двигател с течно гориво едностепенна ракета, която тежи 52 тона и е дълга 25,8 метра, бе успешно изстреляна от космическия център Наро в южната част на страната, предава БТА. Двигателят, проектиран и разработен от Корейския институт за аерокосмически изследвания в рамките на проект на стойност 1,8 милиарда долара, ще бъде използван за изстрелването на първата южнокорейска тристепенна ракета - Korea Space Launch Vehicle-2 (KSLV-2). Планирано е тя да бъде създадена до 2021 г. \"Това е важен етап в разработването на ракета-носител посредством наша технология\", заяви говорител на института. Става въпрос за първото подобно изстрелване в Южна Корея от 2013 г., когато страната изведе в орбита малък спътник след няколко провала през 2009 г. и 2010 г.", "date": "2018.11.28", "title": "Южна Корея успешно тества първия си \nракетен двигател"}
{"url": "https://www.24chasa.bg/novini/article/7174517", "text": "Тази седмица експерти от администрацията на район „Възраждане“- Столична община, служители на Столичния инспекторат и служители на Трето районно управление на СДВР извършиха проверки за нерегламентирано горене на отпадъци на открито в района и проверка на метериалите, които се използват при отопление на твърдо гориво, съобщиха от район \"Възраждане\" От адрес ул. „Перник“ №144 бяха иззети и извозени един камион, излезли от употреба гуми. На адрес ул „Ген. Цончев“ 2 в жк „Сердика“ бяха извършени проверки какви материали се използват при отоплението на твърдо гориво. Съставен е едни акт за нарушение на Наредбата за управление на отпадъците и поддържане и опазване на чистотата, връчени са две предписания и са наложени 3 глоби по 50 лв. Проверката е инициирана във връзка с настъпващия зимен сезон и проблемите с качеството на въздуха, които се създават от изгарянето на нерегламентиранирани материали. Тези проверки ще продължат през цялата зима. Столична община беше инициатор за въвеждане на стандарти за въглищата и дървата, които бяха приети на първо четене от парламента. Стандартите са разработени от екипа на Министерство на околната среда и водите. Целта е въглищата, които се продават на пазара, да са с по-ниско съдържание на пепел и сяра, а дървата - с ниски нива на влажност.", "date": "2018.11.28", "title": "Акт и глоби след първата проверка за нерегламентирано горене на отпадъци във \"Възраждане\""}
{"url": "https://www.24chasa.bg/novini/article/7174519", "text": "Британската премиерка Тереза Мей заяви, че е невъзможно да се организира втори референдум за Брекзита преди датата за напускане на ЕС - 29 март догодина, предаде Ройтерс. \"По въпроса за втори референдум, смятам, че е важно да спазим волята на британския народ\", заяви тя пред британския парламент в отговор на въпрос на депутат. \"Но бих помолила да се има предвид и това: не би било възможно да се организира референдум преди 29 март догодина. Това би означавало удължаване на чл. 50, отлагане на Брекзита или напускане без споразумение\", предаде БТА. Британският министър на околната среда Майкъл Гоув официално подкрепи постигнатото от Мей споразумение за напускане на ЕС. В отговор на въпрос дали би подкрепил депутатите, които искат Великобритания да възприеме норвежкия модел, Гоув подчерта пред парламентарна комисия, че според него вече постигнатите договорености са най-добрият вариант за страната.", "date": "2018.11.28", "title": "Мей: Не е възможен втори референдум за Брекзита преди напускането на ЕС"}
{"url": "https://www.24chasa.bg/novini/article/7174545", "text": "Парламентът прие рамката на държавния бюджет за 2019 г., съобщи БТА. За текста гласуваха 100 народни представители, против бяха 66, а един се въздържа. Общият размер на приходите, помощите и даренията ще е 25 693 299 800 лв., от които данъчните приходи са 23 133 200 000 лв. Размерът на разходите ще е 13 323 731 600 лв., а на трансферите - 11 486 769 200 лв. От средствата за трансфери за общините са предвидени 3 745 750 500 лв., за държавното обществено осигуряване - 4 231 661 600 лв., а за НЗОК - 1 437 589 000 лв. Предвижда се вноската в общия бюджет на ЕС да е 1 282 127 700 лв. Бюджетното салдо ще бъде дефицит в размер на 399 328 700 лв. При дебатите Милен Михов от Обединените патриоти благодари за приетото предложение 29 400 000 лв. да бъдат заделени за ремонт на студентските общежития. Мнозинството в залата не прие предложения на опозицията. От БСП искаха повече пари да се отделят за спорт за млади хора, за ремонт на третокласни пътища и др. Дора Янкова заяви, че чрез бюджета за следващата година няма да може да се преодолеят големите разлики между регионите в страната. Красимир Янков отбеляза, че не са заложени политики за преодоляване на демографската криза. Вие сте социално неадекватни, обърна се той към управляващите. Румен Гечев пък коментира, че управляващите се движат в посока, обратна на посоката на държавите от ЕС. Не беше подкрепено и предложение на Юлиан Ангелов от Обединените патриоти за отделяне на 20 000 лв. за сдружение на българи от Македония.", "date": "2018.11.28", "title": "Парламентът прие рамката на държавния бюджет за 2019 г."}
{"url": "https://www.24chasa.bg/novini/article/7174550", "text": "Тепърва анализираме откъде точно идва неразбирането, защото всички разговори, които съм имал с омбудсмана по повод на закона за хората с увреждания и за личната помощ, се свеждаха до това, че през 2019 г., освен обещаните от премиера допълнително 150 млн.лв, няма да се налагат допълнителни разходи. Това обясни пред журналисти в парламента финансовият министър Владислав Горанов. Той допълни, че, ако се направят различни допускания, парите можело да излязат и много повече. Горанов е инструктирал експертите си от министерството в работната група да се опитат законодателството за хората с увреждания и за личната помощ да бъде направено така, че средствата в бюджет 2019 да стигнат, предаде БТА.  Вчера, след спорове, социалната комисия в НС прие на второ четене законопроекта за личната помощ. Заложените текстове обаче не срещнаха подкрепата на обмудсмана Мая Манолова и родителите на деца с увреждания. Според националния защитник след 1 септември хората с увреждания ще останат без личен асистент. Не искам да има конфронтация по тази тема, защото, общо взето всичко, което поехме като ангажимент според нашите разбирания и оценки, които се свеждат до 150 млн.лв. повече за хора с увеждания, е изпълнено, каза министърът. Той уточни, че не е участвал пряко в дебата в социалната комисия. Чакаме окончателно да бъде изработена технологията, няма пречка парите за личната помощ от централния бюджет да бъдат прехвърлени по бюджетите на общините или на МТСП, увери още Владислав Горанов в отговор на въпрос.", "date": "2018.11.28", "title": "Тепърва се анализират причините за разминаването по закона за личната помощ"}
{"url": "https://www.24chasa.bg/novini/article/7174559", "text": "Върховният представител на ЕС за външната политика и сигурността Федерика Могерини се срещна днес в Женева с иранския външен министър Мохамад Джавад Зариф и отново потвърди решимостта на съюза за запазване на многостранната ядрена сделка - Съвместния всеобхватен план за действие, предава БТА. Могерини подчерта необходимостта от продължаване на пълното и ефективно прилагане на ядрената сделка с Иран от всички страни по нея, \"включително икономическите ползи, произтичащи от нея\", се казва в изявление на Могерини, цитирано от Ройтерс.", "date": "2018.11.28", "title": "Могерини потвърди, че се запазва ядрената сделка с Иран"}
{"url": "https://www.24chasa.bg/novini/article/7174586", "text": "Европейската комисия заяви по повод предложение на румънския финансов министър за ограничаване на правото на работа в страните от ЕС, че свободният достъп до трудовия пазар е фундаментално право, а Комисията винаги се е борила за създаването на по-справедлив вътрешен пазар, предаде Медиафакс. \"Свободното движение на трудещите се е фундаментално право в ЕС, един от стълбовете на вътрешния пазар, предвиден в договорите, и според проучванията - правото, на което европейците се радват най-много\", заяви говорителят на ЕК Кристиан Виганд, предава БТА. Предложението беше остро критикувано, като румънският евродепутат либерал Зигфрид Мурешан заяви, че финансовите министри от 27-те страни членки \"са се хванали за главата\", когато са чули, че министър от страната, която ще поеме председателството на ЕС, предлага неща, които нарушават европейските договори. В. \"Адевърул\" пише, че Теодорович е предизвикал възмущението на румънците, които работят в чужбина, и че 2200 души са реагирали с негативни коментари във Фейсбук на предложението му. \"Може би искате румънците, живеещи в чужбина, да се откажат от гражданството си (. . .), само така диаспората няма да представлява заплаха за вас вече\", коментира един от потребителите.", "date": "2018.11.28", "title": "ЕК: Свободният достъп до трудовия пазар е фундаментално право"}
{"url": "https://www.24chasa.bg/novini/article/7174588", "text": "Македонският премиер Зоран Заев заяви, че не възнамерява да се кандидатира за президент на Република Македония на предстоящите догодина президентски избори, предаде агенция МИА, цитирана от БТА.  В отговор на журналистически въпрос Заев вчера заяви, че не би приел да се кандидатира за президент и смята, че трябва да довърши целия премиерски мандат, който са му дали гражданите. \"Отговорността пред гражданите и моите становища са, че трябва да се изкара цял мандат, да се даде шанс на икономиката, да се даде шанс на реформите, на целия този процес. Македония заслужава един цял мандат\", каза Заев и изрази увереност, че има много по-добри кандидати за президент от него.", "date": "2018.11.28", "title": "Македонският премиер Зоран Заев няма да се кандидатира за президент"}
{"url": "https://www.24chasa.bg/novini/article/7174580", "text": "Вицепремиерът и министър на външните работи Екатерина Захариева прие днес новия извънреден и пълномощен посланик на Република Косово в Република България Едон Цана, съобщиха от Министерство на външните работи. Първият ни дипломат пожела успех на посланик Цана с новото му назначение. „Можете да разчитате на нашата пълна подкрепа, както моята, така и на дипломатите ни“, подчерта външният министър. Захариева и Цана бяха единодушни в оценката си за отличното ниво на двустранните отношения между България и Косово. „Между нашите страни не съществуват отворени въпроси. България е един от най-стратегическите партньори за Косово, не само в настоящия момент, но и в бъдеще“, изтъкна посланик Едон Цена. Дипломатът допълни, че освен върху върху политическия диалог, страната му има желание да се фокусира и върху активизирането на икономическото сътрудничество с България. „Като един от най-активните поддръжници на европейската перспектива на Западните Балкани България свърши огромна работа по време на Председателството на Съвета на ЕС. Наистина успяхме да убедим по-голямата част от останалите страни членки, че стабилността на региона е важна за стабилността на цяла Европа“, изтъкна вицепремиерът Захариева. Първият ни дипломат изрази мнение, че страните от Западните Балкани трябва да се възползват от подкрепата, която имат в момента и да продължат напред, включително и към постигането на трайно решение на съществуващите отворени въпроси. Захариева допълни, че създалото се напрежение между Сърбия и Косово трябва да бъде преодоляно чрез диалог. Според българския външен министър размяната на територии и корекции на граници няма да доведе до решение на проблемите.", "date": "2018.11.28", "title": "Вицепремиерът Захариева прие новия посланик на Косово в България"}
{"url": "https://www.24chasa.bg/novini/article/7174089", "text": "Полицаи от районното управление в областния град разкриха и иззеха оръжие и боеприпаси. Вчера, в местното РУ е получен сигнал от служители на ВиК в града, че докато прекъсвали водоподаването към абонат в с. Лехчево поради неплатени сметки, били заплашени с пистолет от титуляра на партидата - 61-годишен, живеещ на адреса, информираха от пресцентъра на МВР. Полицейските служители бързо реагирали и установили, че 61-годишният незаконно съхранява в дома си самоделен пистолет, за който е заявил, че му е подарък и наистина е заплашил служителите, но нямал намерение да ги нарани. Той предал доброволно пистолета и 3 халостни патрона, с калибъра на оръжието. Работа по случая продължава в РУ-Монтана.", "date": "2018.11.28", "title": "Иззеха оръжие и боеприпаси в Монтанско"}
{"url": "https://www.24chasa.bg/novini/article/7174119", "text": "Русия и Турция сключиха сделка за доставка на зенитно-ракетни системи С-400, отказвайки се от разплащане в долари, съобщи руският президент Владимир Путин, цитиран от ТАСС. \"Току-що разговарях с президента на Турция, буквално преди половин час. Говорихме по редица конкретни въпроси, но ще посоча нашата сделка в областта на военно-техническото сътрудничество, за доставката на С-400. Разбираме, че ако правим разчети в долари, те няма да минат. Затова измислихме друг вариант и сделката мина\", каза Путин, цитиран от БТА. Москва не си поставя за цел да се откаже от използването на долара, но американската валута сама губи активи, добави руският президент. \"Тези, които взимат съответни решения за санкции, се самопрострелват не в крака си, а по-високо, защото такава нестабилност в разчетите в долари предизвиква желание на много икономики по света да намерят алтернативни резервни валути и да създадат независими от долара системи за разплащане\", каза той.", "date": "2018.11.28", "title": "Путин: Русия и Турция сключиха сделка за доставка на комплекс С-400"}
{"url": "https://www.24chasa.bg/novini/article/7174152", "text": "Саудитска Арабия обеща 50 милиона долара в подкрепа на агенцията на ООН за хуманитарно помощ на палестинските бежанци, съобщи днес саудитският държавен телевизионен канал \"Ал Ехбария\", цитиран от ДПА и БТА. Според медията парите ще предостави Центърът за хуманитарно подпомагане \"Крал Салман\", държавна институция в саудитската столица Рияд. През септември САЩ заявиха, че спират финансирането за Агенцията на ООН за подпомагане на палестинските бежанци и трудоустрояването им (УНРВА). Тогава Вашингтон, който е основният дарител на средства за УНРВА, обоснова решението с думите, че в дейността на агенцията има \"непоправими недостатъци\". УНРВА е основният орган на ООН, отговарящ за палестинците. Агенцията заяви, че тази година се нуждае от 200 милиона долара, за да запълни отворилият се след решението на САЩ дефицит в бюджета си. Саудитска Арабия, която е важен американски съюзник в Близкия изток, е и важен финансов поддръжник на палестинците.", "date": "2018.11.28", "title": "Саудитска Арабия обеща 50 милиона долара на агенцията на ООН за палестинците"}
{"url": "https://www.24chasa.bg/novini/article/7174175", "text": "Силният вятър в Балчик повреди част от покрива на средното училище \"Христо Ботев\", съобщи дежурният в общинския съвет по сигурност. По думите му заради риска голямо парче ламарина от физкултурния салон да падне на земята и да застраши преминаващите ученици мястото е било оградено със сигнална лента. Служители на пожарната вече са отстранили отрязъка от ламарината, но фирмата, ремонтирала сградата, трябва да обследва цялата покривна конструкция, предаде БТА.  Вятърът, чиято скорост достига до около 8 метра в секунда, като прогнозата е да се усили, може да образува снегонавявания и преспи, съобщи дежурният в метеорологичната обсерватория в Добрич. В областта валежите от сняг са интензивни.", "date": "2018.11.28", "title": "Силният вятър в Балчик повреди част \nот покрива на училище"}
{"url": "https://www.24chasa.bg/novini/article/7174075", "text": "От 1 декември влиза в сила новата наредба за опазване на обществения ред в София, която бе приета от Столичния общински съвет. Част от новите правила предвиждат и регламент за уличните музиканти. Те вече ще могат да се изявяват само на места, посочени от районните кметове и след получено разрешение. Ако нямат разрешение свирещите на улицата с озвучителна уредба подлежат на глоба до 100 лв. Иначе наредбата забранява събирането на парични дарения на места за обществено ползване като улици, булеварди и площади в столицата. Изключения се допускат само за кампании на БЧК или юридически лица, които са регистрирани в обществена полза, но след получaване на разрешение. За нарушителите санкцията е от 100 до 300 лв. Наредбата забранява и шумните домашни ремонтни дейности в часовете от 22 до 8 и от 14 до 16 в работни и почивни дни. Такива ще се допускат само с разрешение на съседите. Целта на новата наредба е да се реши проблемът с шума в столицата. Затова се забраняват и шумни строителни дейности като разбиване на бетон, къртене, взривни работи в жилищни зони в часовете от 14 до 16 ч и от 22 до 8, освен ако няма разрешение от районния кмет. Забраната няма да важи за общински строителни обекти като метрото например, което има строг график. Глобата за нарушение е от 100 до 200 лв. за физически лица и 200-400 лв. за фирми. На санкции подлежат и шофьорите, платили да им мият стъклата, докато чакат на кръстовище. Глоба от 100 до 300 лв. ще отнасят и миячите.", "date": "2018.11.28", "title": "Нови правила за звука и шума в София от събота (Видео)"}
{"url": "https://www.24chasa.bg/novini/article/7174161", "text": "„Днес продължаваме битката за вас. Всички разбират, че с такива пенсии днес не може да се живее, при увеличени цени на ток, парно, вода, хляб и лекарства“. Това заяви председателят на БСП Корнелия Нинова по време на протеста на пенсионерите, предадоха от пресцентъра на партията. Тя е категорична, че трябва да се осигурят средства от бюджета, така че да се вдигне минималната пенсия, да се постигне такова увеличение на пенсиите, което да гарантира на възрастните хора да живеят достойно. „Защото цял живот сте дали за България. И днес ние, младите, вашите деца и внуци, сме длъжни да ви осигурим достойни старини“, подчерта тя. Нинова посочи, че заплатите на депутатите са част от големия въпрос за неравенствата и отворената ножица между политици и народ. „Това е една от причините да сте вие тук, днес. Несправедливо е нашите заплати да се увеличават автоматично с ръста на средната заплата. За трети път внасяме предложение заплатите на депутатите да се намалят и да се изчисляват към минималната, а не към средната. Ако управляващите отново го отхвърлят, ви гарантирам, че като имаме мнозинство в парламента, това ще е първата работа, която ще свършим“, каза още Корнелия Нинова. „Благодарим, че сте тук, защото така ни давате сила, знаем, че не сме сами и заедно, рано или късно, ще успеем. Не се предавайте!“, призова председателят на БСП. Тя предложи протестът да излъчи представители, които да влязат в парламента, за да чуят как „БСП за България“ ще отстоява докрай преизчисляването на всички пенсии и Закона за възрастните хора. „Ще представим в залата на парламента исканията на пенсионерите, ще ги отстояваме и ще ги гласуваме“, заяви още по-късно Корнелия Нинова пред медии в парламента след среща с представители на протестиращи пенсионерски организации. Тя подчерта, че парламентът гледа бюджета на ДОО, който засяга размера на минималната пенсия и преизчисляването на всички пенсии. Председателят на БСП каза, че пенсионерите са събрали над 30 хил. подписа от цялата страна с искане за преизчисляване на всички пенсии, което БСП е внесла в деловодството на НС. „В нашия Алтернативен бюджет направихме предложение за преизчисляване на всички пенсии със средния осигурителен доход от 2013г., правим го за поредна година“, заяви тя и припомни, че левицата е единствената партия, която през 2008г. реално, при управление, е преизчислила всички пенсии. По думите й в момента това е изключително наложително. „Размерът на пенсиите страшно много изостава от цените, които се вдигнаха в последните месеци. Държим на преизчисляване на пенсиите на всички пенсионери, като сме посочили и източника на средствата - увеличението на максималния осигурителен доход“, заяви Нинова. „Бяхме поканили всички парламентарни групи, но единствено ПГ на „БСП за България\" откликна на нашите искания и внасят нашите предложения“, заяви председателят на Инициативния комитет за петицията и декларацията за преизчисление на пенсиите, внесени в НС ген. Васил Върбанов. „За пръв път се обединихме с останалите пенсионерски организации, за да не считат, че като ни разделят, ще ни владеят“- каза Върбанов. „Със сегашния размер на пенсиите живеем жалко, особено при увеличението на всички разходи в един дом. Няма как да оцелеем“, заяви Димитър Кисимов, представител на Българска асоциация на пенсионерите. „Чувстваме се забравени от държавата си, която сме изградили и сме дали всичко за нея“, каза още той. „Искаме достойни пенсии за нормален живот“, заяви Валентина Николова, председател на Съюз на пенсионерите 2004, с над 85 хил. члена в цялата страна. „Протестираме в цялата страна в защита на нашите интереси. Призовавам всички пенсионерски организации, заедно, да продължим да се борим за преизчисляване на пенсиите и увеличаване на минималните пенсии“, каза още тя.", "date": "2018.11.28", "title": "Нинова към протестиращите пенсионери: Продължаваме битката за вас!"}
{"url": "https://www.24chasa.bg/novini/article/7174195", "text": "Максималният размер на пенсията вече ще е 40% от максималния осигурителен доход за календарната година. Максималният осигурителен доход за 2019 г. ще е 3000 лв. и така таванът на пенсиите ще се вдигне от 910 лв. в момента на 1200 лв. догодина. Това решиха депутатите, които след 6 часа приеха навторо четене на закона за Държавното обществено осигуряване за 2019 г., Таванът трябваше да падне за пенсиите, отпуснати след 1 януари 2019 г. В пенсионната формула вече ще се пресмята само осигурителният доход на кандидата за пенсия, натрупан след 1 януари 2000 г. Няма да нараства и тежестта на година стаж в пенсионната формула, докато стигне коефициент 1,5. В момента е 1,169. Сега обаче тежестта на стажа се заковава на 1,2 % и няма да се променя. От 1 юли 2019 г. всички пенсии ще бъдат вдигнати с 5,7%. Така минималната ще стане 219,43 лв. Средната пък ще достигне 386,27 лв., което е с 23,45 лв. повече от тази година. Социалната пенсия за старост от 1 юли ще се вдигне от 125, 58 на 132,74 лв. От БСП предложиха всички пенсии да се преизчислят всички пенсии със средния осигурителен доход а 2013 г. Това щяло да струва на бюджета 800 млн. лв. Пенсионерите, които протестират навън искат преизчисляване спрямо 2017 г., но ние не сме популисти и не даваме обещания, които няма да можем да изпълним, заяви от трибуната лидерката на БСП Корнелия Нинова. Колежката ѝ Надя Клисурска обясни, че с оставането на тавана управляващите казват на хората да не вярват на осигурителната система. Дългите дебати доказват, че въпросът за пенсиите е първостепенен въпрос. Осигурителната система е финансова система и не търпи прекалено политическо вмешателство, заяви на края социалният министър Бисер Петков. Припомни, че приходите от осигурителни вноски нарастват с 15%. за трети път социалните партньори не договориха минималните осигурителни прагове. Така се предложи минималната заплата за следващата година - 560 лв. да е и минимален осигурителен доход. Средният размер на пенсията ще нарасне с 24 лв. и ще достигне 368,40 лв., съобщи Петков. Той вярва, че депутатите са приели един оптимистичен бюджет на ДОО за следващата година.", "date": "2018.11.28", "title": "1200 лева таван на пенсиите, от 1 юли вдигат всички с 5,7%"}
{"url": "https://www.24chasa.bg/novini/article/7174193", "text": "Бившият военен министър Николай Цонев осъди прокуратурата да му плати 100 000 лв. обезщетение заради вредите, които е претърпял покрай ареста му през 2010 г. и делото за подкуп, което завърши преди 3 години с окончателното му оправдаване. Със свое решение от 20 ноември тази година Трето гражданско отделение на Върховния касационен съд (ВКС) отказа да допусне обжалване на решението на Софийския апелативен съд (САС). С него през март обезщетението му беше увеличено. Преди това Софийският градски съд беше присъдил Цонев обезщетение в размер на 50 000 лева. В мотивите си ВКС припомня, че по време на задържането Цонев е бил поставен на колене с насочен към главата му пистолет, сложени са му били белезници, а заместник-главен прокурор от Софийска градска прокуратура го е обявил за абсолютен престъпник. Задържането е било заснето и показано по всички медии и е продължило до 8 юни 2010 г., след което мярката за неотклонение е била изменена в парична гаранция от 15 000 лв. Цонев беше оправдан на 3 февруари 2015 г. Решението на САС, което е от януари 2018 г., беше обжалвано от Цонев и протестирано от прокуратурата. Искът му беше за 200 000 лева и той настояваше ВКС да го уважи изцяло, докато пред втората инстанция прокуратурата беше съгласна, че обезщетение му се дължи, но то не трябва да е над 10 000 лева. Според прокуратурата в решението на САС няма мотиви за наличието на причинно-следствена връзка между незаконосъобразното обвинение и причинените вреди на Цонев. Според ВКС апелативният съд е бил достатъчно изчерпателен и не е нужно преразглеждане.", "date": "2018.11.28", "title": "Николай Цонев осъди прокуратурата\nда му плати 100 000 лв."}
{"url": "https://www.24chasa.bg/novini/article/7174244", "text": "Движението по автомагистрала \"Хемус\" вече е пуснато. То бе преустановено за близо 2 часа заради заледяване и снегонавявания. Снегопочистващите машини бяха пуснати, за да разчистят пътя, който вече е обработен. Във Варненска област има няколко опасни участъка. Пътят Кичево - Аксаково има заледявания. Пътищата към Добрич и Бургас са проходими при зимни условия. Няма данни за закъсали автомобили. Регистрирани са два леки инцидента - лека кола се качи на мантинелата на магистрала, в посока Варна, след като шофьорът не успял да я овладее, а товарен камион излезе от пътя и спря в канавка на пътя Кичево - Аксаково. Пострадали хора няма.", "date": "2018.11.28", "title": "Разчистиха магистрала \"Хемус\", движението е пуснато"}
{"url": "https://www.24chasa.bg/novini/article/7174182", "text": "Китайският учен, създал първите генно редактирани бебета, каза, че се гордее с труда си и разкри, че още една доброволка износва такъв ембрион, макар и в много начален етап, съобщиха световните информационни агенции. Според международната общност обаче разработката е липса на саморегулиране сред работещите в тази сфера специалисти, което би предотвратило преждевременните опити за промяна на ДНК. Някои нарекоха експеримента \"безотговорност\", предава БТА. Хъ Цзянкуей от Южния научно-технологичен институт в Шънчжън се изказа пред около 700 души в препълнената зала на конференция по редактиране на човешкия геном в университета на Хонконг. Той се защити, че редактиране на гените в случая е било необходимо, защото не съществува ваксина. Присъстващите специалисти обаче не приеха довода му. В крайна сметка Хъ Цзянкуей заяви, че ще направи \"пауза\" в опитите заради възмущението на колегите му. Той се извини също за изтичането на информацията, преди трудът да е публикуван в научно списание. Експериментът е крайно спорен, защото промените могат да бъдат наследени и да нарушат работата на други гени. Подобни разработки са забранени в много държави. Родените от експеримента този месец две момиченца са с променена ДНК, така че да са резистентни на евентуална бъдеща зараза с вируса ХИВ. Дженифър Дудна от университета на Калифорния-Бъркли, която е сред изобретателите на използвания за генното редактиране метод КРИСПР, заяви, че \"това развитие е напълно неприемливо\". Дейвид Диу от Харвард, който е изобретил вариант на средството за генно редактиране, каза, че разработката е \"ужасяващ пример какво не трябва да се прави с обещаваща технология, която има огромен потенциал да бъде полезна на обществото\". Потвърждение за твърденията на китайския учен все още няма, защото трудът му не е публикуван и не е преглеждан от специалисти. На конференцията той не успя или отказа да отговори на много от въпросите, включително кой го е финансирал и как се е погрижил доброволците да разберат потенциалните рискове, или защо е пазел работата си в тайна. Водещият на конференцията Дейвид Балтимор, Нобелов лауреат от Калифорнийския технологичен институт, каза, че трудът на Хъ е \"безотговорен\", защото не отговаря на критериите, приети в сектора преди няколко години. Д-р Джордж Дейли, декан на медицинския факултет в Харвард, предупреди, че подобен експеримент ще донесе само вреда на генното редактиране, но \"не би трябвало заради първата грешка да заровим глава в пясъка и да не обръщаме внимание на положителните аспекти, които могат да последват от по-отговорно поведение\". Специалистите и властите веднага порицаха експеримента с хора, след като беше обявено раждането на генно редактирани бебета. Китайските власти наредиха разследване и то започна в Южния научно-технологичен институт в Шънчжън, където работи Хъ Цзянкуей. Междувременно няколко американски учени казаха, че са знаели за разработката и някои от тях са се опитали да го разубедят.", "date": "2018.11.28", "title": "Китайският учен защити създаването на първите генно редактирани бебета"}
{"url": "https://www.24chasa.bg/novini/article/7174263", "text": "Четвъртият по големина дигитален панаир в света CEBIT, който ежегодно се провежда в Хановер, спира да съществува. Това изненадващо обяви надзорния съвет на панаира в сряда. Хановер се отказва дори и от вече планирания CEBIT за 2019 година. Изложението е едно от най-посещаваните от български фирми. В сряда шефъта му Оливер Фрезе е помолил да бъде освободен от поста си в края на годината. Основна причина за отказа е спадащият брой посетители. През тази година те са били само 120 000, 2017 - 200 000, по време на най-големия му разцвет през 2000-2001 броят им надхвърляше 850 000. В резултат на този спад все по-малко фирми са ангажирали щандове. „Тъй като таз инегативна тенденция н еможе да бъде спряна, прекратяваме провеждането на панаира“, съобщиха в сряда от надзорния съвет.", "date": "2018.11.28", "title": "Германия се отказа от панаира CEBIT"}
{"url": "https://www.24chasa.bg/novini/article/7174249", "text": "Бивши складове на агенция \"Митници\" горят близо до Кремиковци, съобщиха от пожарната. В момента халетата са пълни с дрехи втора употреба. Огънят тръгнал преди 12 часа и се разпространил бързо заради текстила. Пожарът вече е локализиран и овладян, казаха огнеборци. Не са пострадали хора. Няма данни за умишлен палеж.", "date": "2018.11.28", "title": "Горят бивши складове на митниците край Кремиковци"}
{"url": "https://www.24chasa.bg/novini/article/7174261", "text": "„Управляващите се намират в парадокса- да предложат \"най-социалния бюджет\", по техните думи, за последните 10 години, а този бюджет изкара хората на социални бунтове по улиците за доходи, за пенсии, за помощ за майки, семейства и деца”. Това заяви председателят на БСП Корнелия Нинова от парламентарната трибуна, предадоха от пресцентъра на партията. Тя попита - дали етикетът „най-социален бюджет” отговаря на това, което хората чувстват и разбират по джоба си и ежедневието си. Нинова цитира официални решения на правителството на Бойко Борисов – прагът на бедност е 348 лв. „И в същото време, в бюджета, се казва, че минималната пенсия е 219 лв. Изводът – за да сте живи ви трябват 348 лв, но ние ви даваме 219 лв. Е, как точно ще стане това?”, попита Нинова. Тя подчерта, че 1 200 000 българи живеят с пари под официално обявения праг на бедност. „Трябваше днес този спор и обвиненията към БСП за непоследователност да ги водят отпред, където бяха дошли хора от цяла България. Не посмяхте да ги погледнете в очите и да ми кажете, че ги обричате”, каза още тя. Лидерът на БСП припомни, че левицата е внесла от името на тези хора подписка с 30 000 подписа, която вероятно вече е много по-голяма, в деловодството на парламента, но управляващите не са й обърнали внимание. „Те желаят преизчисляване на всички пенсии със средноосигурителен доход от 2017 г. и това е морално, справедливо и правилно. Ние предлагаме преизчисляване на всички пенсии със средноосигурителен доход от 2013 г., защото не сме популисти, защото не обещаваме невъзможни неща, защото разбираме, че преизчисляване със средноосигурителен доход от 2017 г., което струва 1.6 млрд. лв на бюджета, е невъзможна задача за началото на 2019 г.”, допълни тя. Нинова подчерта, че БСП прави аргументирани предложения, които хем отговарят на нуждите на хората в трета възраст, хем са разумни за финансовата стабилност на страната и за параметрите на бюджета. „Прави впечатление, че това е и най-мълчаливият бюджет. Проверихме – няма случай в историята на българското Народно събрание, откакто то съществува, да е внесен бюджет от правителството, да е дебатиран повече от 11 часа и да няма изказване от мнозинството и от правителството”, каза още председателят на БСП. 11 часа БСП защитава Алтернативния си бюджет. Вие мълчите- или нямате аргументи, или нямате компетентност. Ако това се случва в европейска държава, европейците щяха да си помислят, че БСП управлява, а ГЕРБ са опозиция”, каза още Корнелия Нинова. Надя Клисурска към управляващите: Събудете се! „В новия бюджет изкуствено се занижава приходната част, за да не дадем на социално уязвимите нужните им средства през разходната част. Управляващите питат- от къде пари, а ние ясно сме казали в нашия Алтернативен бюджет. Те явно спят по банките и не чуват. Събудете се!“, заяви в пленарна зала народният представител от ПГ на левицата Надя Клисурска. Тя подчерта, че адекватната политика, на базата на икономическото състояние и състоянието на бюджета от миналата година, позволява значително увеличение на минималната работна заплата – левицата предлага тя да е 640 лв. „Ето ви повече осигуровки в осигурителния фонд, както и от предлаганото от нас увеличение на максималния осигурителен доход на 3900 лв.“, каза още тя. БСП предлага да има 950 млн. лв. отгоре в бюджета на ДОО, които са необходими за преизчислението на всички пенсии,", "date": "2018.11.28", "title": "Нинова към ГЕРБ: 11 часа мълчите за бюджета, аргументи ли нямате или компетентност"}
{"url": "https://www.24chasa.bg/novini/article/7174272", "text": "Изготвена е Национална стратегия за адаптация към изменението на климата и план за действие, като проектът ще бъде внесен в Министерски съвет за гласуване. Това заяви Боряна Каменова по време на пресконференция в МОСВ, предаде  По думите ѝ, направена е оценка на рисковете, свързани с изменението на климата в 9 икономически сектора – земеделие, биоразнообразие, екосистеми, енергетика, градска среда, туризъм и други. Заплахите за България, свързани с изменението на климата са предстоящи, с очаквано средно повишение на температурите до 4 градуса до 2100 година. Моделите на валежите също ще се променят, информира тя. Двете основни заплахи за България са от една страна засушаването, а от друга страна – внезапни обилни валежи, поясни Боряна Каменова. Последиците от изменението на климата са много – като намаляване на водните запаси, смущение в земеделското производство, щети по инфраструктурата. Според макроикономически изчисления, ако не се предприемат действия, изменението на климата ще окаже негативно влияние на страната в парично отношение като е възможно да ликвидира целия икономически растеж на страната до 2050 година. Националната стратегия и планът за действие обхващат периода от 2030 – 2050 година. Към стратегията има план за действие, който описва какви действия за адаптация да бъдат предприети като се посочват потенциалните последици за бюджета и източници, предвидената продължителност и очакваните резултати, показателите за изпълнение и отговорните институции.", "date": "2018.11.28", "title": "Надвиснали са две заплахи над България заради изменението на климата"}
{"url": "https://www.24chasa.bg/novini/article/7174270", "text": "Министърът на отбраната Красимир Каракачанов и началникът на отбраната генерал Андрей Боцев ще участват в официалното изпращане на 37-ия контингент на Българската армия, определен за участие в мисията на НАТО в Афганистан „Решителна подкрепа”, съобщиха от пресцентъра на военното министерство. Тържественият ритуал ще се проведе утре, 29 ноември, на площад „Македония“ в Благоевград и на нея ще присъства и командирът на Сухопътните войски генерал-майор Михаил Попов. В 37-ия контингент на Българската армия са включени 158 военнослужещи. Той се състои от национален елемент, рота за охрана, екип от съветници и щабни офицери. Национален командир на контингента е полковник Митко Димитров, помощник-национален командир е полковник Румен Стамов, а командир на ротата за охрана е майор Калоян Стоянов от военно формирование 54 990 - Враца. В мисията на НАТО в Афганистан българските военнослужещи ще изпълняват задачи, свързани основно с организирането на контролно-пропускателния режим на автомобилния и пешеходния трафик на летището в Кандахар, както и с обучението и методическото подпомагане на формирования от Афганистанската национална армия. По време на тържествения ритуал за изпращането на военнослужещите от 37-ия контингент министърът на отбраната ще награди ефрейторите Десислав Йорданов и Евгени Георгиев и редник Кристиян Георгиев от състава на Бригадното командване - Благоевград, които на 11 септември спасиха възрастен човек при пожар в с. Пиперков чифлик, област Кюстендил.", "date": "2018.11.28", "title": "Каракачанов изпраща новия ни контингент в Афганистан утре"}
{"url": "https://www.24chasa.bg/novini/article/7174298", "text": "Днешните правителствени решения показват, че средствата по трите модернизационни проекта за 2018 г. няма да отидат за други цели, а изключително за повишаване на бойните способности, заявиха в прессъобщение от Министерството на отбраната по повод на одобрените днес от правителството проекти за инвестиционни разходи за осигуряване на летателната годност на изтребителите МиГ-29 и за възстановяване на летателната годност на самолетите Су-25, предаде БТА.  МО подготвя и други предложения за проекти за повишаване на бойните способности на Въоръжените сили, се посочва в съобщението. В него се посочват и параметри по двата проекта. Проектът за инвестиционен разход \"Осигуряване на летателната годност на самолети МиГ-29\" е за не по-малко от 8 самолета, ориентировъчната цена е до 81 294 416 млн. лева без ДДС. Предвижда се проектът да се реализира до края на 2020 година. Необходимите средства за сключване на договори през 2018 г. са в размер на 71 739 959 лева, от които в бюджета на МО са предвидени 26 000 000 лева. В тази връзка на заседанието си днес правителството е одобрило допълнителни разходи по бюджета на МО за 2018 г. в размер до 45 739 959 лева за сключване на договори за осигуряване на летателната годност на самолети МиГ-29 по рамково споразумение с AO \"РСК \"МиГ\". Средствата се осигуряват за сметка на преструктуриране на разходите по централния бюджет за 2018 година. Осигуряването на летателната годност на изтребители МиГ-29 ще позволи запазването на придобити отбранителни способности в периода до придобиване на новия тип боен самолет и в транзитния период на усвояването и декларирането му в оперативна готовност, посочват от военното ведомство. Необходимите средства за изпълнение на проекта за инвестиционен разход \"Възстановяване на летателната годност на самолети Су-25\" са до 99 012 000 лева с ДДС /82 510 000 лева без ДДС/. Изпълнението му също ще позволи възстановяване на летателната годност на самолетите Су-25 и запазване на придобити отбранителни способности в периода до придобиване на новия тип боен самолет и достигането до оперативна готовност за използване. На заседанието си днес правителството е одобрило да се осигурят допълнително разходи по бюджета на МО за 2018 г. в размер на 82 510 000 лева за сметка на преструктуриране на разходите по централния бюджет за настоящата година. Средствата са необходими за сключване на договор за възстановяване на летателната годност на самолетите Су-25", "date": "2018.11.28", "title": "МО: Проектите за летателната годност на \nМиГ-29 и Су-25 ще повишат бойните способности"}
{"url": "https://www.24chasa.bg/novini/article/7173988", "text": "Правителството одобри позицията на България за заседанието на Съвета по общи въпроси, формат „Кохезионна политика“, което ще се проведе на 30 ноември в Брюксел. Ключово за страната ни е постигането на съгласие по всички теми, които пряко касаят навременното планиране, визията и приоритетите на следващите оперативни програми. България подкрепя призивите за опростяване на правилата, но едновременно с това настоява за единен национален документ, който да задава посока при реализацията на различи типове програми и инвестиции, да координира целите и да осъществява връзката между националните стратегии за развитие и европейските политики. Очаква се по време на Съвета австрийското председателство да повдигне отворените въпроси в преговорите по пакета от законодателни предложения за европейската политика за сближаване 2021-2027 г. - т. нар. „кохезионен пакет“. Ще бъде обсъден и новият подход за териториално сътрудничество между европейските региони. На 4 декември в Брюксел предстои да заседава и Съветът на ЕС по икономически и финансови въпроси (ЕКОФИН). Очаква се да бъде постигнат общ подход по данъка върху цифровите услуги. Предвижда се да бъде одобрен Доклад на ЕКОФИН до Европейския съвет по данъчни въпроси и резултатите от проведения триалог по Банковия пакет. Австрийското председателство ще представи доклад за напредъка по изграждането на Европейска схема за гарантиране на депозитите. В дневния ред е включено представяне от страна на ЕК на изпълнението на плана за действие за справяне с необслужваните кредити в Европа, на Годишния обзор на растежа за 2019 г., на доклада за механизма за предупреждение за 2019 г. и на препоръката относно икономическата политика на еврозоната. Съветът на ЕС по конкурентоспособност (вътрешен пазар, индустрия, научни изследвания и космическо пространство) ще заседава на 29 и 30 ноември в Брюксел. В частта „Вътрешен пазар и индустрия“ се предвижда приемането на общ подход, касаещ два регламента - относно отношенията между платформите и предприятията, от една страна, и общата безопасност на превозните средства, от друга. Ще бъде приет и частичен общ подход по програмата за единния пазар. Очакват се и заключения на Съвета относно бъдеща стратегия за промишлената политика на ЕС. В частта „Космическо пространство“ ще бъде представен доклад за напредъка по предложението за Регламент за създаване на космическа програма на Съюза, след което министрите ще проведат дискусия по темата. В частта „Научни изследвания“ ще се приемат заключения относно управлението на европейското научноизследователско пространство. Съветът ще обсъди Рамковата програма за научни изследвания и иновации за 2021—2027 г. „Хоризонт Европа“ и нейните правила за участие и разпространение на резултатите с цел постигането на частичен общ подход. Съветът на ЕС по транспорт, телекомуникации и енергетика във формат „Транспорт“ ще заседава на 3 декември в Брюксел. Ще бъдат дискутирани теми от областта на автомобилния, морския, железопътния и въздушния транспорт, интермодални въпроси и ТЕН-Т. В рамките на форума ще се проведе Четвъртата Дунавска министерска среща, на която ще се обсъди сътрудничеството и координацията между крайдунавските държави за гарантиране на добри условия за корабоплаване по река Дунав и нейните притоци. Заседанието във формат „Телекомуникации“ ще се проведе 4 декември в Брюксел, като ще бъдат обсъдени въпроси, свързани със създаването на програмата „Цифрова Европа“ за периода 2021-2027 г., създаването на Европейски център за експертни познания в областта на киберсигурността и Мрежа от национални координационни центрове, както и неприкосновеността на личния живот и електронните съобщения. Министерският съвет одобри също доклада с резултатите от заседанието на Съвет „Общи въпроси” по чл. 50 от Договора за Европейския съюз, който се проведе на 12 ноември в Брюксел. Съветът направи преглед на актуалното състояние на преговорите по споразумението за оттегляне на Обединеното кралство от ЕС. Комисията информира министрите за развитието на преговорите през последните дни, в рамките на които са били изяснени параметрите, на чиято база може да бъде постигнато съгласие по Споразумението за оттегляне на ОК от ЕС. Всички държави-членки изразиха подкрепа за главния преговарящ на ЕС Мишел Барние и неговия екип. Потвърдена беше важността на сключването на Споразумение за оттегляне, както и на запазването на единството на ЕС в преговорите. Държавите-членки потвърдиха позицията си, че оттеглянето на ОК не бива да бъде за сметка на европейските граждани и бизнес и се обявиха против каквито и да е компромиси по отношение на Единния пазар. На 29 и 30 октомври в Грац, Австрия, се състоя неформална среща на министрите на околната среда на ЕС. Основните теми на срещата бяха бъдещето на политиката в областта на околната среда и преходът на транспортния сектор към чиста мобилност. Министрите обмениха мнения относно ролята на Осмата програма за действие за околната среда за превръщането на икономиката на ЕС в нисковъглеродна, ресурсноефективна и конкурентоспособна. В рамките на съвместната сесия на министрите на околната среда и на транспорта бяха разгледани предизвикателствата, стратегиите и решенията за постигането на чиста, безопасна и достъпна мобилност в Европа.", "date": "2018.11.28", "title": "Правителството одобри позицията на България за заседанието на Съвета в Брюксел"}
{"url": "https://www.24chasa.bg/novini/article/7174000", "text": "След проведени конкурси, правителството определи концесионерите на морските плажове „Ривиера“ във Варна, „Река Вая“ във Несебър и „Албена“ в Балчик. Концесионерът „РИВИЕРА“ АД ще инвестира над 78 000 лв. в подобряването на пешеходния достъп до морския плаж „Ривиера“ и за указателни табели с информация относно осигурения свободен достъп до плажа. За целия срок на договора за концесия цената за 1 бр. чадър и за 1 бр. шезлонг ще бъде в размер на 10 лв. с ДДС в зоната за платени плажни принадлежности. Размерът на концесионното плащане за всяка календарна година от срока на концесията е определен съгласно приетата от МС Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане (роялти) 13,6 % без ДДС или 321 621 без ДДС. Инвестициите, които концесионерът „ВАЯ- ДИР“ ООД ще направи за подобряване на достъпа до морския плаж „Река Вая“ ще са в размер на над 1,7 млн. лв. За срока на концесията цената за 1 бр. чадър ще бъде в размер до 7 лв. с ДДС, а цена за шезлонг - в размер на 7 лв. с ДДС в зоната за платени плажни принадлежности. Размерът на концесионното плащане за всяка календарна година от срока на концесията е определен съгласно приетата Методика и предложения от концесионера размер на отчисленията от базата за изчисляване размера на концесионното плащане (роялти) 4,5% без ДДС или 54 060 лв. без ДДС. Концесионерът „АЛБЕНА“ АД ще предлага за срока на концесията цена за 1 бр. чадър в размер до 7 лв. с ДДС и цена за бр. шезлонг в размер до 7 лв. с ДДС в зоната за платени плажни принадлежности. Размерът на концесионното плащане е определен съгласно приетата Методика и предложения от концесионера размер на отчисленията от базата за изчисляване размера на концесионното плащане (роялти) 13,1 % без ДДС или 1 606 557 лв. без ДДС.", "date": "2018.11.28", "title": "Определени са концесионерите на три \nморски плажа"}
{"url": "https://www.24chasa.bg/novini/article/7173953", "text": "Украинският посланик в Германия Андрий Мелник призова днес Берлин и останалите западни държави да накажат Русия с разширяване на санкциите, забрана на вноса на енергоносители и спиране на проекта за газопровод \"Северен поток 2\", след като Москва задържа три украински кораба край Крим. Той каза това в интервю днес за германското радио. Посланикът дори предложи в района да бъдат пратени германските военноморски сили, предаде Ройтерс. \"Германия трябва да възприеме ясна линия и да постави (руския президент Владимир) Путин на мястото му\", каза Мелник. \"Всичко е заложено на карта\", добави той. \"Бързо трябва да бъде извадена тоягата на санкциите. Трябва да има пълна забрана върху вноса на газ и петрол от Русия, изпълнението на проекта \"Северен поток 2\" трябва да бъде отложено\", каза Мелник. Посланикът добави, че само такива мерки могат да спрат \"бруталното, хулиганско\" поведение на Путин, предаде БТА. Няколко високопоставени европейски политици предложиха да бъдат наложени нови санкции на Москва след сблъсъка от неделя, за който Западът се опасява, че може да разпали по-голям конфликт в района на Крим, анексиран от Русия през 2014 г., отбелязва Ройтерс. Украйна така или иначе беше неспокойна заради \"Северен поток 2\", защото се опасява, че заради него ще загуби приходи от транзитни такси за пренос на синьо гориво. \"Във военно отношение какво можете да направите? Изпращане на германските военноморски сили към бреговете на Крим може да помогне да се предотврати влошаване на ситуацията. Ако вие сте там, руснаците ще имат по-малко възможности да действат така брутално\", каза Мелник. \"Ако не направите нищо, едва ли можете да се надявате, че това ще приключи\", добави той. Досега германският канцлер Ангела Меркел е призовала за понижаване на напрежението и диалог. Министърът на външните работи на Австрия, която е ротационен председател на ЕС, заяви, че всякакво разширяване на санкциите срещу Русия заради действията й в Украйна ще зависи от по-нататъшната информация за сблъсъка и поведението на двете страни. В неделя Русия откри огън по украинските кораби, а после ги задържа заедно с екипажите им. Москва и Киев се обвиниха взаимно за случилото се, отбелязва Ройтерс.", "date": "2018.11.28", "title": "Украинският посланик в Берлин: Поставете Путин на мястото му!"}
{"url": "https://www.24chasa.bg/novini/article/7173987", "text": "56-годишна варненка се призна за виновна за това, че изтеглила на няколко пъти общо 1560 лв. от картата на свой познат. Марина Николаева, която е вдовица и пенсионер по болест, подписа споразумение с Варненската окръжна прокуратура и прие наказание от година условно с 3 години изпитателен срок. Спарузението е окончателно и влиза веднага в сила. Марина познавала мъжа, който е инвалид. Тя му помагала в домакинството от време навреме, пазарувала му е и се е възползвала от случаите, в които той й е давал банковата си карта. Според държавното обвинение Марина теглила пари общо 8 пъти в периода от 30.11.2017 г. до 24.03.2018 г. Пред състав на Варненския окръжен съд жената призна вината си и пожела делото й да не се гледа по общия ред. В нейния случай глоба не се налага, тъй като е възстановила напълно изтеглените от нея пари.", "date": "2018.11.28", "title": "Вдовица източи картата на инвалид във Варна"}
{"url": "https://www.24chasa.bg/novini/article/7174006", "text": "Правителството одобри допълнителни разходи/трансфери в общ размер 12 225 446 лв. за предотвратяване, овладяване и преодоляване на последиците от бедствия. Целевите разходи са предложени от Междуведомствената комисия за възстановяване и подпомагане към Министерския съвет с Протокол № 4 от 5 ноември 2018 г. и ще бъдат осигурени за сметка на резерва за непредвидени и/или неотложни разходи по Закона за държавния бюджет на Република България за 2018 година в частта на средствата за предотвратяване, овладяване и преодоляване на последиците от бедствия. С постановлението се осигурят средства за разплащане на извършени непредвидени разходи за спасителни и неотложни аварийни работи при овладяване на бедствени положения, за неотложно възстановяване на инфраструктурни обекти и за възстановителна помощ на пострадали от бедствия граждани.", "date": "2018.11.28", "title": "Одобрени са допълнително 12,2 млн. лв. за овладяване на бедствени положения"}
{"url": "https://www.24chasa.bg/novini/article/7173997", "text": "Пътуванията на българи в чужбина през октомври 2018 г. са 454.7 хил. или с 3.6 на сто над регистрираните през октомври 2017 година, съобщи Националният статистически институт. През октомври 2018 г. посещенията на чужденци в България са 739.3 хил. или с 3.8 на сто повече в сравнение с октомври 2017 година. Увеличение на пътуванията на българи е отчетено към: Турция - с 20.9 на сто, Германия - с 4.5 на сто, Испания - с 3.5 на сто, Австрия - с 3.3 на сто, Италия - с 3 на сто, Сърбия - с 2.6 на сто, Румъния - с 2 на сто, и други. Същевременно намаляват пътуванията на българи към: Обединеното кралство - с 2.7 на сто, Гърция - с 2.4 на сто, Македония - с 1.5 на сто, и други. В сравнение с октомври 2017 г. e регистрирано увеличение при пътуванията на българи с цел почивка и екскурзия - с 12.3 на сто, и с други цели - с 1.2 на сто, докато тези със служебна цел остават на същото ниво. При посещенията на чужденци е регистрирано е увеличение при всички наблюдавани цели: пътувания с други цели (вкл. гостувания и транзитни преминавания) - с 4.7 на сто, със служебна цел - с 3.3 на сто, и с цел почивка и екскурзия - с 2.8 на сто. Транзитните преминавания през страната са 29.7 на сто (219.7 хил.) от всички посещения на чужденци в България. През октомври 2018 г. най-голям брой пътувания на български граждани са осъществени към: Турция - 106.3 хил., Гърция - 100.2 хил., Румъния - 33.6 хил., Сърбия - 32.6 хил., Германия - 25.4 хил., Македония - 25.3 хил., Австрия - 15.9 хил., Италия - 15.4 хил., Обединеното кралство - 15.1 хил., Испания - 11.4 хиляди. От общия брой чужденци, посетили България през октомври 2018 г., делът на гражданите от Европейския съюз е 55.5 на сто, или с 2.7 на сто повече в сравнение със същия месец на предходната година. Увеличават се и посещенията на граждани от групата \"Други европейски страни\" - с 6.7 на сто, като най-голям е ръстът на посещенията от Сърбия - с 24.9 на сто. Най-много посещения в България през октомври 2018 г. са направили гражданите от: Румъния - 142.6 хил., Турция - 106.8 хил., Гърция - 96.6 хил., Македония - 56.8 хил., Сърбия - 53.8 хил., Германия - 42.1 хил., Украйна - 22.9 хил., Полша - 20.2 хил., Обединеното кралство - 19.3 хил., Италия - 13.9 хиляди.", "date": "2018.11.28", "title": "С 12 % повече са пътуванията на българи в чужбина през октомври"}
{"url": "https://www.24chasa.bg/novini/article/7174008", "text": "Омбудсманът Мая Манолова изпрати становище до председателя на Комисията за финансов надзор Карина Караиванова по повод общественото обсъждане на проекта на Наредбата, която въвежда т. нар. система „бонус – малус“, чрез която ще се коригира размера на застрахователната премия според поведението на водача на моторното превозно средство. Мая Манолова е категорична, че проектът на Наредбата нарушава правата и интересите на гражданите, защото остава впечатление, че в нея са изведени на преден план интересите на застрахователите. Омбудсманът подчертава, че съгласно Кодекса на застраховането по задължителната „Гражданска отговорност“ на автомобилистите са застраховани собственикът, ползвателят и държателят на моторното превозно средство. Това изключва автоматично МПС-тата като обект на начисляване на клас бонус-малус. „Вината за нанесени вреди и съответно отговорността за тях може да се търси само и единствено от водача. Не автомобилите са причина за високия брой на пътнотранспортни произшествия за 2016 и 2017 г. Не автомобилите са причина за високия брой на установените нарушения при управлението им. Причината е човешкият фактор. Оттам нататък всички правила, свързани с определяне, прехвърляне на бонус-малус и т.н. на МПС са незаконосъобразни, необосновани и несправедливи“, пише в становището си Манолова. Тя е категорична, че аргументът на КФН, че така ще се избегнат злоупотреби от страна на недобросъвестни шофьори, не почива на никаква житейска и правна логика. „Що за аргумент би било да погазваш права на изрядните купувачи на автомобили, само за да спреш неизряден водач да заобиколи системата“, пита риторично омбудсманът. В становището си Мая Манолова посочва още, че чрез намаляване на застрахователната премия се стимулират водачите, които през съответния период са спазвали правилата за движение и не са допуснали нарушения или ПТП. Но от друга страна, се допуска същите тези водачи да бъдат наказани за това, че купуват автомобил, с който е извършено нарушение или ПТП, за което те нямат вина и не носят отговорност. Манолова обръща внимание още, че не е редно собственик на МПС да носи отговорност за поведението на друг шофьор, извършил нарушение със същия автомобил. Общественият защитник подчертава, че е необходим механизъм, по който неправомерно взетите суми за застрахователна премия, да бъдат възстановени в най-кратък срок от застрахователя. „Не става ясно как са определени по тежест нарушенията, при които се повишават наказателните точки, влияещи на малуса на лицето, предвид една от целите на Наредбата – да се създадат условия за намаляване на ПТП и особено на тежките от тях“, посочва още Мая Манолова. Според нея размиването на отговорност, вменяването на чужда вина, с което се приравняват изрядните водачи с нарушителите, не е начинът за създаване на условия за намаляване на ПТП. В заключение омбудсманът предлага на КФН, МВР, МТИТС да направят задълбочена оценка на последиците, които биха предизвикали разпоредбите на Наредбата, за да се намерят справедливи механизми за прилагане на системата бонус-малус.", "date": "2018.11.28", "title": "Омбудсманът до КФН: Бонус-малус нарушава граждански права"}
{"url": "https://www.24chasa.bg/novini/article/7174017", "text": "Правителството прие Годишен доклад за състоянието на здравето на гражданите и изпълнението на Националната здравна стратегия за 2017 г. Документът представя състоянието и тенденциите в динамиката на основните показатели, характеризиращи общественото здраве през 2017 г. Продължават негативните промени във възрастовата структура нанаселението и демографското остаряване, но това е проблем, характерен и за другите страни-членки на ЕС. През 2017 г. се наблюдава намаляване на раждаемостта (коефициентът на обща раждаемост е 9.0‰ при 9.1‰ за 2016 г.), като показателят се доближава до нивото в повечето европейски страни (10.0‰). Средната продължителност на живота се увеличава и през 2017 г. достига 74.76 г.( 74.65 г. за 2016 г.), но все още е по-ниска от тази в ЕС – 80.9 г. Достигнатото през 201 7 г. равнище на детската смъртност от 6.4‰ е най-ниското в цялата история на демографската статистика на България. По отношение на този показател се наблюдава дълготрайна тенденция за намаляване - през 2000 г. детската смъртност е 13.3‰, 2010 г. - 9.4‰, а 2015 г. - 6.6‰, но все още нивото е по-високо отколкото в ЕС (3.6‰). Въпреки изразената тенденция за намаление на смъртността и в останалите възрастови групи, България все още е с по-висок коефициент за смъртност (15.5‰) в сравнение със страните от ЕС (10,2‰). През 2017 г. намалява заболеваемостта от злокачествени новообразувания спрямо предходната година, като най-висока е болестността от рак на млечната жлеза при жените и рак на женските полови органи. Запазва се структурата на умиранията по причини, като продължават да са водещи болестите на органите на кръвообращението и новообразуванията. В доклада са представени и дейностите по опазване на общественото здраве, държавния здравен контрол, изпълнението на имунизационния календар на страната, програмите, проектите и плановете в областта на общественото здраве. Разгледани са рисковите фактори, свързани с начина на живот като тютюнопушене, употреба на алкохол, нездравословно хранене и намалена двигателна активност, чието високо ниво е пряко обвързано с високото ниво на заболеваемостта и смъртността от хронични незаразни болести. Основно предизвикателство за здравето на гражданите остават хроничните незаразни болести, които са основна причина за смърт и намалена работоспособност. Представени са данни за финансирането на здравните дейности, човешките ресурси в системата, дейността на лечебните заведения, финансирана от бюджета на Националната здравноосигурителна каса и от държавния бюджет, фармацевтичния сектор и лекарствената политика. Част от доклада е отчетът на изпълнението на Националната здравна стратегия 2020 през 2017 г., съпроводен от анализ за изпълнението на политиките и мерките от здравната стратегия и плана за нейното изпълнение. За определените в Националната здравна стратегия 2020 национални здравни цели е налице положителна оценка на изпълнение то им, определена на база обективни данни за динамиката на наблюдаваните показатели спрямо изходните данни за 2014 г. За всички цели се наблюдава различна степен на постигане спрямо определените целеви стойности до 2020 г. - при 2 от тях към настоящия момент дори е налице постигане на целевите стойности на измервания показател до 2020 г., а при останалите три е налична ясна тенденция за прогресивна промяна, като целевата стойност до 2020 г. още не е достигната. Най-значим е напредъкът по постигане на националните здравни цели за намаляване на смъртността в младите възрастови групи, а най-незадоволителен по отношение на целта за увеличаване на средната продължителност на живота във възрастта над 65 г.", "date": "2018.11.28", "title": "Достигнахме най-нисък коефициент на детска смъртност в историята"}
{"url": "https://www.24chasa.bg/novini/article/7173999", "text": "Известният македонски драматург и писател Горан Стефановски почина внезапно снощи на 66-годишна възраст във Великобритания, предаде агенция МИА. Горан Стефановски е автор на над 30 пиеси, публикувани и поставяни в много страни. Между най-популярните му драми са \"Диво месо\", \"Двойно дъно\", \"Татуирани души\", \"Черна дупка\", която има няколко постановки и на учебните сцени в НАТФИЗ. Последната - на проф. Иван Добчев, ще се играе до края на сезона на Сцена 47, информира БТА. Носител е на наградите \"Стале Попов\", \"11 октомври\", \"Войдан Чернодримски\" /шест пъти/ и на \"Стерийна награда\" /два пъти/, както и на многобройни международни отличия. Горан Стефановски бе член на Македонския ПЕН-център и на Дружеството на писателите на Македония от 1979 г., а от 2004 г. - на Македонската академия на науките и изкуствата. През октомври тази година той бе удостоен със званието почетен доктор на НАТФИЗ \"Кръстьо Сарафов\". /", "date": "2018.11.28", "title": "Внезапно почина големият македонски драматург Горан Стефановски"}
{"url": "https://www.24chasa.bg/novini/article/7174040", "text": "Министерският съвет одобри проект на Закон за преброяване на населението и жилищния фонд в Република България през 2021 година. Преброяването на населението и жилищния фонд е най-мащабното изчерпателно статистическо изследване в страната, което се провежда на всеки 10 години и е основен източник на информация за броя и характеристиките на населението и жилищния фонд. Данните, събрани по време на преброяването, ще могат да се използват от централната и местната власт, бизнеса, научната общност и неправителствения сектор. След приключване на преброяването, националната статистика ще разполага с информация за броя и структурата на населението по пол, възраст, образование, икономическа активност, професия, икономическа дейност и други демографски, социално-икономически и етнокултурни признаци. Преброяването ще осигури и информация за броя и основните характеристики на сградния и жилищния фонд в страната, както и за жилищните условия. Резултатите от преброяването ще се използват и за нуждите на европейската статистика, като през 2021 г. се планира провеждане на преброяване на населението и жилищния фонд във всички държави-членки на Европейския съюз. В закона се регламентира подготовката, организацията и провеждането на мероприятията по преброяването през 2021 година. Установяват се общи правила за събиране, обработване и разпространение на данни за населението и жилищния фонд, определят се задълженията и отговорностите на органите на преброяването, преброителите и контрольорите. За референтна дата, към която ще се отнасят събраните по време на преброяването данни, е определен 22 януари 2021 година, а самото изследване ще се проведе в периода от 22 януари до 15 февруари 2021 година. За втори път в страната ни преброяването ще се проведе на два етапа - първият (22 - 31 януари 2021 г.) ще дава възможност за попълване на електронна преброителна карта, а във втория (1 - 15 февруари 2021 г.) ще се извършват посещения на домакинствата, сградите и жилищата от преброители.", "date": "2018.11.28", "title": "Преброяваме се през 2021 г."}
{"url": "https://www.24chasa.bg/novini/article/7174016", "text": "Трима дилъри на наркотици са задържани при спецакции на служители от столичното Трето районно управление, съобщиха от пресцентъра на полицията. На 26 ноември около обяд, на ул. „Опълченска“, бил спрян мъж със съмнително поведение. Установена била самоличността му - 41 годишен от София. У него полицаите открили наркотично вещество и той бил отведен в ареста на полицейското управление. В хода на последвалите оперативни действия криминалистите стигнали и до наркодилърите - 43-годишен мъж и 39-годишната му приятелка, и двамата от София. У двамата и в жилището, обитавано от двамата, те намерили множество различни по вид и форма разфасовки, съдържащи разнообразни по консистенция и цвят вещества и четири електронни везни. Иззети са и 10 газови пистолета, един автомат „Калашников“, голяма сума пари и други вещи, съотносими към престъпната им дейност. От изготвената експертна справка станала ясно, че иззетите вещества са марихуана 813 грама, 11.53 грама хероин, амфетамин - 1 404. 32 грама и 18 грама „екстази“. След задържането им с полицейска мярка за 24 часа в Трето РУ и доклад на събраните материали в Софийската градска прокуратура, те са привлечени като обвиняеми за престъпление по чл. 354 а от НК. Наложени са им мерки за неотклонение „задържане под стража“ за срок до 72 часа. Няколко дни по- рано, на 13 ноември, преди обяд на ул. „Цар Симеон“ , служители на Трето РУ задържали в момент на покупко - продажба 23- годишен дилър от Шумен и негов 22- годишен клиент. При последвалите процесуално – следствени действия в жилище, ползвано от шуменеца били намерени множество различни по форма пликчета, съдържащи тревиста маса. Резултатът от назначената експертна справка показал, че иззетата маса – 11.823 г-съдържа активен компонент 5F-ADB/ 5F-MDNB, който се отнася са синтетичния канабиноид. След доклад на събраните материали в Софийската градска прокуратура 23- годишният мъж е привлечен като обвиняем за престъпление по чл. 354 а от НК и му е наложена мярка за неотклонение „задържане под стража“ за срок до 72 часа. По случаите са образувани досъдебни производства, а работата по документирането им продължава под наблюдението на прокуратурата.", "date": "2018.11.28", "title": "Хванаха трима дилъри с два кг дрога, 10 газови пистолета и автомат \"Калашников\""}
{"url": "https://www.24chasa.bg/novini/article/7174053", "text": "Под ръководството на министър-председателя Бойко Борисов Съветът по сигурността към Министерския съвет проведе днес заседание. Приета беше позиция на Съвета по сблъсъка между украински и руски кораби в района на Керченския пролив и Азовско море. Това съобщиха от правителствената пресслужба. В позицията се посочва, че опасното нарастване на напрежението в Азовско море през последните дни е довело до задържане на украински кораби и техните екипажи, както и до раняване на украински военнослужещи. Съветът по сигурността счита, че тези действия от страна на Руската федерация са недопустими. „В интерес на всички е Руската федерация и Украйна да проявят сдържаност, а напрежението да бъде преодоляно с диалог. Призоваваме руските власти да освободят незабавно задържаните плавателни съдове и техните екипажи. Очакваме Руската федерация да зачита свободата на преминаване през Керченския пролив в съответствие със задълженията на руската страна съгласно действащото международно право“, пише още в позицията. Съветът по сигурността към МС ще продължи да следи внимателно ситуацията, включително в тясно сътрудничество с партньорите в ЕС и НАТО. Опасното нарастване на напрежението в Азовско море през последните дни доведе до задържане на украински кораби и техните екипажи, както и до раняване на украински военнослужещи. Тези действия от страна на Руската федерация са недопустими. В интерес на всички е Руската федерация и Украйна да проявят сдържаност, а напрежението да бъде преодоляно с диалог. Призоваваме руските власти да освободят незабавно задържаните плавателни съдове и техните екипажи. Очакваме Руската федерация да зачита свободата на преминаване през Керченския пролив в съответствие със задълженията на руската страна съгласно действащото международно право. Ще продължим да следим внимателно ситуацията, включително в тясно сътрудничество с партньорите в ЕС и НАТО.", "date": "2018.11.28", "title": "Съветът по сигурността към МС: Действията на Русия в Азовско море са недопустими"}
{"url": "https://www.24chasa.bg/novini/article/7174052", "text": "Правителството прие проект за инвестиционен разход „Осигуряване на летателната годност на самолети МиГ- 29“. Документът е разработен в съответствие с чл. 27, т.8а от ЗОВСРБ, като в него са представени необходимостта от осигуряване на летателната годност на част от самолетите МиГ-29. Основните параметри на проекта за инвестиционен разход са: брой самолети – 8; ориентировъчна цена - до 81 294 416 млн. лв. без ДДС. Проектът за инвестиционен разход за осигуряване на летателната годност на самолетите МиГ-29 е пряко свързан с изпълнението на задачата по Air Policing в единната интегрирана система за ПВО на НАТО (NATINAMDS), като част от ангажиментите на България към Алианса по отношение на охраната на въздушното пространство. Реализирането на проекта е в пряка зависимост от осъществяването на проекта за придобиване на нов тип боен самолет и е от изключителна важност, както за националната сигурност и отбраната на страната, така и за прилагане на механизмите на колективната отбрана на НАТО и общата политика за сигурност и отбрана на ЕС. Осигуряването на летателната годност на самолети МиГ-29 ще позволи запазването на придобити отбранителни способности в периода до придобиване на новия тип боен самолет и в транзитния период на усвояването и декларирането му в оперативна готовност. Правителството одобри също така допълнителни разходи по бюджета на Министерството на отбраната за 2018 г. в размер до 45 739 959 лв., за сключване на договори за осигуряване на летателната годност на самолети МиГ-29 по рамково споразумение с AO „РСК „МиГ“. Средствата се осигуряват за сметка на преструктуриране на разходите по централния бюджет за 2018 г. Със сключването на договорите ще се създадат необходимите условия Военновъздушните сили да поддържат способности за контрол на въздухоплаването и за гарантиране на въздушния суверенитет (Air Policing), за прилагане на механизмите на колективната отбрана на НАТО и общата политика за сигурност и отбрана на Европейския съюз. Правителството прие Проект за инвестиционен разход „Възстановяване на летателната годност на самолети Су-25“. Документът е разработен в съответствие с чл. 27, т.8а от ЗОВСРБ, като в него е представена необходимостта от възстановяването на летателната годност на самолетите Су-25. Необходимите средства за изпълнение на проекта са до 99 012 000 лв. с ДДС (82 510 000 лв. без ДДС). Изпълнението на Проекта ще позволи възстановяване на летателната годност на самолетите Су-25 и запазване на придобити отбранителни способности в периода до придобиване на новия тип боен самолет и достигането до оперативна готовност за използване на същия за действия по земни/надводни цели – роля „Въздух - Повърхност“. Правителството одобри също допълнителни разходи в размер до 82 510 000 лв. по бюджета на Министерството на отбраната за 2018г., за сключване на договор/и за възстановяване на летателната годност на самолети Су-25. Необходимите средства за изпълнението на проекта се осигуряват за сметка на преструктуриране на разходите по централния бюджет за 2018 г.", "date": "2018.11.28", "title": "Правителството одобри проект за 8 самолета МиГ- 29 за над 81 млн. лева"}
{"url": "https://www.24chasa.bg/novini/article/7174049", "text": "Полицията в Русе е заловила трима мъже, пренасяли марихуана, съобщиха от пресцентъра на полицията. В хода на осъществените под ръководството на Окръжната прокуратура в Русе действия, полицаите спрели за проверка лек автомобил, в който пътували мъжете, на възраст 23 – 27 г. Установено е, че пренасяната марихуана е закупена от 27-годишна жена от Русе. Последвало и задържането на 28-годишен мъж, който живеел с русенката, а при обиска от него били иззети пистолет \"Макаров\" със заличен сериен номер, боеприпаси за оръжието и бокс. По време на операцията е извършено и претърсване в жилище в Русе, обитавано от двамата, гараж и избено помещение, ползвани от мъжа. На адресите са открити близо 200 грама амфетамин, около 70 грама марихуана, електронни везни, мобилни телефони и пакетче с бяло прахообразно вещество. Криминалистите попаднали и на специално пригодено място на една от терасите в дома, където били засадени 19 канабисови растения, като за целта мястото било оборудвано с кварцова лампа, вентилатор, специални филтри, имало и препарат за наторяване на почвата. От адреса са иззети 150 патрона и заглушител. По случая е образувано следствено дело по описа на Окръжна прокуратура - Русе за престъпление по чл. 354а, ал.1 и чл. 339 от НК. 28-годишният мъж е задържан първоначално за 24 часа, а след повдигане на обвинение, с постановление на прокуратурата мярката му за задържане е удължена до 72 часа. Работата по образуваното досъдебно производство продължава под надзора на прокуратурата.", "date": "2018.11.28", "title": "Хванаха трима, закупили марихуана от 27-годишна жена от Русе"}
{"url": "https://www.24chasa.bg/novini/article/7174014", "text": "Правителството на Япония е готово да вземе участие в международния проект по създаването на изследователска станция в орбита над Луната, съобщи в. \"Санкей\", цитиран от ТАСС. Идеята за подобна мисия беше предложена от САЩ. Тя беше подкрепена от Комитета за усвояване на космоса към Министерския съвет на Япония. L Японското космическо ведомство иска да се включи в разработването на апарат, който да може да доставя от лунната орбита хора и товари на повърхността на естествени спътник на Земята. Предполага се, че тези програми ще могат да бъдат реализирани в 20-те години на този век, предаде БТА. В същото време Токио не възнамерява да увеличава финансирането на своите космически проекти, отбелязва в. \"Санкей\". Понастоящем за своята програма, свързана с използването на Международната космическа станция, Япония влага годишно около 352 милиона долара. Разходите за японската лунна програма по замисъла на правителствения комитет не трябва съществено да превишат тази сума.", "date": "2018.11.28", "title": "Япония иска да се включи в създаването на орбитална станция над Луната"}
{"url": "https://www.24chasa.bg/novini/article/7174062", "text": "Министерският съвет прие Постановление, съгласно което от 3 декември се закрива Домът за медико-социални грижи за деца /ДМСГД/ - Силистра и на негово място се открива първият за България Център за комплексно обслужване на деца с увреждания и хронични заболявания. Функционалната необходимост от съществуването на ДМСГД - Силистра отпада поради факта, че провежданата активната политика за деинституционализация доведе до прогресивно намаляване на броя на децата, отглеждани в дома. При стартиране на процеса по деинституционализация през 2009 г. в ДМСГД-Силистра са отглеждани 51 деца. В края 2017 г. са останали само 4 деца, за които също е осигурена семейна среда и към 02.05.2018 г. и те са изведени от дома. Към 31.08.201 8 г. в ДМСГД Силистра няма настанени деца. Със закриването на ДМСГД - Силистра в област Силистра ще бъде ограничено предлагането на институционална грижа за деца в домове за медико-социални грижи за деца, което е и една от целите на Националната стратегия „Визия за деинституционализация на децата в Република България“. Анализът на дейностите, осъществявани в ДМСГД - Силистра и резултатите от изпълнените проекти в рамките на процеса на деинституционализация в национален мащаб показва, че за осигуряване на необходимата подкрепа за семействата и грижи за децата, в т.ч. за децата с увреждания, е необходимо да бъдат осигурени допълни здравни услуги, съпътстващи социалната система, с които да се подкрепят семействата при отглеждането на децата с увреждания и хронични заболявания. По тази причина ще бъде създаден Център за комплексно обслужване за деца с увреждания и хронични заболявания в област Силистра, чрез който да се осигури необходимата подкрепа за 461 деца до 16 годишна възраст, които са с над 50% вид и степен на увреждане. Част от тези деца до момента са получавали ежедневна рехабилитация и физиотерапия, логопедични и психологични услуги в ДМСГД-Силистра.", "date": "2018.11.28", "title": "В Силистра откриват Център за комплексно обслужване на деца с увреждания"}
{"url": "https://www.24chasa.bg/novini/article/7174060", "text": "Китай ще разшири пазарния достъп за чуждестранни инвеститори и ще засили защитата на правата на интелектуална собственост. Това заяви днес китайският президент Си Дзинпин при държавното си посещение в Испания, цитиран от Ройтерс. Пред горната камара на испанския парламент Си посочи също така, че Китай планира да внася стоки на стойност 10 трлн. долара през идните пет години, предаде БТА. \"Китай ще положи усилия да отвори, дори още повече, вратите си към външния свят и ще се опитаме да рационализираме достъпа до пазара в области като инвестициите и защитата на интелектуалната собственост\", каза китайският държавен глава.", "date": "2018.11.28", "title": "Си Дзинпин в Мадрид: Китай планира да внася стоки за 10 трлн. долара през идните пет години"}
{"url": "https://www.24chasa.bg/novini/article/7173990", "text": "Районната прокуратура в Бургас протестира определението на районния съд, с което на 26 ноември е изменена мярката за неотклонение на Георги Карчев-Карчо от задържане под стража в домашен арест. което възмути обществеността след като в социалните мрежи изтече видео от инцидента.  Карчев е обвинен за това, че на 29 август, 2018 г. в заведение в Приморски парк, при условията на опасен рецидив, в съучастие с други три лица, извършил непристойни действия, които грубо нарушават обществения ред и изразяват неуважение към обществото, уточняват от Апелативната прокуратура. Наблюдаващият прокурор е аргументирал своя протест с високата степен на обществена опасност на обвиняемото лице. Представителят на държавното обвинение подчертава обремененото съдебно минало на Карчев и повдигнатото му обвинение за тежко умишлено престъпление. Заседанието на Окръжен съд  Бургас е насрочено за 30-ти ноември.", "date": "2018.11.28", "title": "Искат обратно в ареста обвиняем за мутренско меле в бургаски бар (Видео)"}
{"url": "https://www.24chasa.bg/novini/article/7173932", "text": "Младши автоконтрольор от полицейското управление във Велинград е получил акт за нарушение на пътния закон, след като паркирал служебен автомобил за паркомясто за хора с увреждания, съобщи говорителят на полицейската дирекция Мирослав Стоянов. В дирекцията бил получен сигнал със снимка от гражданин, на която се вижда паркирания патрулен автомобил и пътният знак, че мястото е за лица с увреждания. Веднага след като разбрал за нарушението директорът на областната полицейска дирекция старши комисар Йордан Рогачев разпоредил да се установи кой е полицейският служител, нарушил законовите разпоредби и да му бъде съставен акт по закона за движение по пътищата. От полицейската дирекция отказаха да съобщят името на виновния служител, но уточниха че размерът на глобата по съставения акт ще бъде определен от началника на полицейското управление във Велинград. В тази връзка старши комисар Рогачев заяви, че с поведението си полицейските служители трябва да дават пример на останалите, като самите те спазват стриктно правилата за движение.", "date": "2018.11.28", "title": "Глобиха полицай, паркирал патрулка на място за хора с увреждания във Велинград"}
{"url": "https://www.24chasa.bg/novini/article/7174085", "text": "За първи път британски министър публично заяви, че оставането на Великобритания в ЕС би било най-добре за икономиката. Това каза тази сутрин министърът на финансите Филип Хамънд преди публикуването на икономическите анализи за последствията от Брекзит, предава  . Хамънд обаче уточни, че сделката на Тереза Мей е най-добрият вариант за икономиката от всички останали. Той е първият министър в кабинета на Мей, който признава, че всички форми на Брекзит са по-лоши, що се отнася до икономиката, и било по-добре страната да остане в ЕС. „Става дума само за икономиката. Анализите показват ясно, че оставането в ЕС ще бъде най-добро за икономиката, макар и в малка степен. Сделката на премиера е много близо до икономическите изгоди в случай на оставане в ЕС плюс всички политическите изгоди, в случай че напуснем“, каза Хамънд. Думите му безспорно ще бъдат използвани от искащите оставане в ЕС като аргумент в тяхната кампания, макар че той наблегна и на политически аспект, най-вече що се отнася до зачитането на вота на народа. Иначе по-късно днес се очаква британското правителство да публикува икономическите анализи за дългосрочното отражение на Брекзит. Анализите разглеждат различни сценарии, включително какви ще бъдат последиците от излизане от ЕС без сделка. Очаква се анализите да покажат, че предложенията на Тереза Мей минимализират последиците за икономиката в сравнение с останалите опции.", "date": "2018.11.28", "title": "Британски министър: Най-добре за икономиката би било, ако останем в ЕС"}
{"url": "https://www.24chasa.bg/novini/article/7174074", "text": "Шуменският окръжен съд постанови четири години \"лишаване от свобода\" при първоначален строг режим на изтърпяване и глоба в размер на 19 500 лева за подсъдимия К.М., обвинен за притежание на наркотици. Това съобщиха от пресцентъра на съдебната институция. Разглеждането на наказателното дело е приключено в едно съдебно заседание. Съдът е одобрил постигнато между страните споразумение, с което подсъдимият е признат за виновен в това, че на 13 март 2018 г. в Шумен, без надлежно разрешително по Закона за контрол върху наркотичните вещества и прекурсорите, придобил и държал високорисково наркотично вещество с общо тегло 23,31 г и прекурсор - ацетон, с общо тегло 360 милилитра с цел разпространение. Иззетите като веществени доказателства наркотици и прекурсори подлежат на унищожаване. Определението на Шуменския окръжен съд, с което е одобрено споразумението, има последиците на влязла в сила присъда и не подлежи на обжалване и протест.", "date": "2018.11.28", "title": "4 години затвор и близо 20 000 лв. глоба за дилър на дрога в Шумен"}
{"url": "https://www.24chasa.bg/novini/article/7174092", "text": "Европейската комисия отказа днес да допусне произвеждане на референдум, в който гражданите на ЕС да се произнесат по въпроса за оттеглянето на Великобритания от Общността, предаде БТА.  Предложеното наименование на допитването бе \"Референдум в ЕС дали европейските граждани искат Великобритания да остане или да напусне\". Еврокомисарите днес са решили, че поставеният така въпрос излиза извън правомощията на ЕС. Макар ЕК да съжалява за решението на Великобритания да напусне, уважава резултатите от референдума, се посочва в съобщение на институцията. Комисията днес трябваше да прецени дали допуска регистрирането на гражданска инициатива. В случай на положително решение инициаторите щяха да разполагат с възможността да съберат подкрепа от поне един милион подписа на граждани на поне седем държави от ЕС. С осигуряването на такава подкрепа европейска гражданска инициатива може да настоява комисията да предложи законодателно действие в области, в които има пълномощия. ЕК отбелязва, че според правилата не са допустими инициативи, които явно са извън обхвата на нейните отговорности, или които са злоумишлени, лекомислени, груби или в разрез с ценностите на ЕС.", "date": "2018.11.28", "title": "ЕК отказа да допусне референдум в ЕС, който да се произнесе по оттеглянето на Великобритания"}
{"url": "https://www.24chasa.bg/novini/article/7174097", "text": "25-годишна проститутка от Варна получи условна присъда с 3-годишен изпитателен срок за това, че обрала двама от клиентите си. На единия му взела парите, а на другия талон с печалба от лотарията на обща стойност 2260 лв. Жената практикувала най-древната професия чрез интернет. Тя пускала обяви, че предлагала платени услуги като компаньонка. Ползваните от жената телефонни номера били регистрирани чрез предплатени сим-карти на името на непознати лица от други градове на страната. Клиентите се свързвали с нея по телефона, а \"срещите\" ставали в апартамент под наем, нает от нея и от мъжа, с когото живеела на семейни начала. На два пъти през март миналата година при срещи в квартирата с клиенти, нощната пеперуда разбрала, че мъжете са спечелили от хазарт. Тя получила предварително уговорената цена за съответните секс услуги, но се полакомила за повече. Настояла клиентите да си вземат душ и докато те са в банята, измъкнала от дрехите им пари и печелифшия талон. И в двата случай мъжете се усетили, че са обрани още при напускането на апартамента, но, след като не могли да си върнат парите обратно, подали сигнали в полицията.", "date": "2018.11.28", "title": "Осъдиха проститутка, обрала двама клиенти във Варна"}
{"url": "https://www.24chasa.bg/novini/article/7174079", "text": "Един гърбат кит и 27 китоподобни гринди бяха открити изхвърлени на брега в националния парк \"Кроаджиголонг\" в Югоизточна Австралия, предадоха Асошиейтед прес и ДПА. Морските бозайници са били забелязани от туристи. Брегът, на който са намерени, е труднодостъпен. Там може да се стигне само с хеликоптер или пеш. Когато служителите по опазване на природата пристигнали, те установили, че повечето животни са загинали. Ветеринарите направили опити да спасят четирите все още живи гринди, но не успели, информира БТА. Вероятно гърбатият кит е загинал при отделен инцидент и просто е изхвърлен от морските вълни на същото място. Специалистите от службата по опазване на околната среда и не знаят какво е накарало бозайниците да изскочат на брега. През 1983 г. в същия район са намерени 90 кита, изхвърлени на брега.", "date": "2018.11.28", "title": "Почти 30 кита бяха открити изхвърлени по австралийските брегове"}
{"url": "https://www.24chasa.bg/novini/article/7174094", "text": "Специализираната прокуратура повдигна обвинения на осем лица от Бургас и София за участие в организирана престъпна група за държане и разпространение на наркотици, съобщиха от пресцентъра на спецпрокуратурата. Те бяха задържани на 27 ноември при специализирана операция в двата града. На седем от тях е наложено задържане до 72 часа. На 29 ноември ще бъде внесено искане в Специализирания наказателен съд за определяне на мярка за неотклонение „Задържане под стража“ за всеки от тях. Осмият участник е с „Парична гаранция“ и наложена забрана да напуска страната. Разследването установи, че групата е сформирана през февруари 2018 г. На територията на Бургас участниците в нея са разпространявали предимно марихуана, а в София – кокаин. При извършените обиски и претърсвания на адреси, ползвани от на обвинените, са намерени и иззети наркотици, както и други доказателства за престъпната им дейност. Част от задържаните са вече осъждани за разпространение на наркотици. Сред обвинените има лица от фенклуба на „Левски“ в Бургас.", "date": "2018.11.28", "title": "Спецпрокуратурата обвини осмина от задържаните при акцията в Бургас и София"}
{"url": "https://www.24chasa.bg/novini/article/7174100", "text": "„Докладите на Европейската комисия по Механизма за сътрудничество и проверка са проява на двоен стандарт към държавите членки. Мониторингът над България и Румъния трябва да отпадне.“ Това категорично мнение изрази вицепрезидентът Илияна Йотова по време на дискусията след конференция за бъдещето на демокрацията на ЕС, която се проведе в Софийския университет „Св. Климент Охридски“. Това съобщиха от прессекретариата на президентството. Вицепрезидентът подкрепи изразените позиции, че България е пропуснала шанса си по време на председателството на Съвета на ЕС да постави въпроса за отпадане на мониторинга. Илияна Йотова посочи, че Европейският съюз не разполага с механизъм за реално задействане на член 7 от Лисабонския договор, който се активира в случай на тежко нарушение на европейските ценности от някоя държава членка. В момента Унгария и Полша са под наблюдение за спазване на върховенството на закона. Според вицепрезидента е рисковано съблюдаването на принципите на правовата държава да бъде обвързвано със спиране или ограничаване на европейското финансиране, каквито идеи предлага Европейската комисия. „По този начин икономическите критерии ще бъдат изместени от политически“, отбеляза Илияна Йотова. Вицепрезидентът посочи, че на този фон е още по-спорен Механизмът за сътрудничество и проверка, който се прилага само в две държави. Илияна Йотова изтъкна, че за Хърватия, последно присъединилата се към ЕС страна, не действа този механизъм. „Вече 11 години Европейската комисия променя в движение собствените си критерии. Тази година докладът за България е с позитивни тенденции, но това не означава, че мониторингът е работещ, тъй като критериите не са ясно формулирани и могат до безкрай да бъдат прибавяни нови условия“, посочи вицепрезидентът. „Националната позиция на България трябва да бъде този механизъм да отпадне и върховенството на закона еднакво да се съблюдава във всички държави членки, а не да бъдат „нарочвани“ две страни“, категорична е Илияна Йотова.", "date": "2018.11.28", "title": "Илияна Йотова: Мониторингът над България и Румъния трябва да отпадне"}
{"url": "https://www.24chasa.bg/novini/article/7174112", "text": "Грък, представящ се за туристически консултант, бе осъден на 1 г. условно, с 3-годишен изпитателен срок за измама на хотел в Банско. 66-годишният К. К. събрал пари за петдневна почивка от група гръцки туристи през март 2011 г., но не ги превел на хотела. Кореспонденцията от страна на управителката на хотела с него била водена по мейли. Офертата за почивката на цялата група била за 4250 евро или 8312 лв. Той изпратил в хотела фалшиви документи за банкови преводи на сумата, а чак след като групата си тръгнала от почивката станало ясно, че парите не са постъпили по сметката на хотела. Районният съд в Разлог осъди чужденеца условно, както и да плати около 6700 лв. разноски по делото.", "date": "2018.11.28", "title": "Осъдиха грък, завлякъл хотел в Банско с 8300 лв."}
{"url": "https://www.24chasa.bg/novini/article/7174093", "text": "Украйна разпространи точното според нея местонахождение на нейните морски съдове край Крим, показващо, че са били в международни води при залавянето им от руски граничари, предаде Асошиейтед прес. Изявлението на украинските власти противоречи на твърдението на Русия, че е преследвала корабите, защото навлизали в териториалните й води. Москва смята Крим, който анексира през 2014 г., за част от Руската федерация. Украинското министерство, което отговаря за окупираните територии, днес публикува точните координати според Киев на военните съдове \"Бердянск\", \"Никопол\" и \"Яни Капу\", нападнати от Русия през почивните дни. Те са извън зоната на териториалните води от 12 морски мили, предаде БТА. Руските граничари стреляха по украинските съдове и после заловиха съдовете и екипажа им. Руски служители казаха, че украинските моряци ще бъдат съдени за нарушаване на руската граница и че не ги смятат за военнопленници.", "date": "2018.11.28", "title": "Украйна даде точно местоположение на корабите си, били в международни води"}
{"url": "https://www.24chasa.bg/novini/article/7174269", "text": "Южнокорейци борят стреса и се \"пречистват\", като лежат в затвор и си плащат за това, пише в. \"Мирър\", цитиран от БТА. Двадесет и четири часовият престой в килията, струващ 90 долара, действа освежително на участниците в програмата \"Затворът в мен\". Когато вече не са зад решетките, те по-силно могат да почувстват щастието от това да бъдеш свободен. Досега през фейк затвора в град Инчеон са преминали 2000 стресирани служители и пренатоварени от учене студенти. В него са обособени 28 килии душегубки с площ от 5 квадратни метра. Зад решетките е наложен режим на пълна изолация. \"Клиентите\" оставят на \"охраната\" своите мобилни устройства, нямат право да контактуват с никого, дори с надзирателите. Доброволците надяват затворнически униформи, хранят се с каша и спят на постелка за йога упражнения. По желание могат да се включат и в групи за медитация. За хората с по-слаби нерви за всеки случай са инсталирани и паник бутони.                                                                                                                                                                                                                                                                                                                       ", "date": "2018.11.28", "title": "Южнокорейци борят стреса, като лежат в затвор"}
{"url": "https://www.24chasa.bg/novini/article/7174297", "text": "Европейската комисия представи днес предложения за постигането на целите по споразумението от Париж за опазване на природата. Комисията предлага стъпки до 2050 година, предава БТА. За постигане на целите е отчетена необходимостта от прилагането на технологични решения, овластяване на гражданите и обединяване на усилията в индустриалната политика, финансите и научните изследвания, се посочва в съобщение на ЕК. Допълва се, че тези усилия трябва да бъдат съчетани с обществена справедливост. Споразумението от Париж предвижда задържане на покачването на температурата на околната среда под два градуса по Целзий. ЕК предвижда тази цел в ЕС бъде постигната в следващите три десетилетия. Комисията цитира данни от проучване, според което 93 на сто от европейските граждани вярват, че изменението на околната среда е заради човешката дейност, а 85 на сто са съгласни, че борбата с това явление и по-доброто използване на енергията могат да създават икономически растеж и нови работни места. Пътят към икономика, която не вреди на природата, ще изисква съвместни действия в седем области - енергийна ефективност; внедряване на възобновяеми енергийни източници; чисто и безопасно придвижване; конкурентоспособна промишленост и кръгова икономика; инфраструктура и междусистемни връзки; биоикономика и естествени уловители на въглерод; съхранение на въглерода, се посочва в списъка на ЕК. Комисията очаква държавите и институциите на ЕС да се запознаят с предложенията до срещата на европейските държавни и правителствени ръководители на 9 май догодина в Сибиу. Комисията очаква в обсъждането на въпроса да се включат институциите на ЕС, националните парламенти, деловите среди, неправителствените организации, градовете и общините, гражданите и особено младежите. До края на тази година се очаква държавите от ЕС да представят намеренията си в областта на енергетиката и опазването на природата за следващото десетилетие.", "date": "2018.11.28", "title": "Проучване: 93% от европейците вярват, че изменението на климата е заради хората"}
{"url": "https://www.24chasa.bg/novini/article/7174316", "text": "Все още електромобилите са твърде скъпи, а хората обичат ниските цени. Това заяви еврокомисарят по енергийния съюз Марош Шефчович при представянето днес на предложенията на Европейската комисия за отпадането от употреба на изкопаеми горива за превозите в ЕС до 2050 година, предаде БТА.  Той отбеляза, че днес дори търговците на автомобили не препоръчват купуването на електрически превозни средства. Необходимо е общо усилие за преминаването към електричество. Предстои ни много труден процес, призна Шефчович. По неговите думи целите на ЕС за природосъобразна икономика са постижими дори с днешните технологии, но технологиите все още са твърде скъпи. Според Шефчович е допустимо държавите от ЕС да оказват бюджетна помощ при разработването на по-добри батерии. Инвестиционните фондове заявяват, че имат достатъчно свободни средства, но търсят добри проекти, в които да ги вложат, добави той. Шефчович отбеляза, че в служебно качество допринася за прочистване на природата с осигуряването на хибридни автомобили за ЕК. Той препоръча хората да гасят осветлението в помещенията, в които не се намират, за да щадят природата. Шефчович определи като напълно достатъчен за градски условия пробегът на сегашните електромобили - около 300-400 километра между две зареждания. Еврокомисарят по енергетиката Мигел Ариас Канете посочи, че занапред държавите в ЕС трябва да намерят начин да спечелят хората на своя страна в преминаването към чисти превози. Той добави, че около 600 милиарда евро са нужни за осигуряване на достатъчно електрозарядни точки в ЕС. По неговите думи ЕС ще осигури част от средствата, но в основата трябва да бъдат привлечени частни инвестиции. Трябва да обсъдим как да помогнем финансово на хората да купят електромобили, как държавите да привлекат инвестиции в зарядни станции, къде в ЕС ще бъдат произвеждани батерии за многократна употреба, поясни Канете. Той добави, че Испания, Великобритания, Холандия, Полша и Дания вече са съобщили за намерението си скоро да прекратят употребата на автомобили с двигатели с вътрешно горене. Трябва ни сътрудничеството на гражданите - да строят природосъобразни домове, да карат чисти превозни средства. Гражданинът е в сърцевината на тези усилия, хората трябва да разберат към какво се стремим, за да получим подкрепата им. Политиците трябва да отговорят на тревогите на хората, но вярвам, че хората ще бъдат спечелени на наша страна, каза Канете. Попитан той с какво допринася за природата, еврокомисарят съобщи, че все повече върви пеш и ползва електрически велосипед. В придобиването на нови средства за придвижване трябва да има търговски смисъл, хората обичат ниските цени, каза той. По неговите думи националните стратегии, които се очакват от държавите в ЕС за постигане на живот без вредни газове, ще дадат сигурност на частните инвеститори да насочат средства в този преход. Канете допълни, че целта е в ЕС до 2050 г. да отпадне употребата на изкопаеми горива в превозите, макар такива горива да може да бъдат използвани за други цели. Необходими са усилия в проекти, свързани с разпространението на електричество, а не за газопроводи, добави Канете.", "date": "2018.11.28", "title": "ЕК: Електромобилите още са много скъпи, а хората обичат ниските цени"}
{"url": "https://www.24chasa.bg/novini/article/7174329", "text": "В гранично полицейско управление Ново село към 21.30 часа на 26 ноември е получена информация чрез технически средства за група от хора, преминаващи река Марица. Незабавно са проведени заградителни мероприятия. Граничните полицаи са спрели на около 2 километра от мястото оранжев микробус, управляван от 32-годишен мъж от Хасково. В микробуса те установили 13 мъже без документи за самоличност. 10 от чужденците заявили, че са от Афганистан, 3 – от Пакистан. Шофьорът и нелегалните имигранти са задържани, съобщиха от Гранична полиция.  Уведомена е районната прокуратура в Свиленград. Срещу нелегалните имигранти е образувано бързо производство по чл.279, ал.1 от НК. Те са настанени в СДВНЧ-Любимец. Срещу водача на автомобила е образувано бързо производство по чл. 281 от НК. Работата по случая продължава.", "date": "2018.11.28", "title": "Гранични полицаи задържаха 13 незаконни имигранти от Афганистан и Пакистан"}
{"url": "https://www.24chasa.bg/novini/article/7174325", "text": "Министър-председателят Бойко Борисов ще бъде на официално посещение в Мароко на 29 и 30 ноември, съобщиха от правителствената пресслужба. В рамките на визитата българският премиер ще се срещне с министър-председателя на Кралство Мароко Саад Еддин Ел Отмани. По време на разговорите ще бъдат обсъдени двустранните отношения и новите възможности за сътрудничество в различни области от взаимен интерес. В Рабат българският премиер Бойко Борисов ще разговоря с председателя на Камарата на съветниците (Горната камара) в мароканския парламент Абделхаким Беншамаш. След срещата министър-председателят Борисов ще изнесе лекция за ролята на България за европейската интеграция на страните от Западните Балкани по време на нашето първо председателство на Съвета на ЕС. Предстоящата визита на министър-председателя Бойко Борисов в Рабат има важно значение за активизиране на политическия диалог на най-високо равнище и за насърчаването на обмена по линия на секторното сътрудничество с акцент върху сигурността, търговско-икономическите отношения и инвестициите. В делегацията, ръководена от премиера Борисов, са вицепремиерът и министър на външните работи Екатерина Захариева, министърът на труда и социалната политика Бисер Петков и министърът на икономиката Емил Караниколов.", "date": "2018.11.28", "title": "Борисов в Мароко утре, изнася лекция за ролята на България за евроинтеграцията на Западните Балкане"}
{"url": "https://www.24chasa.bg/novini/article/7174331", "text": "Между парламентите на България и Франция има добро сътрудничество, което е отлична основа за още по-активно развитие на двустранните отношения. Това заяви председателят на Народното събрание Цвета Караянчева на среща с делегация на групата за приятелство с България в Националното събрание на Френската република, водена от нейния председател Антоан Ерт. Френските парламентаристи са на официално посещение в България по покана на председателя на Групата за приятелство България – Франция в Народното събрание Драгомир Стойнев. Това съобщиха от пресцентъра на Народното събрание. Поздравявам членовете на групите за приятелство в Народното събрание и в Националното събрание, които поддържат активен и ползотворен диалог, каза Цвета Караянчева. Тя подчерта, че парламентаристите много добре осъзнават отговорността си пред своите избиратели и се стремят да предприемат стъпки за решаване на техните проблеми. Председателят на Народното събрание благодари на френския парламент за ангажираното участие на негови представители в срещите, организирани в рамките на първото за България председателство на Съвета на ЕС. Ако искаме Европа да върви напред, нашите парламенти трябва да работят в добро сътрудничество по всички въпроси, които са общи за ЕС, отбеляза председателят на групата за приятелство с България в Националното събрание на Френската република Антоан Ерт. Той изрази задоволство от добрия диалог между представителите на парламентите на двете страни. На срещата си с френската делегация заместник-председателят на Народното събрание Емил Христов подчерта, че отношенията между двете страни на всички нива са добри и приятелски. Ние винаги сме се възхищавали на това, което французите правят като нация, и отчитаме лидерската роля на Вашата страна в ЕС, посочи той. Само обединени можем да се справим с предизвикателствата, пред които е изправена Европа, заяви Емил Христов. Споделяме общата загриженост за климатичните промени и приветстваме лидерската роля на Франция по този въпрос, отбеляза още заместник-председателят на парламента. Българската природа пречиства два пъти повече от замърсяването, което предизвиква нашата икономика, уточни Емил Христов. Франция играе ролята на лидер и си поставя за цел да бъдат променени политиките за климата, посочи Антоан Ерт. Всички страни трябва да са обединени в усилията си за борба с промените в климата, необходимо е да се въведат конкретни мерки и параметри, отбеляза той. Франция е лидер по въпросите на климата в ЕС, но тя трябва да направи така, че всички страни по света да вървим в една посока, уточни председателят на групата за приятелство с България. Френските парламентаристи разговаряха и със своите колеги от Групата за приятелство България – Франция. Нейният заместник-председател и председател на Комисията по образованието и науката Милена Дамянова отбеляза, че изучаването на френски език има добри традиции в българското образование. В 146 български училища се изучава има френски език, като 47 от тях са профилирани гимназии, френският език е на трето място сред изучаваните от българските ученици, посочи тя. Милена Дамянова подчерта, че е необходимо да бъдат обсъдени възможностите за задълбочаване на двустранното сътрудничество в сферата на образованието. Френските парламентаристи бяха приветствани в пленарната зала на Народното събрание. По-късно те имаха среща с председателя на Комисията по земеделието и храните Десислава Танева. На 29 ноември 2018 г. френските депутати ще разговарят с председателя на Комисията по труда, социалната и демографска д-р Хасан Адемов и с председателя на Комисията по външна политика Народно събрание Джема Грозданова.", "date": "2018.11.28", "title": "Караянчева: Между България и Франция има добро сътрудничество"}
{"url": "https://www.24chasa.bg/novini/article/7174328", "text": "Телефонни измамници напоследък подготвят предварително жертвите си как да теглят пари от банка, така че служителят във финансовата институция да не се усъмни и да сигнализира в полицията. Това коментира днес заместник-директорът на областната дирекция на МВР в Русе комисар Илиян Енчев, предаде БТА. Той каза, че престъпниците обяснявали на жертвите си как да се държат в съответния банков клон и да казват пред служителя, че парите са нужни, например, за операция на очите в чужбина или за екскурзия. За месец в областта са регистрирани шест телефонни измами. При четири от тях потърпевшите са теглили пари от банки, които да дадат на престъпниците. Само при един случай служител във финансова институция се обадил в полицията, като така била предотвратена измама за 30 000 лева. Енчев обясни, че редовно се пращат сигнални писма до директори на банкови клонове с молба да насочат вниманието на служителите си към този вид престъпление. Заместник-директорът на областната дирекция на МВР в Русе коментира и други престъпления в областта. Той каза, че са задържани седем автомобила от висок ценови клас при опит за регистрация в сектор \"Пътна полиция\" в крайдунавския град. Колите са от известни марки и са произведени след 2015 година. Те били подготвени за регистрация след интервенция в областта на идентификационните номера и чрез използване на неистински чуждестранни свидетелства. Енчев посочи, че към момента все още няма повдигнати обвинения. Твърде сложно било да се стигне до собственика на даден автомобил. Процесът бил дълъг, докато се установи през колко души е минала колата. Сред тях имало и румънци, но те били неоткриваеми. Енчев даде пример, че на адреси в Русе били регистрирани по няколко румънски фирми, което обаче не било незаконно. Директорът на областната полицейска дирекция коментира и състоялия се на 25 ноември тази година протест в Русе. Той заяви, че са съставени актове на трима души заради блокирането на международния булевард \"България\", тъй като нямало разрешение.", "date": "2018.11.28", "title": "Ало измамници в Русе казват на жертвите си как да теглят пари от банката"}
{"url": "https://www.24chasa.bg/novini/article/7174343", "text": "Президентът на Русия Владимир Путин обяви, че сблъсъкът между руските и украинските военни кораби бил резултат от това, че чужди държави не са в състояние да държат Киев отговорен за лошо поведение дотогава, докогато Украйна се държи конфронтационно към Русия, съобщават руските медии, цитирани от  . Това са първите коментари на руския държавен глава след конфронтацията в Керченския проток между руски и украински военни кораби на 25 ноември. \"Властите в Киев продават настроения против Русия с доста голям успех днес. Те нямат какво друго да правят\", подчерта Путин. Руският президент изтъкна, че изглежда, че Украйна би могла да се измъкне от всичко, доколкото чуждестранни страни, подкрепящи антируската позиция на Украйна, са замесени. \"Ако искат бебета за закуска, те вероятно ще им сервират бебета. Те биха казали: \"Защо не, те са гладни, какво трябва да се направи относно това?\" Това е толкова късогледа политика и тя не може да има добър резултат. Това прави украинското държавно ръководство самодоволно, не им дава стимул да вършат нормална политическа работа в страната си или да провеждат нормална икономическа политика\", коментира той. Руският президент Владимир Путин обвини за сблъсъка в Керченския пролив в неделя украинския президент Петро Порошенко и неговото желание да бъде преизбран, предаде Асошиейтед прес. В изказване пред икономически форум в Москва, излъчено по руската телевизия, Путин за първи път коментира военноморския сблъсък край окупирания от Русия Кримски полуостров и намекна за опасността от голям (военен) конфликт между двете съседни страни. Според Путин сблъсъкът е бил изцяло провокиран от украинските съдове, които са отказали да комуникират с руските морски граничари и са нарушили териториалните води край южните руски брегове. Неговата версия изглежда противоречи на твърденията на украинското правителство, че украинските кораби са идвали от друга посока и несъмнено са били в международни води, отбелязва АП. При задържането на украинските нарушители руските морски граничари \"прецизно и перфектно изпълниха своя дълг\", посочи президентът. Те и не можеха да действат иначе, защото тогава \"трябваше всички те да бъдат дадени под съд. Но те изпълниха законните си функции по защита на териториалната цялост на Руската федерация\", подчерта Путин, цитиран от Франс прес и ТАСС. Той отново повтори, че това е било \"провокация, организирана от сегашната власт (в Киев) , включително от действащия президент, в навечерието на президентските избори в Украйна\", посочва ДПА. Според него заради ниския си рейтинг Порошенко може дори да не успее да се класира за втория тур, \"и затова трябва да направи нещо, за да изостри ситуацията и да създаде непреодолими препятствия за своите конкуренти, преди всичко от опозицията\", добави той, цитиран от ТАСС. Путин изрази мнение, че станалото в Керченския пролив е просто \"един граничен инцидент и нищо повече\". Той напомни, че в предишни години Украйна е имала по-сериозни основания да обяви военно положение, например в разгара на конфликта в Донбас. \"Тогава фактически имаше война, и не беше въведено никакво военно положение, а сега, заради неголям инцидент в Черно море, въведоха военно положение. Явно това се прави в навечерието на изборите и това е абсолютно очевиден факт\", отбеляза той. \"Това е игра на (преднамерено) изостряне на обстановката, нечистоплътна игра вътре в страната с цел сломяване на политическите противници\", каза Путин, цитиран от ТАСС Украйна сега успешно използва този епизод, за да разпалва антируски настроения, което се харесва на западните политици и затова те са готови да им простят техните прегрешения, отбеляза руският президент.", "date": "2018.11.28", "title": "Путин проговори: Украйна и бебета да поиска за закуска, Западът ще й ги сервира"}
{"url": "https://www.24chasa.bg/novini/article/7174346", "text": "Протестът на белгийските \"жълти жилетки\" постигна целта си и днес цената на дизела достигна равнищата от август, съобщиха местни медии. Понижената цена се отнася и при продажбата на мазут за отопление. Този резултат идва на фона на остри противоречия в обществото, довели до зрелищен сблъсък между средната класа и най-бедните слоеве от населението, предаде БТА. Местни медии поясниха похвата при ценообразуването на горивата в страната. Справката показа, че 50-65 на сто от цената на бензиноколонките съставлявав акциз и ДДС. Уточнено бе, че правителството има правомощията да променя размера на акциза и колкото по-евтин е петролът на международните борси, толкова повече акцизът нараства, според прилаганата формула. В крайната цена стойността на горивото е едва около една трета. Правителството по-рано призна, че е предприело плавно и постоянно повишение на акциза на дизела, за да успее да приложи данъчната си реформа. Тази реформа предвижда облекчаване на данъчната тежест и с нейното прилагане \"дупката\" в бюджета се запълва от по-висок акциз на горивата. Цялата тази политика доведе до допълнително обедняване на хората с ниски доходи, показаха множество анализи. Въпросът е особено чувствителен, тъй като в Белгия две трети от автомобилите са дизелови заради дългогодишната правителствена политика в подкрепа на използването на това гориво.", "date": "2018.11.28", "title": "Белгийските \"жълти жилетки\" постигнаха целта си, дизелът поевтиня чувствително"}
{"url": "https://www.24chasa.bg/novini/article/7174350", "text": "Никога фирми, свързани с вече публично известния Иван Сариев, не са получавали обществени поръчки или не са получавали субсидии. Това заяви финансовият министър Владислав Горанов в кулоарите на парламента във връзка с назначена проверка на имот, в който живее той. В края на миналата седмица той обясни, че апартаментът е описан в неговата декларация и предоставен за ползване от неговия кръстник Иван Сариев. На въпрос дали синът на Сариев е работил във финансовото министерство, Горанов потвърди и уточни, че е бил орган по назначаването му. \"Аз съм писал в моята декларация, която има за цел да разкрие всички факти и обстоятелства. Моята преценка е, че няма.\" Това отговори Горанов на въпрос дали смята, че има конфликт на интереси с неговия кръстник. \"Ако трябва да се изследва някакъв проблем, защото друг проблем няма трябва да се изследва дали заради взаимоотношенията ми с Иван Сариев, това ми е повлияло\", посочи още Горанов във връзка с проверката.", "date": "2018.11.28", "title": "Горанов: Никога фирми, свързани с Иван Сариев, не са получавали обществени поръчки"}
{"url": "https://www.24chasa.bg/novini/article/7174361", "text": "На 29 и 30 ноември лидерът на БСП Корнелия Нинова ще участва в регионална среща на лидерите на партии от страните от Вишеградската четворка - Чехия, Полша, Унгария и Словакия, съобщиха от пресцентъра на МВР. Това е втората среща, на която е поканен председателят на БСП. Първата, във формат четирите партии плюс БСП, се проведе преди шест месеца в Словакия и приключи с обща декларация. В сегашната среща, към петте партии се присъединява и Хърватия. Разговорите между лидерите ще се състоят в гр Вишеград, Унгария. Темите са- европейска прокуратура, предстоящите европейски избори, миграция и граничен контрол, кохезия и многогодишна финансова рамка на ЕС 2021- 2027.", "date": "2018.11.28", "title": "Нинова на среща на лидерите на партии от страните от Вишеградската четворка"}
{"url": "https://www.24chasa.bg/novini/article/7174353", "text": "Италия няма да подпише глобалното споразумение на ООН за миграцията следващия месец, каза министър-председателят Джузепе Конте, вслушвайки се в исканията на вицепремиера Матео Салвини, предаде ДПА. Споразумението трябва да бъде подписано на международна конференция в Мароко на 10-11 декември, но Италия няма да присъства на срещата, заяви Конте, цитиран от БТА. Правителството реши да делегира на парламента решението дали да подкрепи договора или не, а депутатите няма да обсъждат въпроса преди конференцията. Конте каза в реч пред ООН през септември, че Италия подкрепя споразумението за миграцията, но промени позицията си, след като Салвини заяви вчера, че е \"напълно против\" договора.", "date": "2018.11.28", "title": "Джузепе Конте: Италия няма да подпише споразумението на ООН за миграцията"}
{"url": "https://www.24chasa.bg/novini/article/7174573", "text": "Извършени са 40 на сто от дейностите по източване на нефтени продукти от потъналия през 1921 година край Созопол американски кораб \"Мопанг\". Това информира изпълнителният директор на Изпълнителна Агенция \"Морска администрация\" кап. Живко Петров по повод приключването на работата за този сезон. Съобщението е на Министерство на транспорта, информационните технологии и съобщенията. Кап. Петров съобщил, че дейностите по източването на мазута ще бъдат възобновени през пролетта на 2019 година при подходящи метеорологични условия. Разплатените средства до сега са 687 405 лева, фактурираните са в размер на 1 098 000 лева, които възлизат на около 40 процента от отпуснатия бюджет от 2 500 000 лева. По отношение на физическото изпълнение кап. Петров информирал, че до приключване на работите за сезона са източени 400 кубика нефтоводна смес като под вода е работено 24 дни, подготовката и мобилизацията на екипите преди фактическите дейности е била 5 дни. По първоначални разчети и по договор са предвидени 64 дена за цялостното източване на резервоарите. Кап. Петров е заявил, че има предположения, че на дъното на Черно море има подобни кораби. За следващата година било планирано обследване на потъналия през Втората световна война кораб \"Родина\". Кап. Петров уточнил, че в цяла Европа има потънали кораби именно от този исторически период и те са предизвикателства за много държави, тъй като след 70-80 години под вода започват да ерозират в голяма степен и създават предпоставки от ситуации като тази, наблюдавана при кораба \"Мопанг\".", "date": "2018.11.28", "title": "Източиха 400 кубика мазут от кораба \"Мопанг\", продължават през пролетта"}
{"url": "https://www.24chasa.bg/novini/article/7174609", "text": "В Ерусалим бе представена рядка каменна маска, която датира отпреди 9000 години и е свързана с култ, съвпадащ с епохата, през която хора започнали да водят заседнал начин на живот, предаде Франс прес, цитирана от БТА.  \"Маската е открита преди няколко месеца на Западния бряг и датира от началото на неолита - заяви археоложката Ронит Лупу. - Изработена е от варовик, който грижливо е полиран. Издялани са бузи, нос и дори зъби в устата, създадени са отвори за очите. Става въпрос за рядка маска. Предишната подобна маска бе открита преди 35 години. Особеното в случая е, че знаем къде е била създадена, запознати сме с археологическия контекст.\" Край маската са намерени сечива от кремък. Съществуват около 15 маски, които датират от същата епоха и са открити в същия район. Повечето от тях са част от частни колекции, но само две са с ясно идентифициран археологически контекст.", "date": "2018.11.28", "title": "Израелски археолози представихя рядка маска, която датира отпреди 9000 години"}
{"url": "https://www.24chasa.bg/novini/article/7174638", "text": "Поради усложнената метеорологична обстановка на територията на област Силистра – снеговалеж, придружен с вятър, е преустановен пропускателния режим през граничния пункт \"Кайнарджа\", съобщиха от пресцентъра на Гранична полиция. Националната метеорологична администрация на Румъния е въвела код „жълто“ на територията на съседната област Калъраш, като прогнозира и за 29 ноември обилен снеговалеж и силен вятър. Временно е преустановена дейността на фериботните платформи, обслужваща граничните пунктове Свищов – Зимнич и Никопол – Турну Мъгуреле. Фериботната платформа на ГКПП Оряхово ще пътува само в светлата част от денонощието, съобразено с метеорологичните условия.", "date": "2018.11.28", "title": "Временно е преустановено преминаването през ГКПП „Кайнарджа“"}
{"url": "https://www.24chasa.bg/novini/article/7174641", "text": "Турският президент Реджеп Тайип Ердоган и и американският президент Доналд Тръмп са обсъдили в телефонен разговор напрежението между Русия и Украйна, съобщи турското президентство, предаде Ройтерс, цитирана от БТА. Русия задържа три кораба на украинските военноморски сили край бреговете на анексирания от Русия Кримски полуостров в неделя, след като откри огън срещу тях и рани няколко моряци. Украйна обяви днес военното положение влиза в сила за 30 дни от 26 ноември. В телефонния си разговор с Тръмп Ердоган е споделил подробности от предишните си разговори с руския президент Владимир Путин и с украинския президент Петро Порошенко, посочва турското президентство.                                                                                                                                                                                                                                                                                                                       ", "date": "2018.11.28", "title": "Ердоган и Тръмп обсъдили напрежението между Русия и Украйна по телефона"}
{"url": "https://www.24chasa.bg/novini/article/7174662", "text": "Подкрепяме стратегическата визия на Франция за суверенна, обединена, по-ефективна и самостоятелна Европа. За да е успешна, тази инициатива трябва да се случи с участието на всички държави от Европейския съюз. Това заяви президентът Румен Радев на среща с делегация на групата за приятелство с България в Националното събрание на Френската република, която е на официално посещение у нас. Делегацията е водена от Антоан Ерт – председател на групата за приятелство, съобщиха от прессекретариата на президента. Държавният глава и френските парламентаристи обсъдиха предизвикателствата пред Европа и необходимостта от задълбочаване на диалога между отделните страни в съюза. Президентът Радев подчерта, че вариантите за „ЕС на различни скорости“ противоречат на идеята за обединена Европа, както и на традиционните ценности, въплътени в конкретни политики като солидарността и кохезията. Всяка инициатива, която води до допълнително разделение на Европа, не би била продуктивна, заяви още Румен Радев. Държавният глава открои селското стопанство, културата, информационните технологии, туризма, отбраната като сектори от взаимен интерес с потенциал за развитие на сътрудничеството. Важно е да се създадат и повече възможности за партньорство в сферата на културата и образованието, особено между младежите на двете страни, защото бизнесът следва контактите между хората, заяви Румен Радев.", "date": "2018.11.28", "title": "Радев: Подкрепяме стратегическата визия на Франция за суверенна и обединена Европа"}
{"url": "https://www.24chasa.bg/novini/article/7174673", "text": "Специалният пратеник на руския президент Владимир Путин за уреждането на сирийския конфликт Александър Лаврентиев изрази днес увереност, че сирийската армия може да се справи с останалите клетки на екстремистката групировка \"Ислямска държава\", предаде ДПА, цитирана от БТА.  \"Ние сме напълно уверени, че операциите за унищожаване на останалите групи на ИД в районите на изток от Ефрат и по сирийско-иракската граница ще се развият позитивно\", каза Лаврентиев на конференцията за Сирия в Астана, Казахстан, съобщи ТАСС. Основният съюзник на сирийското правителство в гражданската война в страната - Русия, през последните месеци полага съгласувани усилия за намаляване на военните си операции там. \"Положението в Сирия постепенно се променя\" с \"тенденция към стабилизиране\", каза Лаврентиев на съвещание с участието на сирийската правителствена делегация. Представители на сирийската опозиция казаха пред ДПА, че разговорите в Астана се очаква да се съсредоточат върху прилагането на споразумението за примирие в контролираната от бунтовниците провинция Идлиб. Русия призовава за оказване на финансова помощ на Сирия, което е предпоставка за масово завръщане на бежанците. \"Срещите ще се съсредоточат основно върху прилагането . . . на споразумението по отношение на Идлиб, което за момента не се спазва стриктно\", каза Йехия Ариди, член на опозиционния Висш комитет за преговорите. Според Ариди друг важен проблем е съдбата на хилядите затворници, задържани от сирийското правителство. \"Режимът винаги протака\" решаването на този въпрос, заяви Ариди.", "date": "2018.11.28", "title": "Русия изрази увереност, че сирийската армия може да се справи с \"Ислямска държава\""}
{"url": "https://www.24chasa.bg/novini/article/7174664", "text": "Повече от 8,423 млн. са чуждестранните туристически посещения в България за периода януари - октомври тази година. Отчита се ръст от 4,9% спрямо същия период на предходната година. Това сочат анализите на Националния статистически институт, публикувани днес. Данните са изключително позитивни и доказват, че България е все по-разпознаваема туристическа дестинация и привлича нарастващ брой чуждестранни гости, коментира министърът на туризма Николина Ангелкова. Тя допълни, че през 10-те месеца на годината се запазва устойчивата тенденция на увеличение и развитие на сектора от последните 3 години, което е и доказателство, че страната ни предлага висококачествен и конкурентен продукт. Надявам се да запазим добрите резултати в оставащия период на 2018 г. и да отчетем поредна успешна година за туризма, посочи министърът. Водещ пазар за входящ туризъм у нас е Румъния, като пътуванията от съседната страна надвишават 1,218 млн., достигайки увеличение от 24%. Гърция и Германия се нареждат на второ и трето място, като посещенията от тях са съответно близо 932 хил. и повече от 822 хил. Класацията на топ 10 пазари за международни туристически посещения се допълва от Турция, Русия, Македония, Полша, Великобритания, Сърбия, Украйна. От януари до октомври значителни ръстове се отчитат на редица от пазарите, включени в топ 50 за входящ туризъм у нас. Гостите от Израел са с 19,5% повече, от Молдова – 12 на сто увеличение, от Испания се отбелязва 16 на сто нарастване. От САЩ ръстът на туристите е с 11,8 на сто, а от Словакия и Норвегия чуждестранните посещения нарастват съответно с 12,3% и 32,9 на сто.", "date": "2018.11.28", "title": "4,9% повече чуждестранни туристи в България за 10-те месеца на 2018 г."}
{"url": "https://www.24chasa.bg/novini/article/7174741", "text": "Движението през прохода Превала е ограничено за МПС над 12 тона с ремаркета и полуремаркета, поради обилен снеговалеж. Съобщението е на агенция \"Пътна инфраструктура\".                                                                                                                                                                                                                                                                                                                                                                                                                                                                                                                                                                                                                                              ", "date": "2018.11.28", "title": "Движението през прохода Превала е ограничено за тирове над 12 тона"}
