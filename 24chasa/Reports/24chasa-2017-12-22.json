{"url": "https://www.24chasa.bg/novini/article/6626917", "text": "Правителството на Бойко Борисов и ГЕРБ няма алтернатива, а предсрочни избори ще разклатят стабилността на държавата. Тези две основни послания отправи почетният председател на ДПС Ахмед Доган в словото си пред елита на партията. Така Сокола отговори на Бойко Борисов, който преди дни го призова да усмири хората си по повод предстоящия вот на недоверие към правителството веднага след старта на европредседателството. Премиерът попита дали почетният председател на ДПС, който в интервюта винаги поставял на първо място държавата, и този път ще постъпи така. Над 100 души се събраха в сараите в “Бояна” в четвъртък вечер за традиционната празнична вечеря на Доган в навечерието на Коледа и Нова година. Речта на Доган бе определяна като и от актива на движението, и от политическите опоненти. Заради засиления интерес от ДПС пуснаха експозе от словото на сайта си и в профила на Сокола във фейсбук.  “Ако вотът на недоверие мине, какво правим? Има ли партия, която е готова да управлява страната след евентуални предсрочни избори? Моята преценка е, че няма политическа сила от опозицията, която може да поеме отговорността за управление на страната към днешна дата”, казва Доган. И така удря БСП, която е основен инициатор на вота на недоверие, който ще бъде внесен на 17 януари.  Доколкото разбирам, този вот няма за цел да свали правителството, а само да го коригира и насърчи към позитивни дела, допълва Сокола. “Ако целта е “стани да седна”, не си заслужава усилието да подложим на изпитание общия ни дом. Защото, първо, че тотално ще се изпортим, може някак да се преглътне. По-важното е друго: това правителство няма да има по-дълъг живот от няколко месеца. И отново казва още Доган. И обяснява, че е дълг на гражданското общество и на всички политически сили да гарантират сигурността и стабилността на държавата. Големият проблем на правителството на Борисов е коалиционната му политика и по-конкретно включването на отявлени националисти в кабинета, смята още почетният председател на ДПС. В словото си Сокола подава ръка и на отцепниците от ДПС, които последваха Лютви Местан в ДОСТ. Доган обаче уточнява, че ДПС е принципно и си има устав, който трябва да се спазва. Именно в същия формат и на същата празнична сбирка през 2015 г. словото на Доган доведе до свалянето на Лютви Местан от лидерския пост в ДПС.  Явно предколедните форуми на основната част от политическия елит на ДПС започва да предизвиква не само интерес, но и силно очакване. Дори определени медии и социални мрежи го приравняват с неформален визионерски форум на ДПС. В днешния вътрешнополитически и гео-политически дискурс това означава, че е налице липса на сигурност и на краткосрочна визия за развитие: Първо, във вътрешно-политически план предизборната парадигма за президентските и парламентарните избори през 2017 година все още не е стихнала: кой кого ще “елиминира”, “смачка” или “победи”, вече работи в личностно измерение и тъкмо затова излиза извън нормалните граници на изразяване с Езика на политиката. Второ, обективната неопределеност на външнополитическия проспект задава безпокойство и тревожност, което се равнява на “наливане на масло в огъня” във вътрешнополитически план. Но от гледна точка на определени дейности и политики, например иновативно укрепване на партийните структури, както и изключителното активиране на външните контакти с европейските либерални партии, е безпрецедентна в историята на ДПС. Налице са събуждане и активиране на общинските и областните организации на ДПС. ЦС и ЦОБ си възвърнаха реалните политически функции. ПГ на ДПС има респектиращо участие в парламентарния живот на страната. Може би тук му е мястото да се отбележи, че Ние винаги сме били добронамерени, но и принципни. Факт е, че не сме се скарали с никого. Всеки, който реално се разкайва - да заповяда. Но ДПС си има Устав, който регламентира подобни ситуации. Външното акуширане на аналогични процеси на разделяне и обединяване не е здравословно за нашите избиратели. Въпреки това ние сме добронамерени, и да ѝ помогнем в диалога ѝ с ЕС. Разбира се, според нашите скромни възможности. Нека да хвърлим един поглед към вътрешнополитическото положение в страната. Всеки от нас е наясно, че всяко управление си има проблеми, унаследени от предишни правителства или създадени от актуално управляващите. Разбира се, те трябва да бъдат коригирани чрез опозиционни политики. В крайна сметка в това се състои и смисълът на политическия плурализъм във всяка демократична държава. и по-конкретно включването на отявлени националисти в кабинета. Дори и това не е най-големият грях, защото “Обединените патриоти” имаха шанса да покажат и докажат консолидирана социална отговорност към националните интереси в контекста на общоевропейските политики. Но тъкмо такава значима цел не се постига с Езика на омразата и агресията, с Език, който възпроизвежда разделение и противопоставяне! В началото е Словото, после идва Делото. Словото на патриотизма обединява и управлява. Езикът на омразата и агресията разделя и противопоставя обществото и нацията. Поставят се под въпрос сигурността и стабилността на Държавата. Това не е въпрос за свободата на словото, не е проблем дори за достойнството на политическия елит на страната. Това е въпрос за съществуването на демокрацията в България. Страната е изправена пред много сериозно предизвикателство. Председателството на ЕС. България ще бъде във фокуса на важни събития и мероприятия. И въпрос на обща политическа и социална отговорност е да комуникираме на нормален европейски политически Език. От особена важност е коригиращата функция на медиите. Уважаеми колеги, представители на четвъртата власт, покажете какво можете. Дайте вашият позитивен дял в общата отговорност за стабилността на България! После си дискутирайте темата за връзката на свободата и отговорността на Словото. Не е по-маловажен и въпросът за вота на недоверие към правителството в началото на председателството на ЕС. Доколкото разбирам, Добре, този акт може да се изтълкува и като рутинна демократична процедура. Но ако вотът на недоверие мине, какво правим? Има ли партия, която е готова да управлява страната след евентуални предсрочни избори? Моята преценка е, че няма такава политическа сила от опозицията, която може да поеме отговорността за управление на страната към днешна дата. Тогава какво правим? Ако целта е “стани да седна”, не си заслужава усилието да подложим на изпитание общия ни дом. Защото, първо, че тотално ще се изпортим, може някак да се преглътне. По-важното е друго: това правителство няма да има по-дълъг живот от няколко месеца. И отново влизаме в опасната спирала на предсрочни избори, само и само да си намерим място в централната властова система на държавата. Затова дълг на гражданското общество и на всички политически сили е да гарантират сигурността и стабилността на държавата. Уважаеми колеги, съмишленици и приятели, границата между подчертаването на особената важност на даден проблем и неволното му преекспониране виси на косъм над главите на политици и анализатори. Ако в случая и при мен се е получило така, моля за предколедна прошка. Бъдете живи и здрави, пожелавам ви спокойствие и увереност в утрешния ден! “Бойко Борисов се притесни от напрежението в страната, вота на недоверие за корупция и разнобоя с патриотите и помоли Доган за помощ. И я получи. Доган подкрепя Борисов.” Така лидерът на БСП Корнелия Нинова коментира словото на Сокола. “За почетния председател на ДПС патриотите в управлението са грешка. Разбирайте в подтекст: Тоест няма нужда от нови избори, има нужда от смяна в правителството на едните с другите”, коментира още Нинова. “Всички да пазим стабилността. Но коя стабилност”, попита тя. И сама си отговори: “Стабилно се закриват болници, стабилно се вдигат цени на вода и ток. Стабилно сме първенци по корупция и най-бедни в Европа, стабилно една прослойка става все по-богата, а народът все по-беден, стабилно расте броят на неграмотните деца и стабилно изчезваме като народ. Стабилно всеки месец има протести срещу това правителство.” Благодаря, ние не сме съгласни, отсече Нинова. И обяви, че БСП иска промяна на този модел на управление, а не просто смяна на патриотите с ДПС в правителството. Вот на недоверие ще има, категорична бе соцлидерката. И обясни, че след като има решение на конгреса, парламентарната група ще го внесе. Червените вече не били с 38 депутати и не им се налага да търсят гласове от ДПС. “Сега сме 80 и продължаваме напред. Очевидно Хората да избират. Техният глас ще реши”, категорична бе Нинова. “Не споделям разбирането, че в името на стабилността не трябва да бъдат предприемани никакви действия, които застрашават правителството”, коментира и зам.-шефът на червената ПГ Жельо Бойчев. БСП има амбицията да предложи различен социално-икономически модел за страната. “Това е голямото предизвикателство, което стои пред България. С ясното разбиране, че не променим ли модела, нищо добро не ни чака”, обясни соцдепутатът. Иначе той бил съгласен с Доган, че не трябва да се действа на принципа “стани да седна”, защото “ако ще идваш на власт и ще продължаваш да правиш това, на което сме свидетели в момента, няма смисъл да правим промени”, обясни Бойчев. Вот ще има, защото той е чакан от гражданите, тъй като корупцията е тема, която ощетява всеки един, каза зам.-шефът на червените и обясни, че вотът е и най-ясният политически ход, който определя кой е от страната на правителството и кой е в опозиция. “Ахмед Доган е прав, че вотът на недоверие означава “стани, за да седна”. Думите му пред актива на ДПС на коледното тържество, че няма защо да се сваля правителството, тъй като нито една партия от опозицията не е готова да управлява, се препокриват с резултатите от различни социологически проучвания от последните дни, които показват, че оценката на хората за управлението е положителна.” Това коментира председателят на парламентарната група на ГЕРБ и зам.-шеф на партията Цветан Цветанов пред bTV. Той обаче отрече позицията на Сокола да е резултат от разговори между ГЕРБ и ДПС, нито от политическа договорка между двете партии. Много са гласуванията в парламента, когато две политически сили гласуват заедно, но това не означава, че те са в някакви договорки, категоричен бе Цветанов. Речта на Доган обаче малко се различава от позицията на ПГ на ДПС, но Доган е прав – това е националноотговорно говорене. Дали ще има някаква промяна, ще покажат действията на ДПС, посочи заместникът на Бойко Борисов в партията, визирайки подготвяния от ПГ на ДПС вот на недоверие. “Преди 6-7 месеца може би БСП и ДПС са се надявали, че ще управляват заедно, но това не стана, защото резултатите от изборите показаха друго. Стани, за да седна - това е мотивът на БСП, но управлението е отговорност”, посочи Цветанов. Да, в момента ДПС р реална опозиция. Много по-остри те са към “Обединени патриоти”, докато БСП са много по-остри към ГЕРБ, коментира още лидерът на ПГ на ГЕРБ. Фактът, че почетният лидер на ДПС Ахмед Доган декларира, че това правителство няма алтернатива, показва, че в партията, която най-крайно ни критикува, има умни хора, които мислят правилно. Това коментира вицепремиерът и министър на отбраната от квотата на “Обединени патриоти” Красимир Каракачанов. Истината, че правителството няма алтернатива, и то не само заради председателството на Съвета на ЕС догодина. Това председателство ще отмине за 6 месеца, въпросът е какво ще свърши всяко едно министерство по време на мандата, коментира още той. През този мандат няма как “Обединени патриоти” да се коалират с ДПС. Това не е разглеждано нито при нас, нито съвместно с ГЕРБ, категоричен бе лидерът на ВМРО. Ако някой иска да се коалира с ДПС, то конституцията му го позволява, това е въпрос на свободна воля, допълни още Каракачанов. Точно преди 2 г. след реч на Ахмед Доган на коледното тържество на ДПС в Бояна Лютви Местан бе свален от лидерския пост. Официалната причина бе декларация от парламентарната трибуна за сваления от Турция руски самолет. Тогава Сокола се закани, че такава ще е съдбата на всеки, който се изправя срещу националните интереси на България. На 24 декември 2015 г. Централният съвет на ДПС дори изключи Местан от партията. Веднага след инфарктната сбирка в сараите Местан се укри в резиденцията на тогавашния турски посланик у нас Сюлейман Гьокче. Двамата продължиха да демонстрират добри отношения и след създаването на новата партия ДОСТ. Половин година по-късно посланик Гьокче бе отзован 4 месеца преди края на мандата си. Днес той представлява страната си в Гватемала.", "date": "2017.12.22", "title": "Доган обяви, че ГЕРБ няма алтернатива (Обзор)"}
{"url": "https://www.24chasa.bg/novini/article/6626931", "text": "“Гледай какъв прогрес!!! Доскоро се самоопределяше като “прост”, а сега вече сме “Н. Пр.”, което вероятно ще рече “Негово Превъзходителство”! Ама много е куул!!!” Това написа във фейсбук соцдепутатът Антон Кутев, като пусна снимка на поканата си от името на премиера Бойко Борисов за официалното откриване на българското европредседателство на 11 януари. Както се вижда, червеният депутат е сред 700-те поканени на откриването на европредседателството в Народния театър в София. На поканата пред името на Борисов е изписано “Н. Пр.”. “Негово превъзходителство” е титла на всеки министър-председател по протокол, уточниха специално за червения депутат Кутев експерти по държавен протокол. ", "date": "2017.12.22", "title": "Червеният Кутев хем поканен на 11 януари, хем се шегува с Н. Пр."}
{"url": "https://www.24chasa.bg/novini/article/6627066", "text": "Земетресение с магнитуд 2,6 е регистрирано на 12 км североизточно от Скопие, съобщава Европейският сеизмологичен център, цитиран от \"Фокус\". Трусът е регистриран в 19.34 часа местно време (20.34 българско време) североизточно от Студеничани и на 3 км северозападно от Идрисово. Дълбочината му е 5 км. Трусът е усетен в Македония и в граничните райони на Сърбия и Косово.", "date": "2017.12.22", "title": "Регистрираха земетресение в близост до Скопие"}
{"url": "https://www.24chasa.bg/novini/article/6627073", "text": "Патриархът, мюфтията и президентът Ердоган ще дойдат на откриването на ремонтираната черква \"Св. Стефан\" в Истанбул. На Босфора е като вече като \"Ал. Невски\" - където и да се обърнеш, греят златни кръстове. Това съобщи премиерът Бойко Борисов в предаването \"Панорама\" по БНТ. \"Готови сме за европредседателството. В сряда са обучени министрите, които ще водят съответните съвети. Председателството е менажиране на един процес, а не ние сами да решаваме. Изисква се висша форма на дипломация\", обясни Борисов. \"За Брекзит трябва да сме малко обрани. Много трудни 6 месеца ни очакват. През януари пристигат премиерите на Япония - за първи път, на Ирландия, новият на Чехия\", изреди Борисов. \"15-20 минути след подписването на договора с Македония излязоха Могерини, Държавният департамент на САЩ, Канада, Швеция, комисарят по разширяването и ни поздравиха, че за първи път балкански държави са се разбрали сами\", подчерта министър-председателят. И изтъкна, че преди да вкараме темата \"Балкани\" в дневния ред на Европа, тя е била ерес. През май в София ще дойдат всички лидери на ЕС, както и Тереза Мей, по темата Западни Балкани, пак през 2018 г. у нас ще се проведе форумът \"16+1\" - на Китай с Югоизточна Европа, изреди пробивите ни Борисов. Много хора ще си кажат: \"Този всичко оправи в България - тръгна да оправя Балканите\", но ние сме длъжни да отчитаме рисковете пред мира, обясни той защо толкова много дърпа напред целия регион. \"Да спрем с лицемерието, че Турция ще влезе в ЕС, по-добре да седнем и да направим специално споразумение Турция - ЕС, с митнически облекчения, с 5-6 точки. Така, както направихме с \"Брекзит\", с Канада\" - такава теза лансира българският министър-председател.", "date": "2017.12.22", "title": "Борисов: С Ердоган ще открием ремонтираната \"Св. Стефан\""}
{"url": "https://www.24chasa.bg/novini/article/6627050", "text": "По-важно е Румъния да се присъедини към еврозоната, отколкото към шенгенското пространство, каза президентът Клаус Йоханис. “По-важно е Румъния да се присъедини към еврозоната, но трябва да имаме икономически резултати”, предупреди Йоханис, цитиран от Economica.net. Президентът посочи, че румънското министерство на финансите има водеща роля в този процес. Румъния не е финализирала структурните реформи, с които се е ангажирала, и не може да обмисли присъединяването към еврозоната, преди да направи това, каза през август тази година Ангела Филоте, шеф на представителството на Европейската комисия в Румъния. Тя посочи, че страните, които се присъединиха към еврозоната, имат брутен вътрешен продукт (БВП) на глава от населението между 67% и 70% от средния за ЕС. За Румъния този показател е 60% от средния БВП. През ноември Еврокомисията заяви, че решението за присъединяването на Румъния и България към шенгенското пространство е отложено за следващата година. За сметка на това Европейският парламент в Страсбург почти единодушно подкрепи двете балкански страни да се присъединят към Шенген. По време на дебата в законодателния орган еврокомисарят по миграцията Димитрис Аврамопулос призова Съвета на ЕС да гласува колкото се може по-бързо приемането на България и Румъния в Шенген. Европейската комисия вече призна, че двете страни са изпълнили критериите, за да станат пълноправен член на Шенген. Решение на Европарламента за това има още от юни 2011 г., а Европейската комисия многократно е обявявала, че двете страни трябва да се присъединят към зоната без граници. Решението за това обаче трябва да бъде взето с пълно мнозинство от всички страни от Европейския съюз, а някои държави - например Холандия - не са съгласни. Междувременно румънският Сенат прие последния от пакета правосъдни закони, които предизвикаха критики от страна на опозицията, президента на страната и международните партньори, както и множество улични протести. Промените будят опасения за намаляване на независимостта на магистратите и ограничаване на прерогативите на Националната дирекция за борба с корупцията, която е изключително активна при преследванията на лица на изборни длъжности, заподозрени в корупция, и се ползва с голяма подкрепа сред румънците, посочва АФП. Посолствата на 7 европейски държави призоваха управляващите в Румъния да избягват всяко действие, което би довело до отслабване на независимостта на съдебната система, и да се допитат до Венецианската комисия във връзка със съдебната реформа. В съвместно съобщение мисиите на Белгия, Дания, Финландия, Франция, Германия, Холандия и Швеция предупредиха, че спорните правосъдни промени рискуват да застрашат постигнатия от Румъния напредък.", "date": "2017.12.22", "title": "Еврозоната по-важна  за Румъния от Шенген"}
{"url": "https://www.24chasa.bg/novini/article/6627082", "text": "Майка и татко ме предупреждаваха, като идват гости, да се държа възпитано, да няма магарии, каза премиерът Бойко Борисов в предаването \"Панорама\" по  по повод предстоящия вот на недоверие по време на председателството на Съвета на ЕС от България. \"Ние сега ще се млатиме в парламента, вместо да свършим работа. Да изчакат 6 месеца\", призова той. \"Правят го, за да се покаже на света колко сме калпави\" - така разтълкува той предстоящия вот на недоверие, който опозицията внася през януари в парламента. \"Един ден ще ни слушат как искаме да повдигнем състоянието на хората и на региона, а на другия ден ще ни слушат какво си говорим в парламента, защото ние няма да се оставим. Още януари ще си изкараме всичко лошо на показ\", загрижен е премиерът. Втори-трети сме в Европа по външен дълг, при 12% ръст на доходите и под 6% безработица, изреди успехите на управлението министър-председателят. Напомни и за изградената инфраструктура. \"Доган е един мъдър човек, 27 г. е в управлението и сам разбира какво би станало, ако вотът успее\", разтълкува Борисов думите на почетния председател на ДПС пред актива му снощи, че властта в момента е без алтернатива. \"Вместо да се съсредоточим 6 месеца да изкараме макар и малък дивидент за България, искаме да си извадим кирливите ризи на показ\", гневен е Борисов. Относно периодичните ултиматуми на Валери Симеонов той напомни как вицепремиерът го е накарал да запише в коалиционното споразумение, че министър-председателят няма да подава оставка на правителството. \"За втория лифт въобще не се колебаем - ще го има! Но искаме така да направим плана за управление на Пирин, че всяко нещо, което допълнително ще се строи в Пирин, ще минава през екологична оценка\", подчерта премиерът. \"Животът ми изигра такава шега, че аз трябва да търпя. Валери Симеонов си е такъв - обича да се налага. Вчера дори ДПС направи лека крачка назад, длъжни сме и ние с патриотите да проявим мъдрост\", заключи Бойко Борисов.", "date": "2017.12.22", "title": "Борисов: Като идват гости, човек трябва да се държи възпитано"}
{"url": "https://www.24chasa.bg/novini/article/6626893", "text": "Детски картини на благотворителен търг купиха вътрешният министър Валентин Радев и полицаите от сектор “Грабежи” в Главна дирекция “Национална полиция”. Криминалистите бяха отличени в груповата награда “Полицай на годината”  . Благотворителният търг се проведе за първа година. Идеята е на шефа на Главна дирекция “Национална полиция” Христо Терзийски. Картините са рисувани от малчугани от детските полицейки академии в страната. Радев взе картината “Обществен ред”, на която пътен полицай регулира движението. Полицаите от сектор “Грабежи” пък купиха картината на сина на колегата им Радослав Тодоров - Симеон. На нея са нарисувани полицаи, които арестуват банкови обирджии.   “Когато я е нарисувал, аз още бях в пернишката полиция, след това ме преместиха в сектор “Грабежи” на “Национална полиция”, разказа гордият баща. С картини от търга си тръгнаха и Терзийски, главният секретар на МВР Младен Маринов и други. Търгът събра общи над 4500 лв. Парите ще отидат във фонда за подпомагане на децата на загиналите и пострадалите при изпълнение на служебните задължения служители от системата на МВР.", "date": "2017.12.22", "title": "Министър Радев и наградени полицаи купуват детски картини за благотворителност"}
{"url": "https://www.24chasa.bg/novini/article/6627095", "text": "Аз не воювам с президента, спрях и ГЕРБ да не го критикува. Той всеки ден ни дава оценки и взема страната на Нинова. Това обяви премиерът Бойко Борисов в предаването \"Панорама\" по  . Накарах здравния министър да се обади на президента Радев, на когото е бил служебен финансов министър, да му обясни предварително какво ще правим с мораториума на лекарствата, а той ми отвърна, че съм загубил човешкия си образ, недоволен е Борисов.  \"Краде се много от лекарствата - вместо да отидат при болните, отиват в други държави. Нямаше воля от политическата класа да се ограничи това изтичане. Преди да дойдем на власт през 2009-а, за здравеопазване се даваше 1 милиард, сега - почти 4 милиарда\", обясни Борисов защо се е тръгнало на курс да се ограничава вносът на 4 нови молекули. \"Тръгнахме с най-добри намерения - да ограничим кражбите. Има огромен проблем с ТЕЛК-овете и изписването на скъпи лекарства. Ние не можем на всеки доктор да сложим полицай или СРС, за да го следим. Но никога не съм бил инат - дори риск един човек да има, за който да изпуснем със седмица-две срокът, аз не мога да си го позволя\", обясни Борисов защо е размислил и в крайна сметка ГЕРБ се е отказал от тази мярка. Сега премиерът разпоредил максимум строг контрол за реекспорта на лекарства. \"Ако държавата е моя, мога да се инатя, колкото си искам. Ние сме много кратко, за миг. Парите са обществени - парите само се преразпределят от правителството. Ние дадохме основно за училищата\", обясни Борисов.", "date": "2017.12.22", "title": "Борисов: Аз не воювам с Радев, той всеки ден ни дава оценки и взема страната на Нинова"}
{"url": "https://www.24chasa.bg/novini/article/6627103", "text": "Съветът за сигурност на ООН единодушно наложи нови санкции на Северна Корея след последния й тест на междуконтинентална балистична ракета, предаде Ройтерс, цитирана от БТА. Резолюцията, внесена от САЩ, цели да забрани почти 90 процента от износа на рафинирани петролни продукти за Северна Корея, като наложи таван от 500 000 барела годишно, и изисква репатрирането на севернокорейците, работещи в чужбина, в срок от 12 месеца. Тя също така ограничава доставките на суров петрол за Пхенян до 4 милиона барела годишно. Резолюцията бе приета с 15 гласа срещу нито един против, съобщи постоянният представител на Япония, която е председател на Съвета този месец. Преди вота анализатори заявиха, че новите санкции биха могли да имат значителен ефект върху икономиката на изолираната страна. Ако бъде приложен, лимитът за петрола би бил съкрушителен за транспортния бранш, за севернокорейците, които използват генератори у дома или за производствена дейност, както и за държавните предприятия, които се занимават с производство, каза Питър Уорд, коментатор от сайта Ен Кей Нюз, наблюдаващ Северна Корея. Принудителното репатриране на работниците в чужбина би прекъснало жизненоважни източници на чуждестранна валута и инвестиции, не само за правителството, но и за възникващата пазарна икономика в Северна Корея. Ако бъдат приложени, новите санкции по този начин ще възпрепятстват и застрашат икономическото развитие на Северна Корея, смята той.", "date": "2017.12.22", "title": "Съветът за сигурност наложи нови санкции на Северна Корея"}
{"url": "https://www.24chasa.bg/novini/article/6627075", "text": "Нова разменна монета с номинална стойност 2 лв. ще представи на 29 декември БНБ. Металната двулевка е посветена на българското председателство на Съвета на Европейския съюз, 2018 г. Българската народна банка на пресконференцията ще представи и нова сребърна възпоменателна монета с нанесено частично позлатяване по повод българското европредседателство. ", "date": "2017.12.22", "title": "Нови метални 2 лева пуска БНБ, \nпосветени са на европредседателството"}
{"url": "https://www.24chasa.bg/novini/article/6626863", "text": "Президентът на САЩ Доналд Тръмп подписа днес законопроекта за мащабна данъчна реформа, предадоха световните агенции, позовавайки се на съобщение на пресслужбата на Белия дом, съобщи БТА. Конгресът на САЩ прие в сряда законопроекта за намаление на данъци и други промени в данъчния кодекс на страната, приключвайки работата по проекта за радикална промяна на данъчната система, която бе едно от главните предизборни обещания на Тръмп. Преди време Тръмп заяви, че тази мярка ще позволи в страната да се върнат 4 трилиона долари, които американци държат в офшорки заради високите данъчни ставки в САЩ.", "date": "2017.12.22", "title": "Тръмп подписа законопроекта за мащабната данъчна реформа"}
{"url": "https://www.24chasa.bg/novini/article/6626881", "text": "\"Страната ни е готова за европредседателството. Ползите, които бихме могли да извлечем за България, може би са индиректни. Грубо казано не може да го усетим по джоба си, то е свързано най-вече с националното самочувствие. Опитът, който ще събере нашата дипломация и администрация. Това е нещо, което не може да се купи, трябва да го изпиташ. Фактът, че България ще бъде в центъра на вниманието, оттук насетне да влиза още по-често в новинарски емисии и да предизвика интерес в целия свят\". Това каза в \"Още от деня\" по   Огнян Златев, ръководител на Председателството на ЕК в България. \"Ние сме в ежедневен контакт с министерствата, които имат връзка. От наша гледна точка страната ни е абсолютно готова и подготвена. Единственото, което се надявам, е времето да е благосклонно и да не ни затрупа някой сняг, защото това ще нанесе проблеми върху логистиката. Ползите, които бихме могли да изведем, може би са индиректни. Не може да го усетим по джоба си, то е свързано най-вече с националното самочувствие. Това е нещо, което не може да се купи, трябва да го изпиташ. Фактът, че България ще бъде в центъра на вниманието, да влиза още по-често в новинарски емисии и да предизвика интерес в целия свят\", допълни той.", "date": "2017.12.22", "title": "Огнян Златев: Очакваме много успешно европредседателство"}
{"url": "https://www.24chasa.bg/novini/article/6626927", "text": "128 страни, сред които и България, гласуваха за резолюция в ООН, осъждаща признаването от САЩ на Йерусалим за столица на Израел. Общото събрание на ООН прие резолюцията, срещу която гласуваха 9 страни, а 35 се въздържаха. “България гласува заедно с мнозинството от държавите-членки на ЕС (22 страни), в подкрепа на резолюцията. България винаги е подкрепяла близкоизточния мирен процес”, обяви външното ни министерство. Палестинската автономия определи резолюцията като победа. Посланичката на САЩ в ООН Ники Хейли заяви, че световната организация не може да очаква САЩ “да си плащат за привилегията да не бъдат уважавани”. В същото време Путин и Ердоган потвърдиха готовността си за създаване на независима палестинска държава. Руският и турският президент говориха по телефона и осъдиха признаването от САЩ на Йерусалим за столица на Израел. Румъния би трябвало сериозно да се замисли за преместване на посолството си в Йерусалим, заяви пък лидерът на управляващата Социалдемократическа партия Ливиу Драгня.", "date": "2017.12.22", "title": "България и още 127 страни гласуваха срещу Тръмп в ООН за Йерусалим (Обзор)"}
{"url": "https://www.24chasa.bg/novini/article/6626912", "text": "Спешните служби в Испания съобщиха, че 45 души са получили медицинска помощ, четирима от тях - с тежки наранявания, след като днес следобед пътнически влак се блъснал в бариера на крайна гара близо до Мадрид, предаде Асошиейтед прес, цитирана от БТА. Повечето пострадали са били лекувани за охлузвания и шок след катастрофата, която станала в 15,37 ч. местно време с влак с двуетажни вагони, пътуващ от Мадрид за Алкала де Хенарес, на края на жп линията. Испанската жп компания Ренфе съобщи, че разследва причината за инцидента. Движението на влаковете не е спряно, макар че някои се движат със закъснение от разписанието.", "date": "2017.12.22", "title": "Четирима пострадаха тежко при инцидент с пътнически влак в Испания"}
{"url": "https://www.24chasa.bg/novini/article/6626974", "text": " от Момчилград, сам поиска от съда да остане в ареста. Това стана по време на заседание за налагане на постоянна мярка за неотклонение \"задържане под стража\". Адвокатът на обвинения в убийство Павел Гатев заяви, че няма да обжалва решението на окръжния съд. \"Имаме достатъчно доказателства, които подкрепят самопризнанията на задържания\", заяви окръжният прокурор на Кърджали Желязко Стефанов. Той не пожела да коментира мотивът на Мехмед да убие Дамла, защото все още се събирали доказателства. Окръжният прокурор нито потвърди, нито отрече, че в основата на убийството стоят пари. Мехмед е обвинен за умишлено убийство по особено жесток и мъчителен за жертвата начин на малолетно дете. В този случай законът предвижда най-тежкото наказание от 15 до 30 години лишаване от свобода или доживотен затвор без замяна. Обвинението срещу майката на Дамла Садет Муса за това, че е оставила детето си без надзор остава. Наказанието предвидено в случая е до 3 години лишаване от свобода и обществено порицание.", "date": "2017.12.22", "title": "Мехмед сам поиска да остане в ареста за убийството на Дамла (Видео, снимки)"}
{"url": "https://www.24chasa.bg/novini/article/6626997", "text": "Летците в авиобаза „Граф Игнатиево” нямат намерение да бойкотират полетната програма, съобщи  По думите на командира на базата генерал Иван Лалов летателната подготовка на МиГ-29 може да спре заради липса на техника, а не заради пилотски протести.                                                                                                                                                                                                                                                                                                                       ", "date": "2017.12.22", "title": "Летците от \"Граф Игнатиево\" няма да бойкотират полетите (Видео)"}
{"url": "https://www.24chasa.bg/novini/article/6626698", "text": "Двете аварии на \"Топлофикация\" са отстранени и парното и топлата вода в осемте южни квартала на София са пуснати, съобщи   Близо денонощие аварийни екипи на дружеството подменяха 25 метра тръби на улица \"Дойран\". На студено останаха 20 хиляди домакинства в кварталите „Белите брези\", „Стрелбище\", „Красно село\", „Гоце Делчев\" и части от „Борово\" и „Мотописта\", \"Лозенец\" и центъра. Аварийните екипи са се справили в изисквания от Закона срок от 48 часа, така че не се предвиждат компенсации за абонатите. По обяд трета спукана тръба остави за няколко часа без парно и топла вода част от \"Лозенец\". Аварията там също е отстранена.", "date": "2017.12.22", "title": "Пуснаха парното в 8-те южни квартала на София след аварията"}
{"url": "https://www.24chasa.bg/novini/article/6626410", "text": "Съдия Силвия Цанкова пусна с мярка \"подписка\" Димитър Йовчев, който преди ден прегази 11-годишно дете с джипа си в с. Първенец. Според нея, няма опасност той да се укрие. Не искам да слушам глупостите на прокурора, отсече в пловдивския съд адвокат Кирил Николов, защитник на 56-годишния Димитър Йовчев. Николов, доскорошен районен съдия в Пловдив, писа двойка на прокурора Димитър Беличев. Държавното обвинение поиска постоянен арест за Йовчев. Адвокат Николов се нахвърли върху прокурора с лични нападки. \"Ако с тази пледоария се яви на изпит по наказателно право, ще получи слаб (2)\", заяви адвокатът. Той нарече \"нелепо\" искането на държавното обвинение за постоянен арест на водача. Съдия Силвия Цанкова слушаше квалификациите на защитата и не взе никакво отношение. Тя отказа да приеме като доказателствено искане видеозапис, направен от камера, близо до произшествието. \"Ако го разгледате, много от медийните спекулации ще бъдат развенчани\", каза защитникът. Прокурорът настоя съдът да не приема това искане, защото целта на настоящото производство е да установи има ли обосновано предположение за авторство на престъплението. \"Има изобилие от доказателства, които сочат, че 56-годишният Димитър Йовчев е причинил смърт по непредпазливост на 11-годишното дете, а неговата майка е пострадала. Разпитани са над 10 свидетели, има и протокол от огледа на престъплението\", заяви прокурорът. Той настоя съдът да остави в ареста шофьора, защото има опасност да се укрие. Защитата на водача изтъкна, че клиентът му не е правил опити да бяга от мястото на инцидента, въпреки че е бил бит жестоко от близките на жертвата. \"Йовчев не е транспортен хулиган, срещу което цялото общество е настръхнало. Той е обикновен труженик. Загубил е контрол върху автомобила си при вземането на завоя, който е бил заледен\", обясни защитникът. \"Всеки щофьор можеше да е на моето място. Съжалявам много\", заяви от своя страна Йовчев. Той поиска арестът му да бъде заменен с подписка или парична гаранция.  ", "date": "2017.12.22", "title": "Пуснаха от ареста шофьора, прегазил дете в Първенец (Обновена)"}
{"url": "https://www.24chasa.bg/novini/article/6626726", "text": "Испанският съдия, който разследва каталунските сепаратисти заради незаконната им кампания за независимост през октомври, разширява следствието, включвайки в него още шестима политици, предаде Асошиейтед прес. Сред новите имена в разширеното следствие на съдията от Върховния съд Пабло Ларена са бившият каталунски президент Артур Мас и лявата републиканка Марта Ровира - едно от имената, които се спрягат като евентуален бъдещ лидер на областта. Тази мярка на съдията още повече усложнява политическото бъдеще на Каталуния, защото вчера Ровира бе избрана за депутат в изборите, в които партиите, ратуващи за независимост и отцепване от Испания, взеха превес. Осем от избраните депутати сепаратисти, включително отстраненият каталунски лидер Карлес Пучдемон и неговият заместник Ориол Жункерас, са или в затвора или са избягали от испанското правосъдие в Брюксел след опита им да отцепят провинцията през октомври. Говорейки пред репортери в Барселона днес, Марта Ровира каза, че испанските власти трябва да приемат изборните резултати, които дават на сепаратистите мнозинство в регионалния парламент. \"Каталунската република победи на тези избори, - каза тя. - (Премиерът Мариано Рахой) \"трябва да се съгласи на диалог с президента Пучдемон и с вицепрезидента Жункерас\", подчерта Ровира, без да поясни дали нейната партия ще подкрепи Пучдемон, чиято партия събра повече гласове от тази на левите каталунски републиканци. \"Рахой трябва да сложи край на това несправедливо изгнание и на тези арести\", каза тя.", "date": "2017.12.22", "title": "Испанското правосъдие погва още шестима каталунски политици"}
{"url": "https://www.24chasa.bg/novini/article/6626745", "text": "Екипът на един от най-добрите детски хирурзи в България - д-р Цветко Георгиев, спаси живота на 2 бебета с вродени редки аномалии, съобщиха от \"Пирогов\" на сайта си. И двете момиченца се раждат с рядко срещана аномалия, при която още, докато са в утробата, част от червата им некротизират и загиват, което води до оформянето на кистична туморна формация, сраснала с останалите коремни органи. Тя е изпълнена с чревносъсдържимо и некротични тъкани. Тази формация не дава възможност на бебетата да се хранят, което пряко застрашава живота им. Докато са на няколко дни момичетата са преведени в уникалното за България Отделение на новороденото и вродените аномалии в „Пирогов”. Завеждащият звеното д-р Цветко Георгиев и екипът му извършват продължителни животоспасяващи операции. Следват нови, продължаващи лечението многоетапни операции. Сега двете бебета могат да се хранят самостоятелно и имат шанс за пълноценен живот. Основният принос за възможността да посрещнат първата си Коледа е на екипите на завеждащия Отделението на новороденото и вродените аномалии д-р Цветко Георгиев и на завеждащия Отделението по детска реанимация д-р Христо Пседерски. Подобна патология се среща изключително рядко, както в световен мащаб, така и у нас, споделя д-р Герогиев. За целия си професионален път лекарят е срещал около 15 подобни случая. Бащата на едното момиченцето сподели, че на семейството му предстои най-хубавата Коледа в живота, а майката си пожела занапред всичките празници да са прекрасни!", "date": "2017.12.22", "title": "В \"Пирогов\" спасиха живота на две бебета с вродени редки аномалии"}
{"url": "https://www.24chasa.bg/novini/article/6626751", "text": "Въведоха Мехмед Хасан, който призна, че е убил братовчедка си Дамла Муса, в съда в Кърджали. Хасан остана безмълвен и не издаде дори звук. Изглеждаше видимо спокоен. Служебният му защитник заяви, че довереникът му няма да коментира нищо. Окръжна прокуратура поиска постоянна мярка за неотклонение задържане под стража. ", "date": "2017.12.22", "title": "Ето го Мехмед, който призна, че е убил Дамла, в съда. Не издаде и звук! (Видео, снимки)"}
{"url": "https://www.24chasa.bg/novini/article/6626785", "text": "\"Какво каза г-н Доган - и на БСП , и на ДПС, ще ги свалим ГЕРБ и Патриотите, но когато сме готови да управляваме. Ако го направим сега с някакви инструменти, след 2,3 месеца те пак ще ни свалят нас. Това им каза, \"Изчакайте си времето, сега не сте готови.\" Нито е казал ние с ГЕРБ ще управляваме или еди какво си\". Това заяви премиерът Бойко Борисов в тв предаването \"Панорама\" по . И продължи: \"Той се обърна на практика към БСП и към неговите. \"Не бързайте, стани да седна. Сега са по-добри от нас. В общи линии това, което Борисов прави и за съседите ни, и за Балканите, е добро. Нямаме такъв човек. Ще си го подготвим, след година, две или три и ще ги свалим и ще управляваме . Това на практика им каза и според мен правилно им го каза, иначе ще е катастрофа, но ние сме го минали това. Ще докарат един нов Орешарски, след три месеца ще падне\". Цялото интервю ще бъде излъчено по БНТ тази вечер от 21:00 часа.", "date": "2017.12.22", "title": "Борисов: Доган каза на БСП и своите - не бързайте, сега ГЕРБ са по-добри от нас"}
{"url": "https://www.24chasa.bg/novini/article/6626787", "text": "Възстановено е електрозахранването на всички клиенти на ЧЕЗ Разпределение, засегнати от аварията на кабел, който не е собственост на ЧЕЗ. На 22 декември по обяд аварирал кабел в проходим общински колектор предизвика пожар между подстанциите „Витоша“ и „Хиподрума“. През колектора минават множество кабели, които са собственост на различни оператори. Пожарът предизвика смущения в електрозахранването на клиенти в части от кварталите „Иван Вазов“ и „Красно село“ в петък следобед. Екипите на ЧЕЗ Разпределение захраниха клиентите по алтернативна схема. В момента се установява какъв е обемът на повредения участък и техническото състояние на кабелите в колектора.", "date": "2017.12.22", "title": "ЧЕЗ Разпределение възстанови електрозахранването на всички клиенти, засегнати от аварирал кабел, чужда собственост"}
{"url": "https://www.24chasa.bg/novini/article/6626827", "text": "Парламентаристи от опозиционния Съюз за спасение на Румъния са внесли днес проектозакон, целящ да забрани някои от най-дразнещите миризми в страната, като за нарушителите са предвидени глоби, съобщава Асошиейтед прес, цитирана от БТА. В съобщение на партията се посочва, че въпреки законите за чистия въздух румънските граждани често се оплакват от \"обонятелен дискомфорт\" заради сметищата, животинските ферми и пушека от нефтохимическите предприятия. Партията отбелязва, че дори когато качеството на въздуха е в рамките на предвидените от закона граници, \"миризмата е неприятна и има силен ефект върху местните жители\". Сенаторът Ален Колибан, който е инициатор на предложението, казва, че то има подкрепа от различни партии, включително от страна на министъра на околната среда Грациела Гаврилеску. Парламентът се очаква да обсъди проекта следващата година.", "date": "2017.12.22", "title": "Румъния може да забрани неприятните миризми със закон"}
{"url": "https://www.24chasa.bg/novini/article/6626851", "text": "Властите в Белград предизвикаха възмущението на гражданите с покупката на изкуствена коледна елха за 83 000 евро, която породи обвинения в корупция, предаде Асошиейтед прес. Сайт с антикорупционна насоченост описа 18-метровата елха като най-скъпата в света и посочи, че цената й е четири пъти по-висока от елхата пред Рокфелер Сентър в Ню Йорк. Кметът Синиша Мали каза, че не е знаел колко е скъпа елхата и ще развали договора за покупката й, но опозиционни групи го обвиниха, че е замесен в корупция и разхищение на обществени средства. Няколко десетки поддръжници на опозицията протестираха днес пред елхата на централния площад в Белград. Те носеха плакати \"Засрамете се\" и \"По-големи от Рокфелер\". Белградчанинът Миша Живкович каза, че \"не е за вярване колко безсрамни са властите\".", "date": "2017.12.22", "title": "Белград с елха 4 пъти по-скъпа от тази в Ню Йорк, граждани протестират"}
{"url": "https://www.24chasa.bg/novini/article/6626852", "text": "Папа Франциск е получил коледен подарък от Литва, който е невидим за невъоръжено око - коледна ясла с бебе Исус, по-малко от човешка клетка, съобщи Асошиейтед прес, цитирана от БТА. Литовският президент Далия Грибаускайте разгледа през микроскоп копие на рождествената сцена, поставено на Катедралния площад във Вилнюс. Оригиналът е връчен от дипломати на папа Франциск този месец. Литовски учени и студенти са посветили три месеца на миниатюрната рождествена сцена. Те са я изработили, като са сканирали триизмерно истинска коледна ясла и са я смалили 10 000 пъти. Папа Франциск планира да посети балтийските държави догодина, вероятно през есента.", "date": "2017.12.22", "title": "Папа Франциск трябва да си вземе микроскоп, за да види подаръка си от Литва"}
{"url": "https://www.24chasa.bg/novini/article/6626864", "text": "Разкриването на убийството на 15-годишния Георги Игнатов в Борисовата градина от лятото на 2015 г. донесе двете най-големи награди на церемонията “Полицай на годината”. Стоян Крумов, който е работил по разследването, грабна приза в индивидуалната категория. Груповата награда е за служителите в сектор “Престъпления против личността” в СДВР, които са разкрили всичките 17 убийства в София през годината. “Убийството на Георги Игнатов можеше да бъде разкрито много по-бързо, ако обществото беше съдействало”, каза пред журналисти Крумов. Със специален приз си тръгнаха и полицаите от сектор “Грабежи” в националната полиция. Наградата получи шефът им Димитър Кошов.   Той и екипът му от 10 души задържа знакови фигури като Иван Турчина, Павел Пачата и Стоян Илиев, заподозрян за обира, при който бяха задигнати над 1,5 млн. лв.", "date": "2017.12.22", "title": "Полицай на годината е Стоян Крумов, разкрил убийството на Георги в Борисовата градина"}
{"url": "https://www.24chasa.bg/novini/article/6626954", "text": "Залежи от поне 230 тона чисто злато и допълнително още 1500 тона сребро лежат под планините на гръцкия полуостров Халкидики, пише в най-новия си брой немският икономически в. “Хандесблат”. Оценките на обема на залежите са направени от компанията “Елиникос хрисос”. Добивът на злато в мините “Скуриес” и “Олимпиада” трябвало да започне още през 2015 г., но това не се случило поради отказ на правителството в Атина да издаде разрешителни, отбелязва изданието. Наличният жълт ценен метал в Гърция се възприема от много инвеститори като “сигурно пристанище” за тях. Често пъти обаче инвестиционните рискове не се споменават, коментира още “Ханделсблат”.", "date": "2017.12.22", "title": "Тонове злато и сребро лежат под Халкидики"}
{"url": "https://www.24chasa.bg/novini/article/6626687", "text": "Гръцкото правителство подписа договора за продажба на 67 процента от акциите на пристанище Солун. Процедурата се забави няколко години заради многобройните стачки на работещите на втория по големина гръцки порт. Те обаче не успяха да спрат приватизацията, която е част от споразуманието с кредиторитe, под чийто силен натиск подготовката за сделката продължи три години, предава  . За купувач беше определен германо-гръцко-френски-китайски консорциум, който предложи цена 1 милиард и 100 милиона евро, като са включени и инвестиции за мореднизиране на порта за 180 милиона евро за следващите пет години. Гръцкото участие е на собственикът на футболния отбор ПАОК и няколко медии - Иван Савидис,който е от руски произход. Инвеститорът,който притежава вече мажоритарния пакет, пое ангажимент да увеличи количеството на обработваните товари на пристанището в Солун, което е печеливш порт и непрекъснато се увеличава товарния трафик, поради и което гръцката страна заложи на най-високата оферта. Очаква се парламентът да ратифицира договора до няколко дни.", "date": "2017.12.22", "title": "Гърция продаде 67% от акциите на пристанище Солун"}
{"url": "https://www.24chasa.bg/novini/article/6626448", "text": "Възстановено е движението на трамваите по бул. \"България\". По-рано беше възстановено и движението на електротранспорта по бул. \"Цар Борис III\" и в района на ВМА, което беше временно спряно заради авария на електрозахранването. Това съобщи фейсбук страницата на столичния кмет Йорданка Фандъкова.  По-рано беше възстановено движението на тролеите. До 30 минути закъсняват автобуси с номера 76, 72, 280, 604. Това съобщиха за Агенция „Фокус“ от Центъра за градска мобилност (ЦГМ). От ЦГМ обясниха, че има доста големи задръствания на авто- и електротранспорта в столицата. С най-голямо закъснение се движи градският транспорт в централната част на София, минаващ през Орлов мост, бул. „Евлоги и Христо Георгиеви“ и бул.„Акад. Иван Евстатиев Гешов“.", "date": "2017.12.22", "title": "Възстановиха движението на трамваите по \"България\" и \"Цар Борис III\""}
{"url": "https://www.24chasa.bg/novini/article/6626443", "text": "Австралийската полиция съобщи, че е задържала 1,2 тона менамфетамин - най-голямото досега количество в страната - което струва 1,04 милиарда австралийски долара (802 милиона американски) на пазара, предаде Асошиейтед прес. В резултат на сложно разследване с участието на няколко правоприлагащи агенции в цялата страна са повдигнати обвинения на осем души в крайбрежния град Джералдтън, щата Западна Австралия. Всички те са австралийци, посочиха силите на реда. В съобщение до медиите пет правоприлагащи служби, включително федералната полиция, отбелязаха, че заловеното сега количество надхвърля предишния рекорд от 903 кг метамфетамин, задържан в Мелбърн в началото на годината, информира БТА. Това е и най-голямото количество каквато и да било дрога, задържано някога в Западна Австралия - най-големия щат, с брегова линия от близо 13 хиляди км.", "date": "2017.12.22", "title": "Задържаха рекордните 1,2 тона метамфетамин в Австралия"}
{"url": "https://www.24chasa.bg/novini/article/6626462", "text": "Момчилград изпрати убитата в неделя 7-годишна Дамла Муса в последния й път. Стотици роднини и близки техни приятели и жители на малкото родопско градче се стекоха, за да присъстват на погребението й. То се извърши след края на голямата петъчна молитва. Дамла беше погребана по мюсюлмански обичай. Денят на погребението беше обявен от ръководството на община Момчилград за ден на траур. Знамената в града бяха спуснати наполовина. В знак на съпричастност с почерненото семейство са отменени и всички общоградски тържества, предвидени по повод престоящите празници.", "date": "2017.12.22", "title": "Момчилград изпрати 7-годишната Дамла"}
{"url": "https://www.24chasa.bg/novini/article/6625020", "text": "През 2017 година светът изгуби легендарни музиканти, писатели, политици, бизнесмени и кралски особи.     Рокбандата АС/DC загуби двама от своите членове - братята   (70 г.) и   (64 г.) - вдясно. Те си отидоха с месец разлика. Джордж Йънг е продуцент на много от албумите на бандата, сред които Let There Be Rock, Dirty Deeds Done Dirt Cheap и High Voltage. Румънският крал  , абдикирал през 1947 г., почина в Швейцария на 96-годишна възраст. Той страдаше от левкемия. Михай, братовчед на кралица Елизабет II, живееше в изгнание от десетилетия. Той управлява между 1927 и 1930 г. и после между 1940 и 1947 г. Слиза от престола заради комунистическия режим, който се установява в Румъния. , 100 г. - световна известност френската актриса получава на 18 години с главната роля във филма “Майерлинг”. Руският поет   почина в САЩ на 84-годишна възраст. През 1963 г. е номиниран за Нобелова награда по литература. Автор е на над 150 книги, преведени на много езици. На 75-годишна възраст внезапно почина  . Той бе виден гръцки бизнесмен, медиен и корабостроителен магнат и собственик на Нова телевизия от 2000 до октомври 2008 г.  - дизайнерка, известна като Кралицата на кашмира си отиде на 73 г. Тя завладя пазара с меките си и свободни дамски дрехи и луксозни плетива. Биаджоти започва да изработва женски дрехи през 60-те години и се наложи на световния пазар през 80-те години на XX в. На 88-годишна възраст почина руският актьор и режисьор  . Участвал е във филмите “Летят жерави”, “Дамата с кученцето”, “Девет дни от една година”, “Бяг” и “Москва не вярва на сълзи”.  актьор, носител на “Пулицер”, живя 30 г. с актрисата Джесика Ланг. американски астронавт, който е последният човек, стъпил на Луната.  панамски диктатор. Генералът застава начело на военна диктатура през 1983 г. През 1989 г. САЩ нападат Панама, за да го свалят от власт. Нориега е пленен и отведен в САЩ, където е осъден за трафик на кокаин, рекет и пране на пари на 40 години затвор. един от най-популярните актьори на френското кино, снимал се е в над 150 филма, сред които “Невинни с мръсни ръце”. американски актьор, звезда от “Робокоп” и “Туин Пийкс”.  вокалист на групите “Саундгардън”, “Аудиослейв” и основател на “Темпъл ъв дъ Дог”. актьор, номиниран 2 пъти за “Оскар” - за най-добра поддържаща роля във филма “Среднощен експрес” и за главна роля в “Човекът слон”.  последният наследник на османската династия. Би станал султан, ако Османската империя беше възстановена.  бивш президент на Ирак.  американски актьор, популярен с ролите си във филми като “Титаник”, “Аполо 13”, “Терминатор”, “Истински лъжи”.  американски актьор, най-известен с ролята си на Батман/Брус Уейн в тв сериала “Батман”.  рокмузикант. Кариерата му е свързана с рокбандата “Хартбрейкърс” и със супергрупата “Травълинг Уилбърис”.  руски актьор, играе в “Москва не вярва на сълзи”.  музикант, чийто ритъм положи зараждането на рокендрола. В разцвета си беше сравняван с Елвис Пресли.  шведски актьор, най-известен с ролята си на разследващ журналист в трилогията “Милениум”.  кънтри легенда. Бил е на сцената с Рей Чарлз, Джони Кеш, Том Джоунс.  германски журналист, автор на книгата “Новите български демони”, в която разглежда връзките между българските политици и организираната престъпност. ", "date": "2017.12.22", "title": "През 2017 г. си отидоха Рокфелер, Бжежински, Роджър Мур"}
{"url": "https://www.24chasa.bg/novini/article/6626313", "text": "Президентът на Руската федерация Владимир Путин заяви по време на среща с водещи фигури от руската армия, че страната му трябва да бъде сред водещите страни що се отнася до изгражданото на военни сили от ново поколение, съобщава Франс прес, цитирана от \"Фокус\". „Русия трябва да бъде сред водещите държави, а в някои области и абсолютен лидер, когато става въпрос за изграждането на армия от ново поколение“, се казва в изявлението на руския държавен глава. Путин добави още, че „това е важно за да подсигурим нашия суверенитет“. Президентът на Русия Владимир Путин заяви, че новата стратегия за национална сигурност на САЩ носи агресивен характер, предава ТАСС. „САЩ наскоро изложиха своята отбранителна стратегия. На дипломатически език, може да се каже, че тя носи настъпателен характер, а ако се премине на военен език – агресивен“, заяви руският президент. „Ние трябва да отчитаме това в своята практическа работа“, нареди той по време на заседание в министерството на отбраната на Русия. „Използваните от САЩ ракети-мишени за тестиране на системите за противоракетна отбрана по своята характеристика са идентични с балистични ракети със среден и малък обхват. Тяхното производство в САЩ може да свидетелства за разработката на забранени технологии според Договора за ликвидиране на ракетите със среден обсег на действие“, допълни Путин. „Те постоянно говорят за някакви нарушения от наша страна, а сами последователно правят така“, убеден е президентът. „По най-щателен начин трябва да следим изменението на баланса на силите и на военно-политическата обстановка в света, преди всичко край руските граници, а също така в стратегическите, най-важни за нашата сигурност региони, в това число Близкия изток, Корейския полуостров, а също така и Европа, където с ускорени темпове нараства инфраструктурата на НАТО и на САЩ“, допълни той. „Русия има суверенното прави и всички възможности, за да може адекватно и своевременно да реагира на подобни потенциални заплахи“, допълни Путин.", "date": "2017.12.22", "title": "Путин: Русия да е водеща в изграждането на армия от ново поколение"}
{"url": "https://www.24chasa.bg/novini/article/6626318", "text": "От 13:30 часа в петък, в навечерието на Коледите празници, стартира съвместната охрана на пътищата от двете страни на Дунав от смесени екипи на България и Румъния. Първата размяна на служители от пътните полиции на двете съседни държави стана факт на самата граница между България и Румъния, на Дунав мост. На символичната церемония присъстваха началниците на двете пътни полицейски служби от Русе и Гюргево главен инспектор Михаил Манов и комисар Марин Попеску, съобщиха от ОДМВР-Русе. Идеята е, смесени екипи на пътна полиция от България и Румъния да осъществяват съвместни контролни проверки по безопасността на движението в периода на коледните и новогодишни празници. Работата на българо-румънските полицейски екипи, по пътищата от двете страни на Дунав мост, стартира именно от днес 2017 година. Служителите на реда ще бъдат ангажирани с контрола по спазването на правилата за движение и нормативните изисквания към участниците в движението на територията на съответната държава в двата съседни гранични района – Русе и Гюргево. Целта е осигуряването на пътната безопасност в празничните и почивни дни на румънските и българските граждани, с оглед очаквания интензивен трафик. Екипите ще патрулират и ще извършват контролни проверки по предварително изготвен и съгласуван график на територията на районите на Русе и Гюргево. Проверките ще бъдат насочени към контрол на скоростните режими, неправилното изпреварване, шофирането след употреба на алкохол, валидността на документите на водачите, наличието на задължителните застраховки, техническата изправност на превозните средства и т.н. Осъществяването на съвместната дейност е основана на взаимния позитивен опит и вече традиционни отношения, както и на базата на подписаните през 2010 г. в Гюргево „Правила за извършване на съвместни действия на пътните полицаи в пограничните райони и осъществяване на съвместна патрулно-постова дейност за опазване на обществения ред от страна на компетентните органи на Република България и Румъния“. Северните съседи са чести гости по нашите пътища, а често незнаенето на езика от българските полицаи осуетява съставянето на актове при опасно шофиране от тяхна страна.", "date": "2017.12.22", "title": "Пътната полиция на България и Румъния обменят служители за смесени екипи"}
{"url": "https://www.24chasa.bg/novini/article/6626317", "text": "Близо 100 души от Бургаски регион са проверявани от данъчните заради разминаване между обявени доходи и придобито имущество, при 24 лица в момента текат ревизии, съобщиха от Териториалната дирекция на НАП в Бургас. 41 млн.лв. са събрани допълнително чрез ревизии, като 28 млн.лв. от тях е невнесен ДДС. Също чрез ревизии са установени невнесени осигуровки за 1,8 млн.лв. Извършени са общо 92 електронни ревизии през годината, при които са установени недекларирани задължения на фирми за над 4,7 млн. лв. 959 акта са издадени през лятото, но тенденцията е в промяна на поведението на бизнеса и физическите лица към доброволно плащане. Повишена е и гражданската активност не само на клиенти, но и на фирми, които все по-често сигнализират за неиздаване на касови бележки и укриване на данъци и осигуровки, съобщи пресаташето Христо Узунов. Данъчните отчетоха декларирани повече приходи, ръст на оборотите, внесени повече данъци и намалена данъчна липса. 240 млн.лв. просрочени задължения са събрани през годината, 80% от тях са платени доброволно. В същото време са извършени 92 запора на каси, от които са иззета близо 95 хил.лв. Над 1 млн.лв. в държавната хазна са влезли от общо 190 търга. От продажба на имоти, благородни метали и автомобили, отнети и конфискувани в полза на държавата, са реализирани над половин милион лева приходи. Повече от 400 фирми, всяка една от които със задължение над 100 000 лв., са под директното наблюдение на териториалния директор на НАП в Бургас. С внесени близо 900 млн.лв. в държавния бюджет завършва годината Териториалната дирекция на НАП, от тях 440 млн.лв. са данъци и 457 млн.лв. осигуровки. Резултатът е със 133 млн.лв. повече от миналата година, уточниха от дирекцията.", "date": "2017.12.22", "title": "Данъчни в Бургас проверяват 100 души с висок стандарт, но с ниски доходи"}
{"url": "https://www.24chasa.bg/novini/article/6626344", "text": "Каталунските сепаратисти продължават да губят подкрепа, но с по-малко, отколкото би ни се искало, заяви днес испанският премиер Мариано Рахой, цитиран от Ройтерс, съобщи БТА. Коментирайки произведените вчера в Каталуния предсрочни избори, Рахой изрази очакване в испанската автономна област да започне нова ера, основана на диалог. Регионалните избори показаха разнообразието на гледните точки в Каталуния, отбеляза той и призова новото правителство на автономната област да спазва испанското законодателство, предаде Асошиейтед прес. Няма да приема каквито и да било ходове, нарушаващи конституцията на Испания, даде да се разбере Рахой, цитиран от Ройтерс. Той отхвърли предложението на отстранения каталунски премиер Карлес Пучдемон да се срещнат, предаде Франс прес. Рахой посочи, цитиран от Ройтерс, че вместо това Пучдемон трябва да се срещне с ръководството на центристката партия \"Сиудаданос\" (\"Гражданите\"), която е против независимостта на Каталуния и спечели най-много гласове на вчерашните избори. Политическите формации, които са за отделяне на автономната област от Испания, обаче заедно имат мнозинство в регионалния парламент. Рахой отхвърли и възможността да свика предсрочни парламентарни избори в Испания.", "date": "2017.12.22", "title": "Рахой, отказа да се срещне с каталунските сепаратисти"}
{"url": "https://www.24chasa.bg/novini/article/6626335", "text": "Датската полиция арестува 30-годишен мъж, планирал атентат в Копенхаген, при който да използва ножове и експлозиви, предаде Асошиейтед прес. В. \"Екстра бладет\" съобщава, че мъжът е сирийски гражданин, известен на шведското разузнаване като опасен индивид заради симпатиите си към терористичната организация \"Ислямска държава\", предаде БТА. Според изданието задържаният е съучастник на сирийски бежанец, който през юли бе осъден на 6,5 години затвор в Германия за планиране на терористично нападение в Дания.", "date": "2017.12.22", "title": "Арестуваха сириец, планирал атентат в Копенхаген"}
{"url": "https://www.24chasa.bg/novini/article/6626360", "text": "„По време на българското участие в операцията на коалиционните сили в Ирак от 2003 г. до 2008 г. Република България участва с 11 военни контингента и за жалост бяха дадени 13 свидни за Родината жертви. Днес ние почитаме светлата им памет и се прекланяме пред техния героизъм. От името на ръководството на Министерството на отбраната и лично от мое име искам да изкажа най-дълбоки чувства на уважение и признателност към куража, смелостта, мъжеството и достойнството на тези български синове, да изкажа почитта си към тяхната нечовешка сила на духа и отстоявана до последно воинска доблест и чест.“ Това каза заместник-министърът на отбраната Анатолий Величков на военния ритуал панихида в памет на българските военнослужещи, загинали при изпълнение на своя воински дълг в операцията на Коалиционните сили за стабилизиране и възстановяване на Ирак, съобщиха от пресцентъра на военното министерство. Ритуалът се проведе днес, пред Паметника на загиналите в борбата срещу световния тероризъм в град Карлово и в него участваха началникът на отбраната генерал-лейтенант Андрей Боцев, ръководният състав и военнослужещи от 61-ва Стрямска механизирана бригада, роднини и близки на загиналите, граждани. „Битката с тероризма, изграден на радикална религиозна основа, трябва да се води там, където той възниква и черпи сили, за да не допуснем внос на чужди интереси на българска земя, да опазим границите от нежелани гости, да посрещаме предизвикателствата преди те да са достигнали нашата територия“, категоричен беше заместник-министърът на отбраната. „Подвигът и саможертвата на българските воини няма да бъдат забравени! Те ще останат завинаги в пантеона на българската бойна слава“, заяви той. „Чувстваме за повече от нужно да се поклоним дълбоко на тези момчета, които оставиха живота си в далечните страни, изпълнявайки докрай своя войнски дълг. Те останаха верни на поетата отговорност – да представляват страната ни по най-добрия начин“, каза началникът на отбраната генерал-лейтенант Андрей Боцев. „С отношението си към военната служба, с достойното изпълнение на своите задължения, с мъжеството и себеотрицанието си, със зачитането на общочовешките ценности и съпричастността си към извоюване правото на свободен и демократичен живот за гражданите на тези страни – те заслужиха почитта ни завинаги“, заяви той и допълни: „Ние трябва да говорим за тях, да си спомняме изживените с тях трудности и радости. Защото споменът за тях е памет за Българската армия. Защото те са героите на новата ни военна история. Защото и сега, и в бъдеще, ще ги нареждаме сред хилядите български войни, допринесли за българската бойна слава“. Военен ритуал - панихида в знак на признателност към героизма на военнослужещите от 5-та Шипченска механизирана бригада, загинали в Ирак, се проведе днес и в гр. Плевен. Беше отслужен молебен в памет на офицерските кандидати Иван Инджов, Свилен Киров, Гърди Гърдев и Димитър Димитров и на загиналите при изпълнение на воинския си дълг в мирно време. Военнослужещите от военно формирование 22 160 – Плевен отдадоха почит с едноминутно мълчание и поднесоха венци и цветя пред паметната плоча на загиналите.", "date": "2017.12.22", "title": "България отдаде почит на 13-те загинали наши военни в Ирак"}
{"url": "https://www.24chasa.bg/novini/article/6626308", "text": "Партньори от България, Франция, Италия, Полша, Румъния и Великобритания се обединяват за работа по първия одобрен проект от европейската отбрана, съобщи днес Европейската комисия. Проектът получава един милион евро безвъзмездна помощ от ЕС и ще бъде насочен към проучване на развитието на новите технологии в областта на отбраната. Споразумението за обособяването на европейската отбрана бе сключено на 11 декември от страните в ЕС, с изключение на Дания, Ирландия и Великобритания. Досега са изготвени 17 проекта за сътрудничество. Европейския фонд за отбрана разполага с 90 млн. евро за изследвания за срок от три години. Първият утвърден проект ще оцени данните за бъдещи разрушителни технологии и ще представи препоръки за бъдещи научни изследвания в областта на отбраната. ЕК отбелязва, че в началото на следващата година се очаква одобрението на проекти за развитие на дроновете и за защитата и оборудването на войниците. ЕС предвижда да осигури половин милиард евро до 2020 г. за съвместното разработване на отбранително оборудване и технологии.                                                                                                                                                                                                                                                                                                                       ", "date": "2017.12.22", "title": "Изследователи от България участват в първия проект от общата европейска отбрана"}
{"url": "https://www.24chasa.bg/novini/article/6626370", "text": "Двете лъвчета, родени в зоопарка в Разград, ще бъдат отглеждани във възможно най-подходящите за тях условия. С това се ангажира министърът на околната среда и водите Нено Димов на среща при премиера Бойко Борисов с представители на фондациите „Четири лапи“ и „Дивите животни“, съобщиха от пресцентъра на екоминистерството. Министърът заяви категорично, че животните няма да бъдат настанени в зоопарка в Пазарджик, както реши общинският съвет в Разград. Причината е, че пазарджишката зоологическа градина не разполага с подходящи условия за отглеждане на малки лъвове. Ако се наложи, министърът може да пристъпи към конфискацията им в полза на държавата. Лъвчетата Терез и Масуд ще бъдат изпратени в спасителен център в Холандия. Това стана ясно след протеста пред сградата на Министерския съвет, организиран от организациите \"Четири лапи\" и \"Дивите животни\". На среща с представителите на фондациите в МОСВ беше договорено също да се подготвят промени в законодателството, даващи гаранции за защита на животните в подобни случаи. Ще бъдат направени също поредица от дискусии на местно ниво за дейността на зоологическите градини. По-късно министър Димов се срещна с протестиращите в защита на лъвчетата граждани и им съобщи набелязаните мерки.", "date": "2017.12.22", "title": "Среща при Борисов реши: Лъвчетата от Разград отиват в спасителен център в Холандия"}
{"url": "https://www.24chasa.bg/novini/article/6626264", "text": "Данъчният Иво Стаменов, който бе прострелян  в понеделник в София, все още е с опасност за живота. Състоянието му продължава да е тежко, но с признаци за стабилизиране, казаха за \"24 часа\" от Военномедицинска академия. 43-годишният мъж бе приет там веднага след инцидента и претърпя две операции. От тогава е настанен в реанимацията на болницата и е в критично състояние.", "date": "2017.12.22", "title": "Данъчният Иво Стаменов все още с опасност за живота"}
{"url": "https://www.24chasa.bg/novini/article/6626391", "text": "БМФ е получил нагардата „Свети Никола“ за развитието на българската морска индустрия и най-добри финансови резултати в категорията големи предприятия през 2017 г. Отличието се връчва всяка година от Българската морска камара. Макар през последните 12 месеца да има признаци на оживление, много наши и чуждестранни компании в този бранш не успяха да преодолеят кризата, но БМФ успява да запази темповете за развитие и обновление на своя флот, твърдят от дружеството. Флотът на БМФ наброява 33 кораба, 5 влекача и 2 ферибота, наети по тристранната спогодба между България, Грузия и Украйна. Има поръчани 8 нови кораба за насипни товари в два завода в Китай. Два от тях от типа на вече влезлите в употреба „Руен“ и „Рила“, ще бъдат доставени през 2018 г., а другите - през 2019 и 2020 г. БМФ е получил през тази година и „Алкор“ – първият от серията модерни влекачи. Вторият ще бъде доставен през април 2018, а третият – през август. Влекачите щели да подобрят работата в двете основни морски пристанища - Варна и Бургас, и на кораборемонтните заводи, тъй като давали възможност на Морска администрация да вдигне „праговете“, при които се затварят тези портове за маневриране.", "date": "2017.12.22", "title": "БМФ с престижна награда от морската камара"}
{"url": "https://www.24chasa.bg/novini/article/6626381", "text": "Първият редовен полет по маршрута София - Одеса - София току-що замина от летище София. На него са председателят на парламентарната група на ГЕРБ Цветан Цветанов и вицепремиерът по икономическа и демографска политика и лидер на НФСБ Валери Симеонов. С тях са и водената от вицепремиера правителствена делегация и народни представители. Полетът София - Одеса е първият директен полет от страната ни за украинския град и ще се изпълнява от въздушния превозвач \"България Ер\". Отварянето на линията е по инициатива на вицепремиера Симеонов, като за идеята активно са съдествали министърът на финансите Владислав Горанов и министърът на транспорта Ивайло Московски. Полетите ще се извършват всяка седмица в петък и неделя в двете посоки. Очаква се линията да подобри свързаността между двете държави и да позволи на историческите български общности в Украйна да заздравят своите връзки с родината. Така учещите и работещи в България бесарабски българи ще избегнат пътуване с автобус между двете дестинации от 10-12 часа. Тази година с промяна в Закона за трудовата миграция и трудовата мобилност и в подзаконовата нормативна уредба беше облекчено договарянето със сезонни работници, което позволи на над 3000 граждани на Украйна и Молдова с български произход да работят у нас през летния сезон. Новата въздушна линия ще позволи по-високата им мобилност през 2018 г., както и развитието на двустранните туристически и икономически отношения с Украйна и Молдова. \"Поводът за създаването ѝ беше посещението на българската правителствена делегация в края на август по покана на българската общност. Днес имаме щастието да открием тази връзка. Одеса има много сериозно място като център на нашите възрожденци, град в който са творили наши писатели. Понастоящем транспортната връзка отнема повече от дванайсет часа с преминаване на три граници\", обясни Валери Симеонов. \"България ще продължава неотклонно да подкрепя Украйна в Европейския ѝ път. По никакъв начин България няма да приеме новото начертаната на границите\", каза още той.", "date": "2017.12.22", "title": "Цветан Цветанов и Валери Симеонов на първия полет от София до Одеса"}
{"url": "https://www.24chasa.bg/novini/article/6626392", "text": "От шест месеца насам, работна група на ВМРО и ГЕРБ подготвя Закона за доброволната военна служба. Той е част от подписаната между двете партии програма за управление и през новата година трябва да влезе в парламента, съобщи в Русе вицепремиерът и министър на отбраната Красимир Каракачанов. „Става дума за онези младежи и девойки, които са навършили 18 годишна възраст, имат желание доброволно да служат, да могат да го направят. Трябва да се определи период от 6, или 9 месеца, или по-дълъг. Има много млади хора, които желаят да служат доброволно, както и родители, които искат да пратят децата си да получат някакви знания и умения, а не да стават професионални войници”, обясни Каракачанов. Идеята е те да служат известно време, да се научат на боравене с оръжие, да стрелят, на дисциплина, това би следвало да бъде уредено първо със закон. „Сега, ако някой млад човек иска да отиде и да служи половин или една година, не може да го стори, защото трябва да подпише договор минимум за три години като кадрови войник. Това би решило и въпроса с военната подготовка на младото поколение и би допълнило недокомплекта във въоръжените сили на България, който е 5500 души. Ще се ползва материалната сегашна военна база, която ще бъде достатъчна да поеме доброволните войници”, заяви вицепремиерът. Според него в момента се работи и по работи и за въвеждане на военното обучение в 10 и 11 клас на училищата, което се очаква да стане още от тази есен. „Моята амбиция е от септември 2018 г. да има военно обучение и в училищата, надявам се тогава да влезе в действие и Законът за доброволната военна служба”, каза Каракачанов. Логиката на доброволната служба ще бъде всеки да е близо до родното си място, затова в градове като Русе, където бившите военни поделения са били унищожени, материалната база ще трябва да се възстанови, посочи Каракачанов. Вицепремиерът не се е отказал и от идеята си за въвеждане отново на задължителна наборна военна служба в България. „Убеден съм, че ще дойде време и за наборната служба, защото времето в което живеем, целият свят налагат това. Дори страни като Финландия, Швеция, Норвегия, които не са заплашени от нищо и са далеч от точките на конфликти в света, далеч от ислямския свят, който генерира напрежение, това се въвежда. В една Австрия в която има наборна военна служба 9 месеца, вече се коментира дали не трябва да я направят 1 година. Германия, която няма такава, обсъжда въвеждането й. Тази тема все по-широко се обсъжда, надявам се, че и в България ще има трезв поглед по този въпрос. Преди 2 години внесохме този закон в миналото Народно събрание. Тогава с лозунги и общи приказки той беше отхвърлен, но нещата се променят”, заключи Каракачанов.", "date": "2017.12.22", "title": "Закон за доброволната военна служба готвят ВМРО и ГЕРБ"}
{"url": "https://www.24chasa.bg/novini/article/6626405", "text": "Следващото редовно заседание на правителството ще се проведе на 28 декември, четвъртък, от 10 ч. при следния предварителен дневен ред: 1. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ №157 НА МИНИСТЕРСКИЯ СЪВЕТ ОТ 2013 Г. ЗА СЪЗДАВАНЕ НА СЪВЕТ ПО ДЕЦЕНТРАЛИЗАЦИЯ НА ДЪРЖАВНОТО УПРАВЛЕНИЕ Внася: министърът на регионалното развитие и благоустройството 2. ПРОЕКТ НА РАЗПОРЕЖДАНЕ ЗА ОБРАЗУВАНЕ НА ЕДНОЛИЧНО ДРУЖЕСТВО С ОГРАНИЧЕНА ОТГОВОРНОСТ С ДЪРЖАВНО УЧАСТИЕ В КАПИТАЛА – „ВОДОСНАБДЯВАНЕ И КАНАЛИЗАЦИОННИ УСЛУГИ“ ЕООД – ПАЗАРДЖИК Внася: министърът на регионалното развитие и благоустройството 3. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ Внася: министърът на транспорта, информационните технологии и съобщенията 4. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ОТКРИВАНЕ НА КОНСУЛСТВО НА РЕПУБЛИКА КАЗАХСТАН В РЕПУБЛИКА БЪЛГАРИЯ, РЪКОВОДЕНО ОТ ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ – ИВАН ГЕНОВ ИВАНОВ – БЪЛГАРСКИ ГРАЖДАНИН, СЪС СЕДАЛИЩЕ ВЪВ ВАРНА И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ОБЛАСТИТЕ ГАБРОВО, ВЕЛИКО ТЪРНОВО, РУСЕ, ТЪРГОВИЩЕ, РАЗГРАД, ШУМЕН, СИЛИСТРА, ДОБРИЧ И ВАРНА Внася: заместник министър-председателят по правосъдната реформа и министър на външните работи 5. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА ПО ОБРАЗОВАНИЕ, МЛАДЕЖ, КУЛТУРА И СПОРТ НА ЕВРОПЕЙСКИЯ СЪЮЗ, ПРОВЕДЕНО НА 20 И 21 НОЕМВРИ 2017 Г. В БРЮКСЕЛ Внася: министърът на образованието и науката 6. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3583-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗАЕТОСТ И СОЦИАЛНА ПОЛИТИКА“, ПРОВЕДЕНО НА 7 ДЕКЕМВРИ 2017 Г. В БРЮКСЕЛ Внася: министърът на труда и социалната политика 7. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“ НА ЕВРОПЕЙСКИЯ СЪЮЗ, ФОРМАТ „ПРАВОСЪДИЕ“, ПРОВЕДЕНО НА 7 И 8 ДЕКЕМВРИ 2017 Г. В БРЮКСЕЛ Внася: министърът на правосъдието 8. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3583-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗДРАВЕОПАЗВАНЕ“, ПРОВЕДЕНО НА 8 ДЕКЕМВРИ 2017 Г. В БРЮКСЕЛ Внася: министърът на здравеопазването 9. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3569-ОТО ЗАСЕДАНИЕ НА СЪВЕТ „ОБЩИ ВЪПРОСИ“ НА ЕВРОПЕЙСКИЯ СЪЮЗ, ПРОВЕДЕНО НА 12 ДЕКЕМВРИ 2017 Г. В БРЮКСЕЛ Внася: заместник министър-председателят по правосъдната реформа и министър на външните работи 10. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3569-ОТО ЗАСЕДАНИЕ НА СЪВЕТ „ОБЩИ ВЪПРОСИ“ (ЧЛ. 50) НА ЕВРОПЕЙСКИЯ СЪЮЗ, ПРОВЕДЕНО НА 12 ДЕКЕМВРИ 2017 Г. В БРЮКСЕЛ Внася: заместник министър-председателят по правосъдната реформа и министър на външните работи 11. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ И ДОПЪЛНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ С ПРЕДМЕТ: ОСОБЕНО ПРАВО НА ПОЛЗВАНЕ ВЪРХУ ПОДЗЕМНИ БОГАТСТВА ЧРЕЗ ДОБИВ НА ПЯСЪК ОТ ОБЕКТ – КАРИЕРА ЗА ДОБИВ НА ПЯСЪК М. ЛОЗЯТА, ЗЕМЛИЩЕТО НА С. КАЛИМАНЦИ, ОБЩИНА СУВОРОВО, ОБЛАСТ ВАРНА, СКЛЮЧЕН НА 24 СЕПТЕМВРИ 2003 Г. МЕЖДУ ОБЩИНА СУВОРОВО, ПРЕДСТАВЛЯВАНА ОТ КМЕТА НА ОБЩИНА СУВОРОВО, И ЕТ „МОНИО-48-МОМЧИЛ СТАНКОВ“ – ВАРНА Внася: министърът на енергетиката 12. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА ТРУДОВАТА КНИЖКА И ТРУДОВИЯ СТАЖ, ПРИЕТА С ПОСТАНОВЛЕНИЕ №227 НА МИНИСТЕРСКИЯ СЪВЕТ ОТ 1993 Г. Внася: министърът на труда и социалната политика", "date": "2017.12.22", "title": "Вижте какво решава правителството на 28 декември"}
{"url": "https://www.24chasa.bg/novini/article/6626411", "text": "Сто деца, които се лекуват в болницата Козле в Скопие, получиха днес коледни подаръци от българското министерство на външните работи, съобщиха от пресцентъра на МВнР. Лично Зорица Заева, съпругата на премиера на Република Македония Зоран Заев, раздаде подаръците на децата в Института за белодробни заболявания. Помагаха й посланик Иван Петков и директорът на болница Козле доктор Ангелчо Андоновски. По време на събитието бе договорено да се организира с помощта на посолството ни в Скопие семинар за работа с деца от аутистичния спектър. Зорица Заева откликна незабавно и прегърна идеята това да стане под неин патронаж.", "date": "2017.12.22", "title": "100 деца от болница в Скопие получиха подаръци от българското Външно"}
{"url": "https://www.24chasa.bg/novini/article/6626414", "text": "Президентът Румен Радев и неговата съпруга Десислава Радева ще присъстват на традиционния благотворителен спектакъл \"Българската Коледа\" на 25 декември от 20.00 часа в Народния театър \"Иван Вазов\", съобщиха от прессекретариата на държавния глава. Спектакълът ще бъде излъчен пряко по Българската национална телевизия, Нова телевизия и Българското национално радио. Петнадесетото издание на \"Българската Коледа\" 2017/2018 година е \"В подкрепа на спасения детски живот\". Тази година спектакълът се реализира от екипa на \"Dream Team Productions\". Oт сцената на Народния театър изявени български музиканти, танцьори, спортисти, актьори и журналисти ще подкрепят благородната кауза, посветена на изпадналите в беда деца. Юлиан Вергов ще бъде водещ на спектакъла \"Българската Коледа\", а в благотворителния концерт ще вземат участие известните български изпълнители Васил Найденов, Орлин Горанов и Еделина Кънева, група \"БТР\" и група \"Фондацията\", Михаела Филева, Графа, Криско, Миро, Поли Генова, Васил Петров, Орлин Павлов, Мариана Попова, Михаела Маринова, както и възпитаниците на Национално училище за танцово изкуство в София, детска вокална група \"Бон-Бон\", Фолклорен танцов ансамбъл \"Пламъче\", Софийска филхармония и хора към Национален фолклорен ансамбъл \"Филип Кутев\". Актрисата Мартина Вачкова, тенисистът Григор Димитров, лекоатлетката Ивет Лалова, сноубордистите Александра Жекова и Радослав Янков, алпинистът Боян Петров, волейболистите Радостин Стойчев и Владимир Николов, лекоатлетката Мирела Демирева, един от най-добрите български състезатели по тенис на маса - Денислав Коджабашев, художествената гимнастичка Невяна Владинова, актрисата Десислава Бакърджиева и спортният журналист Иво Иванов също ще са сред застъпниците, които ще призоват за съпричастност и подкрепа на децата в беда. Участие в спектакъла ще вземат и журналисти от Българската национална телевизия, Нова телевизия и бТВ. По време на концерта ще бъдат разказани историите на деца, борещи се с тежкото си здравословно състояние, както и такива, които са успели да преодолеят подобни трудности.", "date": "2017.12.22", "title": "Президентът Радев и съпругата му на \"Българската Коледа\" на 25 декември"}
{"url": "https://www.24chasa.bg/novini/article/6625906", "text": "Бившият топагент от ФБР Том Лок и президентът на BGR Public Relations Джефри Бърнбаум са готови с доклада във връзка с обвиненията на избягалия в Сърбия обвиняем банкер Цветан Василев по Глобалния закон \"Магнитски\". Заключенията са, че обвиненията на Василев срещу депутата от ДПС Делян Пеевски са напълно безпочвени, придава Канал З. \"Докладът ще бъде използван при разговори, които ще проведем в САЩ – с хора от Конгреса, официални лица от Държавния департамент и други, за да сме сигурни, че са запознати с фактите около тази ситуация. Защото обвиненията, че г-н Пеевски е нарушил Глобалния акт „Магнитски“ са невероятни. И искаме да сме сигурни, че хората, отговорни за разглеждането на подобни случаи, са наясно с фактите\", коментира Лок. \"Има жалба до правителството на САЩ, но движение няма, поне доколкото ние знаем. Срещнахме се с членове на Конгреса, които са отговорни за разглеждането на подобни случаи и отнасянето им до Държавния департамент. От екипите на тези важни конгресмени ни увериха, че към момента не са били предприемани последващи действия по жалбата. Говорихме и с лица от Държавния департамент, които също не дадоха знак за действия по този случай. Ние считаме, че тъй като обвиненията срещу г-н Пеевски са неверни, е твърде малко вероятно да има каквито и да било санкции срещу него\", отговори Бърнбаум и допълни: В доклада „Лок“ можете да видите, че дотук са санкционирани 44 души по Акта „Магнитски“. Става въпрос за хора, които са извършили огромни престъпления срещу човечеството. Това са убийци, диктатори, хора, които са направили най-лошото, което хората биха могли да си сторят един на друг. Нищо в обвиненията, отправени от г-н Василев дори не би могло да се приближи до това. Така че има два важни момента. Първо – обвиненията срещу г-н Пеевски се фалшиви. Второ – дори и да бяха истина, а нито едно от тях не е, нямаше да могат дори да се доближат до тези случаи. Така че ние считаме и това се казва и в доклада, че г-н Василев използва акта „Магнитски“ за отвличане на вниманието. Жалбата му има само публични цели – да създава впечатление, че в САЩ се предприемат действия, които биха могли да навредят на г-н Пеевски. А случаят не е такъв. Няма каквито и да било действия – освен депозирането на жалбата – които биха могли по някакъв начин да рефлектират върху г-н Пеевски.", "date": "2017.12.22", "title": "US доклад: Обвиненията на Цветан Василев по акта Магнитски са безпочвени (Видео)"}
{"url": "https://www.24chasa.bg/novini/article/6625903", "text": "Google съобщи, че създаването на система за преобразуване на текст в естествено звучаща човешка реч е една от приоритетните цели на корпорацията. Новата версия Tacotron 2 на тази система се справя с тази задача много по-ефективно от предишните Tacotron и WaveNet, при това с използването на по-малко ресурси,  Предишните системи за генериране на реч имаха съществени недостатъци. WaveNet например, издава неочаквани и режещи звука звуци. Нейният алгоритъм много ефективно преобразува текста, но за неговата успешна работа е необходимо огромно количество метаданни от произношението до специфичните езикови особености. Tacotron се справя много по-добре с интонациите, но не може да предложи пълноценно преобразуване. В Tacotron 2 са отстранени недостатъците на предишните системи. Използвани са успешните функции на предишните алгоритми с усъвършенствана система за натрупване на данните за обучение. За изчисляването на лингвистичните правила, алгоритъмът има нужда от самия текст и неговото озвучаване, от които се образува специална Tacotron спектрограма, чрез която се определя ритъма и ударенията, а думите се генерират от функциите на WaveNet. Демонстрационните записи показват, че генерираната от компютъра реч наистина много прилича на човешката, само някои думи са малко неясни. Темпът на речта е убедителен, произношението е добро. Понякога ударенията са неправилни и засега липсва тон – няма как фразите да бъдат произнесени весело и оптимистично или грубо и самоуверено.", "date": "2017.12.22", "title": "Гугъл представи новата система за преобразуване на текст в човешка реч"}
{"url": "https://www.24chasa.bg/novini/article/6625945", "text": "За повече човечност и солидарност призова посланикът на САЩ Ерик Рубин на годишната среща на национално представените организации на хората с увреждания вчера. Тя бе организирана в Българо-американския културен център на хората с увреждания. Фокус на разговора бе чл. 4 от Конвенцията на ООН за правата на хората с увреждания, който забранява отнемането на вече придобити права.", "date": "2017.12.22", "title": "Посланик Рубин: Трябва ни повече солидарност, мислете за хората с увреждания"}
{"url": "https://www.24chasa.bg/novini/article/6625933", "text": "Среща между комисиите на Българската православна църква и на Македонската православна църква се състоя в София, съобщава отделът \"Връзки с обществеността\" при Светия синод на БПЦ. На 21 декември по решение на Светия синод на БПЦ-БП, протокол 27 от 15 декември 2017 г., комисия от Българската православна църква в състав: Старозагорски Митрополит Киприан - председател на комисията; Ловчански митрополит Гавриил; Пловдивски митрополит Николай; Варненски и Великопреславски митрополит Йоан; Неврокопски митрополит Серафим и Врачански митрополит Григорий се е срещнала с комисия от Македонската православна Църква в състав: Македонски архиепископ Стефан; Преспанско-Пелагонийски митрополит и администратор Австралийско-Новозеландски Петър; Дебърско-Кичевски митрополит и администратор Австралийско-Сиднийски Тимотей и Хераклейски епископ Климент, секретар на комисията. В съобщението се посочва, че двете комисии с братска в Христа любов са обсъдили ситуацията около Македонската православна църква и нейния каноничен статут и в единомислие в името на добротворството, и братските взаимоотношения, са начертали действия за реализиране на взетото решение от Светия синод на БПЦ-БП с протокол 22 от 27 ноември 2017 г. Светият синод реши на 27 ноември, че при положение, че Македонската православна църква признава Българската православна църква - Българска патриаршия /БПЦ-БП/ за своя Майка - Църква, БПЦ - БП със съзнание за своя свещен дълг поема ангажимента да окаже пълно съдействие, като ходатайства и се застъпва пред Поместните православни църкви, предприемайки всичко необходимо за установяването на канонически статут на МПЦ. Светият синод определи и Синодална архиерейска комисия за преговори с МПЦ и с останалите Поместни православни църкви за установяването на каноническия статут на МПЦ.", "date": "2017.12.22", "title": "Комисии на Българската и на Македонската православна църква се срещнаха в София"}
{"url": "https://www.24chasa.bg/novini/article/6625966", "text": "От обръщението на г-н Доган си правим три извода. Борисов се притесни от напрежението в страната, вот на недоверие за корупция и разнобоя с патриотите и помоли г-н Доган за помощ. И я получи. Доган подкрепя Борисов. За почетния председател на ДПС патриотите в управлението са грешка. Разбирайте в подтекст: махни ги и ние ще те подкрепим. Тоест, няма нужда от нови избори, има нужда от смяна в правителството на едните с другите. Това каза лидерката на БСП Корнелия Нинова, информираха от пресцентъра на партията. \"Всички да пазим стабилността. Но коя стабилност? Стабилно се закриват болници, стабилно се вдигат цени на вода и ток. Стабилно сме първенци по корупция и най-бедни в Европа, стабилно една прослойка става все по-богата, а народът все по-беден, стабилно расте броят на неграмотните деца и стабилно изчезваме като народ. Стабилно всеки месец има протести срещу това правителство\", допълни тя. \"Благодаря, ние не сме съгласни! Ние искаме промяна на този модел на управление, а не просто смяна на патриотите с ДПС в правителството. Вот на недоверие ще има. Конгрес на БСП го реши, парламентарната група ще го внесе. Не сме в предишната ситуация с 38 депутати, която налагаше да търсим гласове от ДПС. Сега сме осемдесет и продължаваме напред. Очевидно оставаме единствената опозиция и алтернатива. Хората да избират. Техният глас ще реши\", категорична бе Нинова.", "date": "2017.12.22", "title": "Нинова: Вот на недоверие ще има"}
{"url": "https://www.24chasa.bg/novini/article/6625935", "text": "Джихадистите от „Ислямска държава“ отправиха нови терористични заплахи към САЩ. В пропаганден плакат, разпространен от атентаторите, се виждат президентът на Щатите Доналд Тръмп и израелският премиер Бенямин Нетаняху. Двамата са облечени като затворници и коленичат пред джамията \"Ал-Акса\" в Йерусалим, информира \"Дейли Мейл\". На кадъра се вижда черно-бялото знаме на ИДИЛ, което се вее от върха на джамията, докато джихадист, облечен в черно, стои пред двамата лидери. Текстът на плаката гласи следното: \"Кълнем се, че ще счупим вратовете ви и ще пролеем кръвта ви в Аляска и навсякъде другаде. Това е обещанието към Аллах. Внимавайте. Идването ни ще бъде ужасно и горчиво.\" Разпространението на плаката идва само дни, след като Доналд Тръмп призна Йерусалим за столица на Израел.", "date": "2017.12.22", "title": "ИДИЛ заплаши Тръмп заради Йерусалим: Ще счупим вратовете ви и ще пролеем кръвта ви"}
{"url": "https://www.24chasa.bg/novini/article/6625971", "text": "Прокурор Стефка Якимова от Апелативна прокуратура във Варна бе отличена със заповед на главния прокурор Сотир Цацаров с грамота и знак „За заслуга“ за висок професионализъм и отлична работа като наблюдаващ прокурор по делото „Килърите“ Отличието й бе връчено от изпълняващия функциите на административен ръководител на Апелативна прокуратура във Варна Вилен Мичев пред целия колектив. Присъдите на четиримата подсъдими по делото „Килърите“ за извършените от тях две убийства – на шуменския бизнесмен Румен Рачев и на адвоката от Велико Търново Петър Лупов, влязоха в сила на 1 декември тази година.", "date": "2017.12.22", "title": "Наградиха наблюдаващия прокурор по \"Килърите\""}
{"url": "https://www.24chasa.bg/novini/article/6625974", "text": "Окръжната прокуратура във Варна приведе в изпълнение ефективна присъда, произнесена от Специализирания наказателен съд спрямо члена на организирана престъпна група Николай Спасов, по-известен като Чирпанския. 37-годишният мъж ще изтърпи наказание 1 година лишаване от свобода при строг режим, след като се признал за виновен и сключил споразумение с прокуратурата, което е било одобрено от състав на Специализирания наказателен съд. Определението на съда, с което е било одобрено споразумението, е влязло в сила. Спасов е осъден за участието си в 7-членна организирана престъпна група, ръководена от Радослав Калчев. Групата била структурирано трайно сдружение за извършване на различни престъпления. Спасов участвал в нея от януари 2004 до 21 януари 2015 г., което е престъпление по член 321, ал. 3, във връзка с ал. 2 от НК. Предстои да бъде изпълнена и друга влязла в сила присъда спрямо Спасов, по която той е получил наказание 1 година и 2 месеца затвор, след като също се признал за виновен и сключил споразумение със Специализираната прокуратура, което също е било одобрено от Специализирания наказателен съд. Обвинението по това дело срещу него е било като ръководител на организирана престъпна група от 3 лица с цел придобиване, държане и разпространение на високорискови наркотични вещества – марихуана, хероин и кокаин. 37-годишният мъж е осъждан многократно.", "date": "2017.12.22", "title": "Вкараха Чирпанския в затвора"}
{"url": "https://www.24chasa.bg/novini/article/6625984", "text": "При съвместни действия на районните прокуратури в Хасково и Свиленград в граничния общински център е задържан разследващ митнически инспектор към Митница Бургас за присвояване на сумата от 100 000 турски лири, съобщи пресцентърът на Пловдивската апелативна прокуратура. Първоначално следовател от Окръжен следствен отдел при Окръжна прокуратура - Хасково е извършил действия, при които е установена липсата на голямата сума валута с левова равностойност 58 981 лева. Тя е била веществено доказателство по решено друго досъдебно производство, по което разследването е било водено от инспектора, чията месторабота е била Свиленград. На Д. М. /49 год./ е било повдигнато обвинение за длъжностно присвояване на пари в големи размери. С постановление на Районна прокуратура-Свиленград обвиняемият е бил задържан за срок от 72 часа, в рамките на които предстои да бъде внесено искане в съда за вземане на мярка за неотклонение \"задържане под стража\". Разследването по случая продължава. Като мотив за извършеното, обвиняемият Д.М. е изтъкнал големите си финансови затруднения, уточняват от държавното обвинение.", "date": "2017.12.22", "title": "Задържаха разследващ митнически инспектор за присвояване в Свиленград"}
{"url": "https://www.24chasa.bg/novini/article/6625985", "text": "След преброяването на 96% от гласовете трите партии в Каталуня, подкрепящи отделянето на областта от Испания получават общо 70 места в регионалния парламент. Това са два мандата повече от необходимите 68 за формиране на мнозинство в Женералитета.  , предаде \"Фокус\". Според избирателната система на Каталуня происпанските „Граждани“ получават 36 места в парламента, докато Демократичната европейска партия на Каталуния на бившия регионален лидер Карлес Пучдемон – 34. „Каталунската републиканска левица“ е на трето място с 32 мандата, Каталунските социалисти са на четвърто със 17, лявата партия „Каталуня – заедно можем“ получава осем, докато Кандидатура за народно единство и консервативната Народна партия получават по четири места всяка. Избирателната активност на регионалните избори е 81%. Очаква се сепаратистките партии Демократичната европейска партия, Каталунската републиканска левица и Кандидатурата за народно единство да формират управляваща коалиция. Партиите, които са се обявили срещу отделянето – „Гражданите“, Народната партия и социалистите заедно не могат да получат мнозинство от 68 депутатски мандата. Резултатът от изборите едва ли ще излекува раните на дълбоко разделеното общество. Според Ксавиел Доменек, председател на „Каталуня – заедно можем“, партия, която не подкрепя нито сепаратистите, нито юнионистите, „тези резултати потвърждават нуждата поляризацията да бъде превъзмогната и да започне нов период“. „Испания е победена“, заяви Пучдемон, който в момента е в изгнание в Брюксел. Според него испанският министър-председател „Мариано Рахой получи шамар по лицето от Каталуня“. Той призова за „реституция на легитимното правителство“ и за освобождаване на политическите затворници. Същевременно бившият каталунски лидер поиска от министър-председателя на Испания Мариано Рахой „да започне да прави политика, иначе ние ще намерим решение“. Той също така изпрати послание до „Европа, която подкрепи Рахой с подкрепа и мълчание“. „Ние, каталунците ще решим бъдещето си“, допълни той. Рахой сега ще се сблъска с натиск, не само защото рискува, обявявайки извънредни избори, но и заради прекалено твърдата му реакция спрямо каталунското правителство, при която полицията бе изпратена да попречи на референдума. Но самоопределението и правото на независимост не са синоними. Международното право подкрепя независимостта като резултат от самоопределение при ограничени обстоятелства: една територия може да се отдели, ако е под чуждо колониално управление, ако е жертва на грубо нарушаване на човешките права и ако е изключена от политическия процес в страната. Предвид това, че Каталуня не е колония, че Испания след Франко не е извършвала нарушения на човешки права в региона и че Каталуня е включената в политиката на всяко равнище на испанските власти, то тези критерии не са изпълнени. Това означава, че международното право не подкрепя твърденията на областта, че има право на независимост. „Позицията ни по каталунския въпрос е добре позната и често напомняна на всички времена. Няма да се промени“, заяви прес-секретарят на Европейската комисия Александър Винтерщайн. “Нямаме коментар относно изборите“, допълни той.", "date": "2017.12.22", "title": "Сепаратистите обявиха победа след изборите в Каталуня (Обзор)"}
{"url": "https://www.24chasa.bg/novini/article/6625983", "text": "В последните дни Бойко Борисов поиска намесата и подкрепата на Ахмед Доган и от това слово разбирам, че я получава. Това заяви зам.-шефът на червената парламентарна група Жельо Бойчев пред \"24 часа\" в коментар на На купона в сараите снощи в речта си Доган обяснява, че в момента няма готова опозиционна партия, която да поеме властта при предсрочни избори и че трябва да се мисли за стабилността на държавата, а не да се действа на принципа \"стани да седна\". \"Не споделям разбирането, че в името на стабилността не трябва да бъдат предприемани никакви действия, които застрашават правителството, защото не споделям разбирането, че тази стабилност, на която сме свидетели в момента, може да допринесе за развитие и перспектива на страната\", коментира Бойчев. \"Стабилност в името на какво - на това източването на средства да продължава и хората да не получават качествено образование или на това системата на образованието да ражда все повече функционално неграмотни българи, или стабилност на базата на тези най-ниски доходи, които имаме в момента, или разслоението в обществото?\", попита той.  БСП имала амбицията да предложи съвсем различен социално-икономически модел за развитие на страната.  \"Това е голямото предизвикателство, което стои пред България. То не стои пред БСП. С ясното разбиране, че не променим ли модела на развитието на страната, нищо добро не ни чака\", обясни соцдепутатът. Иначе той бил съгласен с Доган, че не трябва да се действа на принципа \"стани да седна\", защото ако ще идваш на власт и ще продължаваш да правиш това, на което сме свидетели в момента, няма смисъл да правим промени във властта\", обясни Бойчев.  Вот на недоверие ще има, категоричен бе зам.-шефът на червената ПГ. В БСП имали ясни политически решения в тази посока, нужните гласове и вече работели по мотивите. Вот ще има, защото той е чакан от гражданите, тъй като корупцията е тема, която по същество ощетява всеки един, каза Бойчев и обясни, че вотът е и най-ясният политически ход, който определя в една парламентарна държава кой е от страната на правителството и подкрепя водената от него политика и кой е в опозиция. ", "date": "2017.12.22", "title": "Жельо Бойчев: Борисов поиска подкрепата на Доган и я получи"}
{"url": "https://www.24chasa.bg/novini/article/6625986", "text": "Върховна административна прокуратура /ВАП/ е възложила съвместни проверки от областните дирекции по безопасност на храните, органите на Комисията за защита на потребителя и съответните областни дирекции на МВР за спазването на изискванията на Закона за храните и Наредбата за специфичните изисквания към безопасността и качеството на храните, предлагани в детските заведения, училищните столове и обектите за търговия на дребно на територията на училищата и на детските заведения. Това съобщиха от ВАП. На проверка ще подлежат и храни, предлагани при организирани мероприятия за деца и ученици, както и изискванията на Закона за тютюна, тютюневите и свързаните с тях изделия и Закона за здравето по отношение на предлагане на забранени продукти и изделия на непълнолетни. В периода 1 ноември-1 декември е била извършена междуведомствена проверка, в която най-много нарушения са били констатирани в районите на София, Варна, Пловдив и Шумен. В хода на проверката не са били установени случаи на предлагане на храни, съдържащи опасни за здравето съставки, психотропни вещества или химически замърсители от околната среда.", "date": "2017.12.22", "title": "От БАБХ започват масови проверки"}
{"url": "https://www.24chasa.bg/novini/article/6626014", "text": "Днес - 22 декември, последният работен ден преди петте почивни дни за Коледа, от 16 ч. до 20 ч. ще бъде ограничено движението на камионите над 12 тона по автомагистралите и най-натоваренитe пътища. Това съобщиха от пресцентъра на АПИ. Целта е повишаване на безопасността при пътуване и увеличаване на пропускателната способност на инфраструктурата. Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат резки маневри и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението. Ограничено ще е преминаването на камионите над 12 тона по следните участъци от републиканската мрежа: • автомагистралите; • път I-1 с. Ребърково - Ботевград, като движението се пренасочва по път II-16 Ребърково - Своге - София; • път I-1 - етапна връзка на лот 2 на АМ „Струма“ при Благоевград - ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ – София; • път I-9 Варна - Бургас; • път II-18 Околовръстен път на град София; • път II-99 Бургас - Царево. По същите направления тежкотоварните камиони ще бъдат спрени и в последния почивен ден - 27 декември, от 14 ч. до 20 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност има две ленти за излизащите от София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. На 27 декември (сряда) от 10 ч. до 20 ч. в същия участък ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2017.12.22", "title": "Спират се камионите днес до 20.00 часа"}
{"url": "https://www.24chasa.bg/novini/article/6626017", "text": "Фактът че почетният лидер на ДПС Ахмед Доган декларира, че това правителство няма алтернатива, показва, че в партията, която на-крайно ни критикува има умни хора, които мислят правилно. Това каза пред журналисти днес министърът на отбраната Красимир Каракачанов в МО, след подписване на колективния трудов договор във ведомството, предаде БТА. Истината че правителсвото няма алтернатива и то не само заради Председателството на Съвета на ЕС догодина. Това председателство ще отмине за шест месеца, въпросът е какво ще свърши всяко едно министерство по време на мандата. През този мандат няма как \"Обединени патриоти\" да се коалират с ДПС. Това не е разглеждано нито при нас, нито съвместно с ГЕРБ. Ако някой иска да се коалира с ДПС, то Конституцията му го позволява, това е въпрос на свободна воля, допълни той.", "date": "2017.12.22", "title": "Каракачанов: В ДПС, което най-крайно ни критикува, има и умни хора"}
{"url": "https://www.24chasa.bg/novini/article/6626029", "text": "Британското правителство съобщи, че след Брекзит паспортите на гражданите на страната ще станат отново сини, както е било преди Великобритания да стане част от Съюза, пише Washington Post. Според заместник-вътрешния министър Брандън Люис излизането дава на Великобритания „уникалната възможност да възстанови националната си идентичност“. Според него цветът бордо на настоящите документите буди асоциация с членството в ЕС, предаде \"Фокус\". Британският паспорт в течение на десетилетия бе син, преди дизайнът му да се промени през 1988 г.", "date": "2017.12.22", "title": "Британските паспорти ще станат сини след Брекзит"}
{"url": "https://www.24chasa.bg/novini/article/6626044", "text": "Полицията в Добрич задържа седмина младежи при различни проверки през последното денонощие за притежание на наркотични вещества, съобщават от областната дирекция на МВР. Четирима са установени около 2.30 часа днес на улица \"Васил Левски\", докато са се подготвяли да употребят амфетамин. Бялото прахообразно вещество е открито върху мобилен телефон и в полиетиленово пликче. Сред задържаните е непълнолетният О.А./17 г./. В групата е и известният на полицията Т.Н. /20 г./, както и Г.П. /21 г./ и М.С. /20 г./. За 24 часа са задържани и шофьор на лек автомобил \"Пежо\" и неговият спътник, като в колата са открити полиетиленови пликчета с канабис и амфетамин. Водачът - И.И. /25 г./, е дал положителен тест за употреба на наркотик. Още един 17-годишен младеж - К.Д., пътувал в лек автомобил \"Опел\", е задържан за притежание на канабис. По всички случаи са образувани бързи полицейски производства, посочват от областната дирекция на МВР.", "date": "2017.12.22", "title": "Задържа 7 младежа в Добрич за притежание на наркотици"}
{"url": "https://www.24chasa.bg/novini/article/6625685", "text": "Президентът на Гърция Прокопис Павлополус заяви, че добрите отношения на страната му с Турция зависят от това, дали Анкара ще уважава суверенитета на Кипър и Лозанския мирен договор, изградил съвременните граници на Гърция и Турция, пише Ekathimerini, цитиран от \"Фокус\". По време на скорошното посещение на турския президент Реджеп Тайип Ердоган в Гърция двамата държавни глави имаха необичайно рязка обмяна на думи относно договора. Според Ердоган той трябва да има по-голяма яснота. Също така президентът на Гърция заяви, ме Македония трябва да се въздържа от употребата на имена, които изкривяват историята и намекват за иредентизъм.", "date": "2017.12.22", "title": "Гръцкият президент призова Турция да уважава Лозанския договор"}
{"url": "https://www.24chasa.bg/novini/article/6625683", "text": "Служители на Районно управление - Велико Търново разкриха две домови кражби, съобщиха от ОД МВР. Престъпленията са извършени на 8 септември и 13 октомври 2016 г. В две жилища в областния град, чрез взломяване на секретни патрони на входни врати са извършени кражби на златни и сребърни накити и преносим компютър. От проведените действия по разследването е установено, че извършител на двете деяния е 49-годишния Н. К. от с. Българево, известен на полицията и осъждан, с 18 криминални и съдебни регистрации за подобни деяния. След доклад на материалите в прокуратурата той е привлечен, като обвиняем. Към момента е с мярка „задържане под стража“ по друго досъдебно производство на РУ – Бургас.", "date": "2017.12.22", "title": "Апаш с 18 крими регистрации и присъди,\nобрал две жилища във Велико Търново"}
{"url": "https://www.24chasa.bg/novini/article/6625275", "text": "Над 1 милион работници не достигат в Германия. Прогнозите са, че до 2030 г. броят на липсващите кадри ще надхвърли 3 милиона. Търсят се специалисти най-вече в професиите от т.нар. МИНТ области – математика, информатика, наука и техника. Лекари, медицински сестри, санитари, гледачи на възрастни хора също са сред най-търсените кадри. Има голяма липса и на хора със занаятчийски умения – например монтьори на парни инсталации или електричари, готвачи, хотелски персонал. Най-голям интерес към работа в Германия проявяват хората от Източна Европа. Какво трябва да знаят българите, които искат да работят в Германия? Важно е предварително да си направят сметката дали си заслужава емиграцията, ако е по финансови причини, особено при професиите, за които не е нужно висше образование. Дори и на пръв поглед заплатата да изглежда огромна, трябва да се предвиди, че здравните и социалните застраховки също са високи. Често посредниците, които ви намират работа в Германия, взимат процент от всяка заплата. Също така е препоръчително да говорите немски, на английски се работи в много малко фирми. Сметката показва, че заплата под 2000 евро бруто не е достатъчна, за да си покриете разноските. Ако обаче имате предложение за работа, на което не може да устоите, трудов договор директно с работодателя, а не с фирма посредник, важна е следната информация. В Германия много професии изискват квалификация, която обикновено продължава 3 г. Ако имате такава, трябва да преведете дипломите си и да поискате те да бъдат признати. Професионално обучение се иска не само при инженери и лекари, но и при доста от професиите в строителството, електротехниката, в медицинското обслужване. Ако сте инженер, преведете си дипломата, така че да е ясно какво точно сте учили и умеете. Не всяка инженерна специалност е търсена в Германия, но може да се доквалифицирате. Информация дали професионалната ви квалификация се признава в Германия, вижте на Лекарите често трябва да полагат още веднъж доста от изпитите си, кои и колко зависи от провинцията, в която ще работят. Сред най-търсените професии са гледачите на възрастни хора. Причините са две - заплатите са доста ниски за немския стандарт. До 2025 г. ще има 152 000 вакантни работни места в тази област. Дори и за тази професия е добре да знаете немски.  Какви са заплатите в Германия? В страната има задължителна По-малко от това е незаконно да се плаща. Най-ниско платен е персоналът в хотелите - годишно камериерките взимат средно по 19 373 евро. Не много повече получават помощниците в кухня - 20 045 за 1 година. Средната годишна заплата на келнерите е 22 372. В колцентровете в Германия се взима средно по 24 778 евро годишно. Готвачите също не са високо платени - средната заплата в сектора е 25 570 евро за година. Един лекар със завършена специализация получава 78 000 евро годишно средно. Завеждащите отделение взимат средно с по 30 000 евро повече. Инженерите получават по 67-70 хил. евро. Заплатите на гледачите на стари хора и на медицинския персонал зависят силно от квалификацията на работещия. Най-ниските заплати започват от 110 евро, най-високите стигат до 3 200. В Германия има семейно данъчно облагане. Какъв е данъкът ви, зависи от дохода и семейното положение – той се движи между 14 и 42%. Работещите се разделят и в 7 категории според семейното си положение. Най-много данък плащат неженените, без партньор и без деца, както и половинките в семейства, в които другият партньор печели повече. В Германия съжителството с партньор се обявява пред данъчните и от него също зависи какъв е процентът данък. Здравната застраховка е 14,6% от дохода ви, половината от нея плаща работодателят. Наемите в големите градове са високи и се покачват с всяка година. В момента в Берлин, Хамбург, Мюнхен, Кьолн, Дюселдорф, Щутгарт средната цена е 14 евро на квадратен метър с включени режийни, но без ток. Зависи от квартала, в който живеете, тази цена може и да е по-висока. В малките градове цената е средно 8 евро/ кв. м. Храната в Германия е евтина, дори повечето храни често са с по-ниски цени от тези в България. Кошница с пиле, 4 кг картофи, хляб, домати, краставици, вино, мляко, масло, салам и кашкавал излиза около 20 евро, ако пазарувате в нескъп магазин. Маслото е 1,59, млякото 57 цента, хлябът средно около 2 евро. Градският транспорт излиза по-евтино с месечни карти. В Берлин еднократното закупуване е 80 евро, годишен абонамент намалява цената и на 62 евро на месец. Ако карате кола по-дълго от 6 месеца в Германия, сте длъжни да я регистрирате в страната и да плащате немски данъци. Те зависят от модела, големината и годината на производство. Един автомобил среден клас на 7-10 г. излиза около 70 евро месечно само за застраховките.", "date": "2017.12.22", "title": "Колко струва животът в Германия, която търси 1 млн. работници"}
{"url": "https://www.24chasa.bg/novini/article/6625686", "text": "Кражба на около 799 лв. от павилион в Г. Оряховица, разследват служители на местното полицейско управление. Престъплението е извършено около 20,00 ч. в четвъртък. По данни на продавачката, докато тя била извън павилиона, за да подрежда вестници, вътре влязъл маскиран мъж и взел оборота. По случая е започнато досъдебно производство. Взломна кражба на около 100 лв. от монетник на кафе автомат в Свищов, разследват местни криминалисти. Престъплението е извършено в периода 20-21 декември. По случая е започнато досъдебно производство.", "date": "2017.12.22", "title": "Маскиран бандит отмъкнал 799 лв. \nот павилион в Горна Оряховица"}
{"url": "https://www.24chasa.bg/novini/article/6625701", "text": "Смъртоносният пожар в осеметажания фитнес център в южнокорейския град Чечхон напомня на пожара в кулата \"Гренфел\" в Лондон заради лесно запалимите материали на външната облицовка, посочват днес експерти, цитирани от Франс прес. При пожара загинаха 29 души, повечето жени, блокирани в сауна, и 29 бяха ранени. Освен запалимата облицовка друг високорисков фактор са се оказали недостатъчните на брой аварийни изходи и незаконно паркираните автомобили, които са блокирали достъпа на колите на противопожарната служба, обясниха експертите. Огънят е започнал в автомобил, паркиран в подземния гараж на сградата, съобщи агенция Йонхап, като цитира пожарникарите. Той е обхванал бързо външните стени на сградата и тя е пламнала само за 7 минути. Президентът Мун Дже-ин пристигна днес в града да утеши близките на жертвите. Организаторите на Зимните олимпийски игри през февруари в Пьончан отмениха преминаването на щафетата с олимпийския огън през Чечхон в знак на траур. Кметът на града съобщи, че кметството планира масово погребение на жертвите и да покрие разноските. Медиите започнаха да публикуват трагични истории за хора, загинали при пожара. Йонхап съобщи, че един мъж е загубил едновременно своята майка, съпруга и дъщеря. Друг разказал, че жена му звъннала по телефона и той я чул да кашля и да се дави от дима, след което гласът й заглъхнал и повече не успял да се свърже с нея. Чечхон се намира на югоизток от столицата Сеул и е популярна дестинация за туристите заради планините и езерата си.", "date": "2017.12.22", "title": "Смъртоносният пожар в Южна Корея има прилики с този в кулата \"Гренфел\" в Лондон"}
{"url": "https://www.24chasa.bg/novini/article/6625705", "text": "Бившият лидер на Каталуня Карлес Пучдемон обяви победа, след като сепаратистките партии в Каталуня спечелиха мнозинство след предсрочните избори в областта, пише The Independent, цитиран от \"Фокус\". „Испания е победена“, заяви Пучдемон, който в момента е в изгнание в Брюксел. Според него испанският министър-председател „Мариано Рахой получи шамар по лицето от Каталуня“. Милиони местни граждани гласуваха на изборите, насрочени от Мадрид, след като обяви проведени през октомври референдум за независимостта на областта нелегален. Сега Рахой ще се сблъска с допълнителна конфронтация със сепаратистката коалиция, която най-вероятно ще се върне на власт в Барселона. Трите сепаратистки партии - Демократичната европейска партия, Каталунската републиканска левица и Кандидатурата за народно единство получиха общо 70 депутатски мандата в местния парламент, което им е достатъчно да формират управляваща коалиция. Заместник-председателят на каталунския регионален парламент Агусти Алкоберо обяви победата на силите, искащи независимост и допълни, че иска освобождаването на политиците, затворени след референдума.", "date": "2017.12.22", "title": "Пучдемон след победата на Каталунските сепаратисти: Испания е победена"}
{"url": "https://www.24chasa.bg/novini/article/6625729", "text": "„БДЖ – Пътнически превози” ЕООД ще осигури 18 200 допълнителни места за предстоящите празници, съобщиха от пресцентъра на холдинга. С допълнителни вагони ще бъдат увеличени съставите на някои влакове, които пътуват по основните направления в страната. По този начин националният железопътен превозвач цели да гарантира удобното придвижване на своите клиенти по време на почивните дни по повод Коледа и Нова година. От днес, 22 декември, до 2 януари включително, с увеличени състави ще пътуват влаковете по най- натоварените маршрути в страната: • София – Варна – София; • София – Бургас – София; • София – Пловдив – София; • София – Плевен – София; • София – Горна Оряховица – София; • София – Русе – София; • София – Лом – София; • София – Видин – София; • София – Петрич – София. „БДЖ – Пътнически превози” ЕООД напомня на своите клиенти, че при закупуване на билети за отиване и връщане, могат да ползват от 10 % до 30 % намаление от редовната цена в зависимост от различните търговски оферти на дружеството. Клиентите на националния железопътен превозвач могат да получат подробна информация за разписанията на влаковете от служителите на гишетата „Информация” и билетните каси в железопътните гари и бюра в страната или на националния информационен телефон 0700 10 200.", "date": "2017.12.22", "title": "БДЖ осигурява 18 200 допълнителни места във влаковете за предстоящите празници"}
{"url": "https://www.24chasa.bg/novini/article/6625731", "text": "Плащането на толтакса на източното разклонение на транспортен Коридор номер 10 край сръбския Димитровград започва на 1 януари, съобщава сръбският вестник \"Новости\". Толтаксата за новите отсечки е 190 динара и ще бъде плащана само от шофьорите на автомобили, които пътуват от и до България, защото рампата се намира в непосредствена близост до границата, предава БТА. Преминаването на комби автомобили ще струва 280 динара, на автобуси - 560 динара и на камиони - 1120 динара. /120 динара са равни на едно евро./ Жителите на Пирот, Димитровград и останалите селища по трасето ще могат да пътуват безплатно по новия път още няколко месеца, докато не бъдат поставени страничните рампи за плащане. На рампата в Димитровград има общо осем канала, на които ще работят 37 служители, които вече са преминали обучение. Източното разклонение на Коридор номер 10, от Ниш до границата с България, е дълго 86,9 км.", "date": "2017.12.22", "title": "От 1 януари толтакса край сръбския Димитровград - 190 динара за леките коли"}
{"url": "https://www.24chasa.bg/novini/article/6625746", "text": "Унгарският премиер Виктор Орбан днес заяви, че за Унгария една силна Полша е жизненоважен член на групата на централноевропейските държави и затова ще блокира всякакви действия за временно отнемане на правото на глас на Полша в ЕС, съобщи Ройтерс. Орбан каза, че Полша, атакувана от Брюксел заради съдебната й реформа, е критикувана несправедливо и пристрастно и още веднъж заяви, че Унгария няма да подкрепи никакъв опит за задействане на член 7-и от договора на ЕС, който води до налагане на санкции, информира БТА. ЕС трябва ясно да разбере, че е безсмислено дори да се започват процедури срещу Полша, защото Унгария ще реагира и ще издигне \"непреодолимо препятствие\" по този път, заяви унгарският премиер. Той и преди е заявявал, че няма да гласува в подкрепа на наказателна процедура срещу Полша.", "date": "2017.12.22", "title": "Орбан: Унгария ще блокира всяко наказание на ЕС срещу Полша"}
{"url": "https://www.24chasa.bg/novini/article/6625023", "text": "Исус Христос е най-манипулираният на земята, която покровителства от небето. Понеже е легенда, трудно може да се отсее истината от лъжата. Има обаче глупости, които вадят очите и на слепците. Никой не знае кога е роден Богочовекът. Историците сочат 28 март, 19 или 20 април, 20 май, 28 август, 17 ноември. Датата 25 декември е избрана символично, понеже е близо до зимното слънцестоене. Смисълът е в светлината като проекция на надеждата от появата на Спасителя. Приема се, че събитието се е случило във Витлеем. Тази географска точка обаче също е спорна. През 2013 г. група македонски археолози обявиха, че люлката на Исус е в село Витлемово край Охрид. и търсят автентичната правда за Христос. При градеж на магистрала към Тирана правят феноменалното откритие. Водач на ентусиастите е специалист с библейското име Аврам Яков. “Има няколко доказателства, че това е мястото, където се е родил Исус - аргументира се той. - Същото място е съществувало и в древни времена. За това свидетелстват и текстове в Библията, която преди няколко месеца бе ревизирана от македонското правителство. По време на властването на Юстиниан селото е било в икономически възход. В периода на ранното християнство именно това място е било известно с раждането на Исус. Тогава всички са приели християнската вяра и са построили църкви.” Откривателите са убедени, че находката радикално ще редактира житието на Исус. Това е авангардна школа, създадена от руския математик Анатолий Фоменко. С формули и диаграми е зачеркната цялата Античност и събитията са преместени в Средновековието. Според “новите хронисти” няма оригинални исторически документи, по-стари от четири столетия. Всичко останало е фалшификат, изфабрикуван от Ватикана. С него папството удължило християнството с 1000 години и укрепило властта си! В контекста на новото летоброене Исус Христос се е родил през 1053 г. в Крим. Измишльотината бетонира анексирането на полуострова като свещена земя на руснаците. Спасителят е издъхнал през 1086 г. в Константинопол и всъщност е византийският император Андроник Комнин. Сред страстните почитатели на Фоменко и компанията му е шахматистът Гари Каспаров. В биографията на Исус има период, наречен “липсващите години”, за които не се знае нищо. Предполага се, че е пътешествал и стигнал чак до Индия. Апологет на тази фантасмагория е германският езотерик Холгер Керстен. “Тезата - пише той, - че Христос е пребивавал в Индия и даже е умрял там, достигна до мен по съвсем случаен начин през 1973 г. Започнах да проследявам жизнения му път с много скептицизъм и несигурност.” Керстен събира труда си в монография. “От първото публикуване на книгата в Германия през 1983 г. получих стотици писма от възхитени читатели, които изразяват не само почитта и благодарността си, но и дават много ценни сведения. Благодарен съм на внимателните критици, които положиха усилия да проверят моите твърдения и ми дадоха възможност да отстраня неточностите. В течение на десет години книгата стана труд, в който може да се намери и най-малкото сведение за индийския произход на Исусовото учение.” Той е ръководител на катедрата по археология в университета в Делхи. Разчита надписи отпреди две хилядолетия, открити в будистки манастир в Кашмир. Резултатът е изумителен… Находките цитират пришълец на име Йееш или Йеешу. Знайно е, че Йешуа е автентичното произношение на Исус. Той е дошъл от Нашараат, тоест Назарет. Бил чудотворец, който лекувал с докосване. Най-потресаваща обаче е следната инскрипция: “Йееш от Нашараат се завръща от свещените земи на царството Тиле, откъдето е почерпил силата на своята дарба.” Тиле или Тюле е антично селище в земите на днешна България. Според някои автори е под сегашното село Тулово, други го локализират край село Комунари. Значи преди Индия Исус Христос е бил по нашенско, за да се зареди с енергия! Знаменитото футболно откровение има своите основания. Оказва се, че последното издихание на Христос на кръста не е изречено на арамейски, а на древнобългарски. Невежите превеждат “Или, или, лама савахтани” като “Боже, боже, защо ме изостави”. Покойният Йордан Вълчев първи поправи тази груба грешка. После други вещи филолози доизгладиха превода. “Или, или” е равнозначно на нашето “ела, ела”. Думата “лама” всъщност е “рама” със значение на Бог в древнобългарския. “Савахтани” трябва да се разполови. “Савах” е “утро”, а “тан” означава “слава”. С този корен са личните имена Тано, Танко, Дянко. Преди да се пресели в небесата, Исус е възкликнал: “Ела, ела, Боже, на утринната слава!” Неверниците могат да се консултират със специалиста по редки езици Йоло Денев. “Исус мюсюлманин ли е?” пита заглавието на книга от американския професор Робърт Шодингер. Тя се появи през 2009 г. и предизвика обществен скандал. Авторът разглежда исляма не в религиозен аспект, а като социално движение за справедливост. Исус Христос е проповядвал справедливост и затова е предтеча на Мохамед. “Да, аз съм християнин, но съм принуден да призная, че Исус е бил мюсюлманин”, кръсти се професорът. Сура 8:12 в Корана цитира какво е казал Аллах на ангелите: “Аз съм с вас. Подкрепяйте вярващите. Ще вселя ужас в сърцата на неверниците. Режете им главите, режете всяка част от тялото им.” “И когато срещнете неверниците, сечете им вратовете, докато ги надвиете, и здраво ги вържете”, допълва сура 47:4. Да чакаме Исус Христос през 2018 година, информира американският ясновидец Едгар Кейси. Казват му Спящия пророк, защото, докато сънувал, правел пророчества. През 1945 г. феноменът отива при Исус да го пита какво ще се случи днес. Простосмъртните ще започнат да усвояват телепатията и в рамките на едно десетилетие техническите средства за комуникация, включително мобилните телефони, ще отидат на боклука. Догодина Христос ще слезе на Земята в образа на деветгодишно момче. Ще лекува всички страдания с докосване на болното място. Човечеството го чака духовно прераждане. Няма съгласие как е изглеждал Исус Христос. В иконографията образът му прескача от мургав източен тип до светлолик англосаксонец. Има изображения с монголоидни и африкански черти. Дълга или къса прическа увенчават продълговато или овално лице. Брадата също е с различни размери. Косата е от гарвановочерна през пастелно кестенява до златисторуса. Ръстът обикновено е висок, но може да бъде среден и дори нисък. “Внимавай, о, учениче, че височината на човека се равнява на седем глави, сиреч седем мери от темето до долу”, После майсторът дава указания как се конструира портрет на Спасителя: “Първата част раздели на четири части - на едната направи косата, на втората челото, третата е за носа, а четвъртата (чукан) брадата. Вземи наполовина мярата на носа и направи едното око на по-голямата страна на образа. Гледецът не прави в средата на окото, но малко по-натам, към страната на ухото. Вземи мяра колкото носа с пергела и постави единия бод на пергела в средата на гледеца на голямото око и мери до другата страна на образа и отбележи гледеца на другото око на по-малката страна.” “Това око направи по-малко кръгло и по-ниско от другото - продължава Захарий. - От края на голямото око, от него е мярата едно око до външния край на косата зад ухото (или ушите). Друго половин око постави от края на по-малкото око навън до другото ухо.” Днес работата върши компютърният софтуер. С негова помощ беше направен опит за реставриране на автентичния Исус. Стори го Ричард Нийв, художник и специалист по криминална антропология в Манчестърския университет. Той зачеркна зализаните картинки, особено онези в евангелистките книжки. Спасителя е семит от Галилея и няма нищо общо с англосаксонците. Заедно с колеги от Израел ученият изследва семитски черепи от времето на Христос. Компютър конструира един средностатистически. По него с напластявания беше оформена главата. Расовата характеристика сочи, че очите на Исус са били тъмни. Въпросът за прическата е решен от апостол Павел: “Не учи ли ви и самото естество, че ако мъж оставя косата си да расте, това е позор за него.” По тази библейска инструкция моделът е късо подстриган. В оная епоха семитите са ниски с ръст около 160 сантиметра. Тежали са 50-60 килограма. Логично е синът на Богородица да следва тези очертания. Цветът на кожата му не е бил нежно розов, а с меден загар. Не е зализан като в картинките Виконографията има един уникален образ. Свети Христофор е рисуван с човешка, но и с кучешка глава. Живял е през III век по времето на римския император Деций Траян. Бъдещият светец бил от племето на киноцефалите, наричани още песоглавци. С огромен ръст, той пренасял людете през една дълбока река. Без да подозира, веднъж метнал на раменете си и самия Исус Христос. Бил покръстен като Христофор, което в превод означава Христоносец. Звероподобният бил отведен при императора, който го подложил на жестоки мъчения, за да се откаже от новата вяра. Накрая бил обезглавен. Мощите му са пренесени в Толедо, а след това във френския манастир “Сен Дени”. Част от тях се съхраняват в базиликата “Свети Петър” в Рим. Патронният празник на светеца е 9 май. Той е закрилник на моряците, шофьорите и хамалите. Тази история вдъхновява Елин Пелин за разказа “Огледалото на свети Христофор”. Според писателя, като стигнал реката, Исус рекъл: “Добри човече, пренеси ме отвъд, защото ме гони дяволът. Нямам нито хляб, нито месо да ти се отплатя. Ще ти дам само това малко огледало. В него ти ще виждаш кучешкото си лице дотогава, докато не извършиш най-великия подвиг, с който да угодиш на Бога.\" Един ден песоглавецът пренесъл през водата и сатаната. “Господи, сега лицето ми трябва да е станало по-грозно от кучешко!”, ужасил се той. Извадил огледалото, погледнал и видял, че е добил човешки образ. “Очистих се, защото направих добро на най-лошия”, въздъхнал свети Христофор.", "date": "2017.12.22", "title": "Фалшивите новини за Исус Христос"}
{"url": "https://www.24chasa.bg/novini/article/6625756", "text": "ЕК ще излезе със Стратегия за Западните Балкани през месец февруари, която ще обхваща всички държави. Това каза вицепремиерът и външен министър Екатерина Захариева по  . „Външната политика стана по-видима за обществото заради активната политика по отношение на страните от Западните Балкани. Това е основен приоритет по време на Българското председателство на Съвета на ЕС, но в същото време е много по-дългосрочна цел. България има интерес съседите да бъдат стабилни в дългосрочен план“, заяви тя. „Това, за съжаление, не са толкова приятни и позитивни неща, но дават и голяма възможност. Изненадваща е новината, че започна процедурата. Вече има две обсъждания – по време на Малтийското председателство и по време на Естонското председателство“, коментира Захариева по повод задействането на чл.7 на Лисабонския договор спрямо Полша. „ЕК реши да започне процедурата, която дава възможност за изслушване на държавата. Считам, че всяка една от държавите трябва да вземе становище, когато чуем и другата страна. Сега имаме само тази на ЕК. Задължително трябва да се чуе мнението на Полша“, обясни тя. „По моя информация, ще има среща между полския премиер и Жан-Клод Юнкер през януари. Много е важно тази процедура да не се превърне в повод за ново разделение на ЕС. Ще положим всички усилия като председатели на Съвета да не се получи нова разделителна линия“, посочи външният министър. „По време на Българското председателство се надявам да постигнем съгласие по Дъблинския регламент и общата политика за убежища“, заяви външният министър.", "date": "2017.12.22", "title": "Захариева: ЕК ще излезе със Стратегия за Западните Балкани през февруари"}
{"url": "https://www.24chasa.bg/novini/article/6625755", "text": "От днес в продажба влизат новите годишни винетки за 2018 г., които вече ще важат за една година от датата на закупуването. До края на годината могат да бъдат закупени, но трябва да се избере начална дата от 2018 година. Всички нови винетки бяха представени на брифинг от председателя на АПИ Дончо Атанасов. Въвежда се и тримесечна винетка за леки автомобили, която струва 54 лв. Еднодневната винетка за тежкотоварни автомобили поскъпва с 2 лв., от което се очакват приходи от 3 млн. лв. Продажбата на тези два вида започва от понеделник. Цените на другите винетни стикери са: 15 лв. за седмичен, 30 лв. за месечен и 97 лв. за годишен.  \"Защитите на новите винетки са много интересни и уникални по своята същност\", каза Дончо Атанасов. Използва се уникална нанотехнология при деметализираната холограмата, монтирани са и релефни изображение с постоянни цветове. На винетката има пространственодвижещ се ефект, което означава, че буквите и цифрите сменят местата си при наблюдение от различен ъгъл. Хартиите, които се използват при производство, също са специфични и трудни за имитация, използват се за производство само на ценните книги. Винетките имат и двустранна номерация. Освен това всички годишни и тримесечни винетки имат полета за въвеждане за дата и месец. Има валидизация. Дончо Атанасов обяви и очакваните приходи, които АПИ ще реализира през 2017 г. - между 348 и 350 млн. лева, а продажбите на винетки са се увеличили с 10-20 % спрямо миналата година. Тази година няма засечени фалшиви винетки. Съотношението между броя продадени винетни стикери за леки и тежки автомобили е 70 на 30. Приходите от леки автомобили са около 250 млн. лв., а от тежките 95 млн. лв. Дончо Атанасов допълни и, че толсистемата вече върви необратимо. В момента има решение на Върховния административен съд, с което се разрешава предварително подписване на договор, но АПИ ще изчакаме да мине делотопо ВАС, което е на 29 януари. След като излезе решението по жалбите, които са подадени, ще се подпише договора или ще се изпълни това, което съдът реши.", "date": "2017.12.22", "title": "Започна продажбата на новите годишни винетки за 2018 г. (Видео)"}
{"url": "https://www.24chasa.bg/novini/article/6625764", "text": "Цената на най-голямата по пазарна капитализация криптовалута – биткойн, се срина с 30% само за една седмица. От върха си от близо 20 хил. долара, който достигна в началото на седмицата, в петък сутринта котировките са около 12 600 долара, съобщава Reuters. За последния ден понижението е над 22%. Биткойнът, който в началото на 2017 г. се търгуваше на цена около 1000 долара, достигна рекордно ниво от 19 666 долара на 17 декември, предава  .", "date": "2017.12.22", "title": "Цената на биткойна се срина само за седмица с 30%"}
{"url": "https://www.24chasa.bg/novini/article/6625778", "text": "Употребил алкохол водач опита да подкупи двама полицаи при проверка в 2 часа след полунощ днес, съобщи ОД на МВР - Хасково. Тогава автопатрул спрял за проверка на кръстовището между улиците \"Стара планина\" и \"Дунав\" лек автомобил, който бил шофиран от 55-годишен мъж, когото полицаите тествали с уреда \"дрегер\". Пробата отчела наличие на 2,21 промила алкохол в издишания въздух. За да избегне наказанието, виновният шофьор подхвърлил на задната седалка на служебната полицейска кола 20 лева. Незабавно е бил уведомен разследващ полицай, а водачът е бил задържан до 24 часа по образуваното бързо досъдебно производство.", "date": "2017.12.22", "title": "Пиян шофьор опита да подкупи полицаи в Хасково"}
{"url": "https://www.24chasa.bg/novini/article/6625763", "text": "Музей на селфито ще отвори врати през януари в американския град Глендейл, окръг Лос Анджелис, предаде агенция ЮПИ. Основателите се надяват посетителите да научат нещо за изкуството, докато се забавляват. В музея има няколко места за снимки, където желаещите ще могат да си направят селфита. Сред локациите са тематичните кътове за селфита с храна, в огледалото на банята и на изкуствен покрив. \"Ние определено искаме хората да се смеят или да се изненадат от цялата експозиция\", каза един от създателите Томи Хонтън. Едно от най-необичайните места за селфи в музея е Железният трон от \"Игра на тронове\", направен от селфи стикове. Музеят ще представи и информативни изложби, като тази на \"нарцисите\", която проследява историите на онези, загубили животите си в търсене на перфектното селфи. Създателите искат посетителите да научат повече за връзката между съвременната практика да се снимат сами и класическите автопортрети.", "date": "2017.12.22", "title": "Музей на селфито ще бъде открит в американски град"}
{"url": "https://www.24chasa.bg/novini/article/6625815", "text": "Покачването в цената на водата е необходимо, за да бъде развита ВиК инфраструктурата и да се стигне до по-високо качество на услугата. Това заяви за \"Европа сутрин\" зам. - министърът на регионалното развитие Малина Крумова. За най-уязвимите групи, които изпитват затруднения в заплащането на водата, която консумират, ще бъде създаден механизъм, който ще бъде готов до април 2018 г. Търси се механизъм и за дългосрочно продължаване на програмата за саниране, обяви още ресорният зам.-министър. Увеличението в цената на водата е нужно, за да се подобри инфраструктурата на ВиК сектора. Това заяви за \"Европа сутрин\" зам.-министърът на регионалното развитие Малина Крумова. Малина Крумова - зам.-министър на регионалното развитие: „ Ако ние искаме да имаме една добра услуга, която да се подобрява, която да става с все по-добро качество, която да отстранява проблемите там, където ги имаме, трябва плавно да се покачва цената на водата, така че да може да се генерира необходимият ресурс и да се развива тази инфраструктура.“ За по-уязвимите групи с по-ниски доходи обаче, държавата е предвидила подпомагане, така че да се улесни заплащането на услугата от тези клиенти - механизъм, по който вече се работи и трябва да бъде готов през пролетта на следващата година. Малина Крумова - зам.-министър на регионалното развитие: „Ще бъде февруари месец обявено обществено обсъждане, за да бъде широко коментиран и разгледан от всички заинтересовани лица и да можем да отразим всички гледни точки в него. Предвижданията са ни, че април месец ще го внесем в МС, след което и в НС.“ Освен това от регионалното министерство предвиждат създаването на фонд, който да финансира изграждането на пречиствателни станции в малките населени места с между 2 и 10 хиляди души население. Към момента подпомагането на тази дейност в големите градове се извършва с европейски средства. От ведомството ще търсят начин и за продължаване на програмата за енергийна ефективност в дългосрочен план. Малина Крумова - зам.-министър на регионалното развитие: „Търсим механизми как да продължим програмата по един устойчив начин, т.е като казвам устойчив, търсим вариант поетапно в по-дългосрочен план, не в рамките на една или две години, а в по-дългосрочен план да се създадат финансови и други стимули, така че всички собственици да имат възможност да санират жилищата си. Правихме проучване юли и август месец тази година и установихме, че за сгради, които са приключили към началото на отоплителния сезон 2016 - 2017 г, т.е можем да сравним вече два отоплителни сезона, има съществено повишаване на температурите в жилищата на хората, които са били санирани. Като казвам съществено, говорим за увеличаване на температурата между 3 и 5 градуса.“ До момента по програмата за енергийна ефективност са въведени в експлоатация над 800 сгради, а в процес на изпълнение са още 560. 2022 сгради предстои да бъдат санирани през 2018 г.", "date": "2017.12.22", "title": "Малина Крумова: Цената на водата е обвързана с качеството на услугата и инфраструктурата"}
{"url": "https://www.24chasa.bg/novini/article/6625821", "text": "Районната прокуратура – Казанлък повдигна обвинение спрямо 66-годишен с инициали С.Г., учител. Това съобщиха от пресцентъра на Апелативна прокуратура – Пловдив. Досъдебното производство е образувано на 20 декември за това, че на 13 декември в Казанлък, С.Г. е извършил действие с цел възбуждане или удовлетворяване на полово желание без съвкупление по отношение на лице, ненавършило 14-годишна възраст – 13-годишно момиче, чрез използване на положение на надзор – престъпление по чл. 149 ал.2 т.4 предл.2 вр. ал.1 от Наказателния кодекс. До момента са извършени разпити на свидетели пред съдия и в присъствието на инспектор от Детска педагогическа стая, изготвена е техническа експертиза, приобщени са писмени и веществени доказателства и е повдигнато обвинение. Предстои установяване на цялостната дейност по извършване на престъпление против половата неприкосновеност. Районна прокуратура-Казанлък задържа С.Г. за срок от 72 часа и предстои разглеждане от съда на искане за определяне на мярка за неотклонение „задържане под стража“ спрямо него. Районна прокуратура – Казанлък счита, че се касае за висока степен на обществена опасност на деянието и на извършителя му, който е извършил престъплението, възползвайки се от положението на надзор спрямо малолетното лице. Аргументите на представителя на Районна прокуратура-Казанлък за законосъобразност на мярка за неотклонение „задържане под стража“ е, че следва да се осуети възможност за въздействие от страна на обвиняемото лице спрямо пострадалата и свидетели на престъплението. ©", "date": "2017.12.22", "title": "Задържаха 66-годишен учител за блудство с 13-годишно момиче в Казанлък"}
{"url": "https://www.24chasa.bg/novini/article/6625826", "text": "По празниците клоновете на банките са затворени и хората обикновено прибягват до теглене на пари от банкомати или разплащане с карти в магазините. В случай на неуспешен опит за теглене от АТМ устройство, но отчетени и неотменени трансакции, както и при установено неправомерно източване на средства от сметката съществуват механизми за възстановяване на сумите, съобщиха от Комисията за защита на потребителите (КЗП). Ако на екрана на банкомата се появи надпис, че трансакцията е неуспешна и не може да бъде извършена в момента, а парите са отчетени като изтеглени, веднага се обадете в кол центъра на банката, която е издала картата Ви. В случай, че не успеете да се свържете, в първия работен ден посетете най-близкия клон на банката и подайте възражение. В 14-дневен срок следва да получите отговор. Ако не Ви удовлетворява, можете да се обърнете за съдействие към функциониращата към КЗП Помирителна комисия за платежни спорове. При тегленето по време на празници има по-голям риск и от кражби, тъй като се ползват външни банкомати. Точно в такива периоди е най-вероятно да бъдат поставени скимиращи устройства, които могат да копират данните от картата Ви и да откраднат пин кода. Това са и едни от най-честите измами с пластики, според специалисти. От КЗП напомнят на гражданите да бъдат внимателни и да съблюдават всички правила за финансовата си сигурност, както при трансакции на суми от терминални устройства АТМ и ПОС, така и при загуба или кражба на картата.", "date": "2017.12.22", "title": "Комисията за защита на потребилите съветва как да се опазим от измами с карти"}
{"url": "https://www.24chasa.bg/novini/article/6625825", "text": "Микробус се е обърнал в канавка преди село Граф Игнатиево в посока Карлово тази сутрин. Това съобщи за Радио „Фокус” - Пловдив говорителят на ОДМВР- Пловдив. Сигналът е подаден в полицията към 6 часа сутринта, а ПТП-то е станало около 4 ч. Водачът – 32-годишен, е прегледан в болница, но не е тежко пострадал. Няма употреба на алкохол. Предполага се, че е загубил контрол над автомобила.", "date": "2017.12.22", "title": "Микробус се обърна в канавка преди пловдивското село Граф Игнатиево"}
{"url": "https://www.24chasa.bg/novini/article/6625846", "text": "Опит за измама чрез фалшифициране на документи са предотвратили служители на митническия пункт в Силистра, съобщиха от митницата в Русе. Задържани са 500 килограма моносодиум глутамат заради опит да бъде избегнато начисляването на антидъмпингови мита. Нарушението е установено на 12 декември. Спрян е за проверка камион, в който по документи са декларирани 500 килограма моносодиум глутамат внос от Турция. След проверка на документите митническите служители установяват, че всъщност стоката е с произход Китай. По смисъла на закона това е митническа измама, с която се цели да се избегне начисляването на антидъмпинговото мито. В конкретния случай е предотвратена щета в размер на 1100 лева. Стоката е иззета. Образувано е административно-наказателно производство.", "date": "2017.12.22", "title": "Предотвратиха опит за митническа измама  в Силистра"}
{"url": "https://www.24chasa.bg/novini/article/6625817", "text": "При проведена специализирана полицейска операция за противодействие на производството и разпространението на наркотични вещества вчера са извършени проверки в две жилища в Г. Оряховица и Павликени. На адрес в железничарския град, обитаван от 25-годишния Д. Н. от В. Търново, известен на полицията и осъждан и 22-годишната му приятелка, полицейските служители се натъкнали на стая, пригодена за отглеждане на растения от рода на конопа, две саксии със засадени растения, множество посадъчен материал, торове за третиране на растенията, полиетиленови пликове, две електронни везни, над 60 грама прахообразно вещество, което при полеви наркотест е реагирало на метаамфетамин, колби и съдове, за производството му. Д. Н. е задържан за срок до 24 часа по ЗМВР. По случая е започнато досъдебно производство за престъпление по чл.354А, ал.3 от НК. Работата по документиране на цялата му престъпна дейност продължава.", "date": "2017.12.22", "title": "Домашна нарколаборатория откриха полицаи в Горна Оряховица"}
{"url": "https://www.24chasa.bg/novini/article/6625758", "text": "Предотвратените щети за бюджета от заловени контрабандни и акцизни стоки през границата с Гърция за 11-те месеца на изминалата година са в общ размер на 33 798 876 лв. Конфискувани са 1 083 000 къса цигари , 34 115 литра алкохол и 3660 кг.нарязан тютюн. Иззетите наркотици на 6-те пункта на границата с Гърция общо са 5464 кг марихуана и 2,2 кг хероин. Това обявява в годишния отчет РДГП-Смолян , но чието подчинение е цялата държавна граница От началото на годината до 30.11.2017 г. са задържани незаконни мигранти на вход на изход и на ГКПП на българо-гръцка граница общо 128 лица в 37 случая. По националност са Афганистан – 67, Ирак – 28, Сирия – 16 и 17 лица от други националности. В същото време за периода недопуснати за влизане в страната са 687 лица в 58 случая. Посочените цифри се променят ежедневно, поради динамиката на обстановката по държавната граница. Отчита се намаляване на миграционния натиск като за 2017 г. в сравнение със същия период на 2016 г. има значителен спад около 81%. За 2017 година през шестте ГКПП на българо-гръцката граница са извършени гранични проверки на преминалите приблизително 13 милиона лица и 5 милиона МПС. Забелязва се увеличение на преминали лица и МПС спрямо същия период на 2016 година с около 14 %. Най-голям е бил трафикът през ГКПП-Кулата/Промахон - 53% от общия трафик, следван от ГКПП-Маказа– 25% . Най-засилено е движението през летния туристически сезон, като през ГКПП на българо-гръцката граница са извършени гранични проверки на преминалите приблизително 8 милиона лица и 3 милиона МПС. През изминалия период са регистрирани 359 престъпления в зоната за отговорност на РДГП-Смолян.", "date": "2017.12.22", "title": "Спрени са щети за 34 млн. лв. от контрабанда на границата с Гърция"}
{"url": "https://www.24chasa.bg/novini/article/6625848", "text": "От началото на мандата си 44-то Народно събрание е приело 72 закона, 181 решения и две декларации. Това съобщиха от пресслужбата на парламента. От 19 април до 21 декември 2017 г. в Народното събрание са постъпили 164 законопроекта, като 91 от тях са внесени от народни представители. Предложените проекти за решения са 170, от които 153 са на депутати. От началото на мандата си 44-ото Народно събрание е провело 92 пленарни заседания, три от които извънредни. Използваното време за осъществяване на контролната функция на парламента за 2017 г. е 88 часа и 58 минути. Проведени са разисквания по 10 питания на народни представители и 4 изслушвания. През втората си сесия 44-тото Народно събрание е приело 54 закона и 72 решения. Парламентът е имал 46 редовни и 3 извънредни пленарни заседания. За периода от 1 септември до 21 декември 2017 г. в парламента са внесени 90 законопроекта, като 41 от тях са на народни представители. Постъпили са 52 проекта за решения, от тях 47 са от депутати, както и един проект за обръщение и декларация. Сред приетите от Народното събрание нови закони са Закон за противодействие на корупцията и за отнемане на незаконно придобитото имущество, Закон за държавните помощи, Закон за концесиите, Закон за държавния бюджет на Република България за 2018 г. и др. Парламентът е гласувал промени в Гражданския процесуален кодекс, в Данъчно-осигурителния процесуален кодекс, в Наказателния кодекс, в Кодекса на труда, в Кодекса за социално осигуряване и др. Използваното време за осъществяване на контролната функция на парламента през втората сесия на 44-то Народно събрание е 44 часа и 51 минути. Парламентарен контрол е провеждан в 15 пленарни заседания. В Народното събрание от 1 септември до 21 декември 2017 г. са постъпили 434 въпроса и 20 питания. В този период е имало 4 разисквания по питания. Проведени са разисквания за изпълнение на проекти за модернизация и обучение в спешната помощ и цялостна стратегия за развитието на спешната медицинска помощ, за политика за решаване на демографските проблеми на страната, за държавния дълг и за политиката на Министерството на земеделието, храните и горите за създаване на ред в поземлените отношения. Членовете на правителството са отговорили на 381 въпроса и 15 питания. На най-много въпроси и питания са отговорили министърът на регионалното развитие и благоустройството Николай Нанков - 65, министърът на образованието и науката Красимир Вълчев - 40, министърът на земеделието, храните и горите Румен Порожанов - 38, министърът на околната среда и водите Нено Димов - 33, министърът на финансите Владислав Горанов - 30, министърът на вътрешните работи Валентин Радев - 27, министърът на труда и социалната политика Бисер Петков - 27, вицепремиерът по обществения ред и сигурността и министър на отбраната Красимир Каракачанов - 22 и министърът на културата Боил Банов - 19. Най-много въпроси и питания са отправили народните представители Георги Гьоков - 37, Георги Свиленски - 26, Светла Бъчварова - 24, Димитър Данчев - 20, Николай Цонков - 19, Миглена Александрова - 17, Георги Стоилов - 17, Кристина Сидорова - 15, Стоян Мирчев - 14, Иван Валентинов Иванов - 12, Николай Александров - 14, Иван Димов Иванов, Георги Йорданов, Таско Ерменков - по 10. От ПГ \"БСП за България\" са внесли най-много въпроси и питания - 343 въпроса и 17 питания. От ПГ \"Обединени патриоти\" са отправили 50 въпроса, от ПГ на ПП ГЕРБ - 24 въпроса и 2 питания, от ПГ на ДПС - 13 въпроса и от ПГ на ПП \"Воля\" - 7 въпроса и едно питане.", "date": "2017.12.22", "title": "От началото на мандата си 44-то Народно събрание е приело 72 закона"}
{"url": "https://www.24chasa.bg/novini/article/6625860", "text": "Лаборатория за производство на амфетамин е неутрализирана в процес на таблетиране. Операцията е реализирана от служители на ГДБОП и колегите им от Велико Търново под наблюдението на прокуратурата. Това съобщиха от пресцентъра на МВР. Операцията е осъществена на 20 декември от служители на отдел „Наркотици“ при ГДБОП и колегите им от ОД на МВР – Велико Търново, под ръководството на Окръжната прокуратура във Велико Търново. В хода й те предприели процесуално-следствени действия в къща в с. Осенарите, където разкрили лаборатория за производство на амфетамин в процес на таблетиране. На място били задържани двама мъже: 48-годишен с инициали М.М. от Велико Търново, криминално проявен и осъждан за извършени кражби и отвличане, и 50-годишен с инициали И.С. от Петрич - криминално проявен за участие в организирана престъпна група и за разпространение на наркотици, за което е и осъждан. На адреса са открити и иззети: таблетираща машина в процес на производство на таблетки; 10 найлонови плика, съдържащи бледо жълти таблетки с лого на каптагон, с приблизително общо тегло около 20 кг, които при тестване реагирали на амфетамин; прекурсори; помощни вещества за таблетиране, разпилени по пода таблетки; около 10 кг амфетамин-субстанция, подготвен за таблетиране; мобилни телефони и други. По предварителни данни, наркотикът е бил предназначен за износ за страна от Близкия Изток. След изтичане на 24 – часовите мерки за задържане, на двамата мъже са повдигнати обвинения за престъпление по чл.354 А и В от НК. С прокурорско постановление мярката им за задържане е удължена за 72 часа. Работата по образуваното досъдебно производство продължава под ръководството на прокуратурата.", "date": "2017.12.22", "title": "Разбиха лаборатория за амфетамини във Великотърновско"}
{"url": "https://www.24chasa.bg/novini/article/6625882", "text": "Германските пилоти от авиокомпания \"Райънеър\" отново стачкуваха. Протестът им беше от 5:00 до 9:00 часа сутринта, предаде  . Германските летищни власти съобщиха, че стачката не е предизвикала големи нарушения в графика. Един от най-големите профсъюзи в Германия организира предупредителния протест, след като международната компания прекрати преговорите с ирландските пилоти за условията на труд.", "date": "2017.12.22", "title": "Пилоти от \"Райънеър\" стачкуваха отново"}
{"url": "https://www.24chasa.bg/novini/article/6625894", "text": "Британският министър-председател Тереза Мей заяви, че страната ѝ ще заеме „твърдоглави“ позиции в общуването с Русия. Междувременно министърът на външните работи на Великобритания Борис Джонсън е на посещение в Москва, предава Reuters, цитиран от \"Фокус\". „Знаем за предприетата от Русия дейност, нелегалното присъединяване на Крим, продължителната и дейност в Украйна, знаем за нейната дезинформация“, заяви Мей. „Джонсън ще говори по твърдоглав начин с руснаците относно нашата загриженост заради техните дейности“, допълни министър-председателят.", "date": "2017.12.22", "title": "Тереза Мей: Великобритания ще действа твърдоглаво спрямо Русия"}
{"url": "https://www.24chasa.bg/novini/article/6625910", "text": "„ЧЕЗ Електро България“ АД напомня на своите клиенти, пропуснали да платят сметката си за електроенергия в срок, че през настъпващите празнични и почивни дни могат да се възползват от различните начини за плащане като изберат най-удобния за тях. Дружеството предлага 9 начина за безкасово плащане - по банков път чрез директен дебит, банкомат или платежно нареждане, по интернет чрез интернет банкиране, системите на ePay.bg, ОББ, Icard.bg и Транскарт или директно през сайта на ЧЕЗ, с sms през системите на ePay и Icard. Клиентите могат да превеждат дължимата сума по клиентски номер и фактура и чрез терминалните устройства на Cashterminal. Подробна информация за възможностите за безкасово плащане е публикувана на  Клиентите имат възможност през тези дни да платят сметката си за електроенергия и в дежурните каси на „Изипей“, „Български пощи“ и „УниКредит Булбанк“ на територията на цялата страна. На 23 и 30 декември касите на „Фаст Пей“ също ще работят и ще приемат плащания за консумирана електроенергия. Дежурните каси в офисите на „Изипей“ и „УниКредит Булбанк“ няма да работят на 1 януари 2018 г. Центровете за обслужване на клиенти на „ЧЕЗ Електро България“ АД ще работят с нормалното си работно време на 28 и 29 декември 2017 г. Списък с адресите и работното време на клиентските центрове на територията на Западна България е наличен на адрес  . Подробна информация за възможностите за плащане може да се получи на телефонна линия 0700 10 010, както и на  .", "date": "2017.12.22", "title": "ЧЕЗ Електро предлага различни начини за плащане на сметките за електроенергия"}
{"url": "https://www.24chasa.bg/novini/article/6625907", "text": "Бившият италиански премиер Силвио Берлускони е плащал всеки месец такса \"спокойствие\" на босовете на мафията. Това съобщи вестник \"Република“, цитиран от  . Изданието се позовава на записки на убития от \"Коза ностра\" през 1992 г. тогавашен антимафиот №1 на Италия Джовани Фалконе. При разпита през 1989 г. на разкаялия се мафиот Франческо Марино Маноя, Фалконе записал в личното си тефтерче, че Берлускони давал всеки месец по 20 млн. лирети (около 10 000 сегашни евро, бел.ред.) на няколко видни тартори на организираната престъпност в Сицилия. Силвио Берлускони е най-дългогодишният министър-председател на Италия, като заема този пост съответно в периодите 1994-1995 г., 2001-2006 г. и от 2008 до ноември 2011 г. 81-годишният Берлускони е лидер на партията \"Форца, Италия\" и член на Европейската народна партия. Богатството на високия 1,65 м политик се изчислява на около 4,3 милиарда щатски долара.", "date": "2017.12.22", "title": "Бившият премиер на Италия Силвио Берлускони редовно си плащал на мафията"}
{"url": "https://www.24chasa.bg/novini/article/6626087", "text": "Двама мъже са задържани за телефонна измама. Това съобщиха от пресцентъра на МВР. Разследването стартирало на 20 февруари т.г., когато 68–годишна жена подала сигнал в полицията, че непознат чрез позвънявания на стационарния и на мобилния ѝ телефон се представил за полицейски служител и под претекст, че се провежда полицейска операция по залавянето на телефонни измамници, я накарал да отиде до клон на банка в Плевен и да изтегли от банковата си сметка 16 100. Убедил я да остави парите зад кошче за боклук на площад „Стефан Стамболов“ в Плевен. По случая било образувано досъдебно производство. В хода на предприетите оперативно-издирвателни действия криминалистите влезли в дирите на мъжете, взели парите – 27-годишен от град Ихтиман, в момента изтърпяващ присъда \"лишаване от свобода в Софийски централен затвор\", и 22-годишен негов съгражданин. И двамата са привлечени в качеството им на обвиняеми за извършено от тях престъпление и са разпитани в присъствието на упълномощени от тях защитници. Действията на служителите на сектор \"Противодействие на криминалната престъпност\" и колегите им от Второ РУ са реализирани под наблюдението на районната прокуратура в града.", "date": "2017.12.22", "title": "Задържаха двама алоизмамници в Плевен"}
{"url": "https://www.24chasa.bg/novini/article/6626147", "text": "Палестинците няма да приемат какъвто и да било американски мирен план в израелско-палестинския конфликт, тъй като признавайки Йерусалим за столица на Израел, САЩ се дискредитираха, заяви днес в Париж палестинският президент Махмуд Абас, цитиран от Франс прес. Няма да приемем никакъв план на САЩ. С решението си за Ерусалим те сами се дисквалифицираха, каза Абас след среща с френския си колега Еманюел Макрон. Решението на САЩ да признаят Ерусалим за израелска столица ги декласира по отношение на този въпрос, заяви на свой ред Макрон. \"Американците се маргинализираха, опитвам се да не направя същото\", каза Макрон на общата пресконференция с Абас. \"Ефикасно ли е да се признае едностранно Палестина? Не смятам, тъй като това би било реакция на американското решение, предизвикало сътресения в района\", посочи френският президент. \"Бих отвърнал на една грешка с друга такава\", допълни той и подчерта, че няма да изгради позицията на Франция като реакция на американската политика. Макрон, който догодина ще посети района, отново изрази неодобрението си към американското решение и припомни френската позиция, че решението с две държави няма алтернатива и не може да има решение за Ерусалим без споразумение между двете засегнати страни.", "date": "2017.12.22", "title": "Палестинският президент: Няма да приемем никакъв мирен план, предложен от САЩ"}
{"url": "https://www.24chasa.bg/novini/article/6626162", "text": "Петима души са били евакуирани от жилищен блок заради пожар, съобщиха от Областната дирекция на МВР – Видин. В 10.49 часа днес на тел.112 е получен сигнал за пожар в апартамент в к-с »Крум Бъчваров» в областния град. Според първоначалните данни огънят е тръгнал от запалена мазнина в тиган върху котлон, и за кратко време обхванал значителна част от жилището. Нанесени са големи материални щети в апартамента, опушени са стени от общите части във входа на жилищния блок. Няма пострадали хора. Петима от живущите във входа били евакуирани и транспортирани за преглед в ЦСМП, а впоследствие освободени. Деветима огнеборци с два автомобила от РС ПБЗН-Видин се включили в гасенето на пожара.", "date": "2017.12.22", "title": "Петима евакуирани от жилищен блок заради пожар във Видин"}
{"url": "https://www.24chasa.bg/novini/article/6626174", "text": "Отстраненият от централните испански власти каталунски регионален премиер Карлес Пучдемон предложи днес на испанския министър-председател Мариано Рахой да се срещнат извън Испания, предаде Франс прес. \"Готов съм да се срещна с Рахой в Брюксел или където и да било другаде в Европейския съюз освен Испания по очевидни причини\", каза Пучдемон пред журналисти в белгийската столица, предава БТА. Бившият каталунски премиер говори след победата на неговия просепаратистки лагер на предсрочните избори в Каталуния вчера. На Пучдемон в Испания са повдигнати обвинения в бунт и противодържавна дейност и има риск той да бъде арестуван, ако се върне в страната, припомня Франс прес. Изборите в Каталуния ратифицираха референдума, на който жителите на областта гласуваха за независимост от Испания, каза още бившият регионален премиер, цитиран от ТАСС. Пучдемон заяви, че е готов да се върне в Испания, ако получи гаранции от централните власти, предаде Ройтерс.", "date": "2017.12.22", "title": "Пучдемон предложи на Рахой да се срещнат извън Испания"}
{"url": "https://www.24chasa.bg/novini/article/6626190", "text": "Новите годишни данъчни декларации за облагане на доходите на физическите лица и за корпоративни данъци за 2017 г. вече са публикувани на сайта на НАП на адрес http://www.nap.bg/. От приходната агенция напомнят, че срокът за подаването на декларациите за облагане на доходите изтича на 30 април 2018. Най-лесно и бързо формулярите могат да се подадат по електронен път без електронен подпис. За целта е необходим персонален идентификационен код - ПИК, който се издава безплатно в офис на НАП. Ако подадат декларациите си по електронен път до 31 януари 2018 г., физическите лица могат да ползват и 5% отстъпка върху данъка за довнасяне по годишната данъчна декларация, но не повече от 500 лв. Допълнително условие е и да нямат подлежащи на принудително изпълнение публични задължения към момента на подаване на декларацията, както и да внесат целия размер на данъка за довнасяне в срок до 31 януари 2018 г. Формулярите за облагане с корпоративни данъци за 2017 г. също са качени на интернет страницата на Агенцията. Срокът за фирмените декларации е 31 март 2018 г. Информация за попълване и подаване на данъчни и осигурителни декларации и внасяне на суми към бюджета може да се получи на телефона на НАП 0700 18 700 на цената на градски разговор или в сайта на НАП.", "date": "2017.12.22", "title": "Новите подоходни декларации вече са достъпни в сайта на НАП"}
{"url": "https://www.24chasa.bg/novini/article/6626181", "text": "Негово светейшество българският патриарх Неофит ще отслужи всенощното бдение на Бъдни вечер, 24 декември, неделя, от 18.00 часа в патриаршеската катедрала \"Св. Александър Невски\". Това съобщи отделът \"Връзки с обществеността\" при Светия синод на БПЦ-БП. На 25 декември, понеделник, на Рождество Христово, патриарх Неофит ще оглави тържествената Света литургия от 9.30 часа в патриаршеската катедрала \"Св. Александър Невски\".", "date": "2017.12.22", "title": "Патриарх Неофит ще оглави празничните богослужения за Бъдни вечер и Рождество Христово"}
{"url": "https://www.24chasa.bg/novini/article/6626193", "text": "Министърът на отбраната Красимир Каракачанов, председателят на Федерацията на независимите синдикати от отбраната „Българска армия” Георги Братованов и председателят на Националния синдикат „Отбрана“ Тодор Воденов подписаха днес, 22 декември, нов Колективен трудов договор (КТД) и Споразумение относно представителните и защитните функции на синдикатите с оглед интересите на цивилните служители по служебно правоотношение. С този акт се доказва волята на социалните партньори да водят непрекъснат и конструктивен диалог за постигане на по-добра защита на интересите на работещите в сферата на отбраната и сигурността, съобщиха от пресцентъра на Министерство на отбраната. „Без нормален диалог, няма как да се постигат резултати“, каза министърът на отбраната Красимир Каракачанов след подписването. По думите му - министрите ще се сменят, но е важно диалогът да остане в името на това – да бъдат гарантирани интересите на хората, които работят в нашата система. „Имаме възможност заедно, в дух на социално сътрудничество, да работим съвместно така, че да постигнем добри резултати в следващите две години“, допълни Тодор Воденов, председател на НС „Отбрана“. „В момента в Министерството на отбраната има добър социален диалог, за което свидетелстват няколко неща, за които сме постигнали съгласие. Първото е, че подписваме този КТД и споразумението за държавните служители. Второ – подкрепихме една много важна позиция – по отношение на кадровата политика спрямо работещите пенсионери. Темата е актуална и имаме консенсус по нея. На трето място са срещите и разговорите по отношение на ТЕРЕМ, където очакваме в началото на годината да се подпише КТД“, заяви Георги Братованов, председател на Федерацията на независимите синдикати от отбраната „Българска армия”. Изпълнителният директор на ТЕРЕМ - ЕАД Иван Досков благодари за подкрепата на синдикалните организации и конструктивния диалог с тях. По думите му - ръководството на ТЕРЕМ насочва усилията си в няколко направления: „Затягане на финансовата и икономическата дисциплина в предприятията в дружеството; обезпечаване на нови договори, които да позволят по-добро натоварване на производствените мощности; оптимизация на работещите в предприятията с основен акцент – освобождаване на работещите пенсионери. В тази връзка - имаме пълната подкрепа на синдикатите за назначаване на млади хора и осъществяване на приемственост, за да могат предприятията от групата на ТЕРЕМ да се стабилизират и активно да участват в производствения процес и поддръжката на въоръжението и бойната техника на Българската армия и също така да се търсят възможности тези предприятия активно да се включат в програмите за превъоръжаване на Българската армия“, подчерта той. По темата с постепенното освобождаване на работещи пенсионери в системата на отбранителните дружества, министърът на отбраната Красимир Каракачанов заяви пред журналисти, че подходът ще бъде принципен, а стремежът е към ограничаване на броя на администрацията и намаляване на разходите. „Нашето желание е да се дава възможност на млади хора, млади специалисти да се развиват и да трупат опит, но всичко е много индивидуално“, подчерта той. Подписаният днес Колективен трудов договор ще влезе в сила от 1 януари 2018 г. и ще важи за срок от две години. Той е рамков за Министерството на отбраната, структурите на пряко подчинение на министъра на отбраната и Българската армия. С него се уреждат трудовите и осигурителните отношения и въпросите на жизненото равнище на цивилните служителите по трудово правоотношение – синдикални членове на ФНСО „Българска армия“ и НС „Отбрана”. Запазват се постигнатите до момента придобивки, свързани със социалния статус на цивилните служители в Министерството на отбраната. Новите текстове, по които се споразумяха представителите на Министерството на отбраната и синдикатите, основно са свързани с преназначаването на цивилните служители, допълнителните възнаграждения за образователна и научна степен „доктор“ и за научна степен „доктор на науките“, еднократното изплащане на пътните разноски при предислокация на военното формирование, в което цивилните служители работят, или при преназначаването им по инициатива на работодателя в друго населено място, и други. Началото на колективното договаряне в Министерството на отбраната e поставено през 1990 г., а първият комплексен колективен трудов договор е подписан през 1993 г.", "date": "2017.12.22", "title": "Красимир Каракачанов: Без социален диалог, няма резултати"}
{"url": "https://www.24chasa.bg/novini/article/6626209", "text": "Намериха джипа от който най-вероятно е стреляно срещу 43-годишния данъчен Иво Стаменов преди дни в центъра на София. Превозното средство е намерено преди обед в столичния квартал \"Хаджи Димитър\". В момента на мястото има засилено полицейско присъствие. Извършва се оглед. По Стаменов беше стреляно в понеделник в центъра на София, докато отивал на работа с колата си. 43-годишният мъж оцеля. След две операции лекарите във ВМА успяха да го стабилизират, но състоянието му остава тежко. При стрелбата беше засегнат белият му дроб, а куршумът преминал през тялото му и не е останал в него. Килърите го причакали по обичайния му маршрут за придвижване до офиса, зад сградата на фармацевтичния факултет на Медицинския университет, по ул. \"Дунав\". Поне две камери обаче са снимали стрелеца. Едната е точно до мястото на стрелбата и е на офис, където доскоро се е намирала пенсионно-осигурителна компания. Другата е на сграда на ул. \"Врабча\", която е на метри от местопрестъплението, откъдето е минал килърът, за да се оттегли по бул. \"Васил Левски\". Все още обаче няма заподозрян. Стаменов е ръководител на фискалния контрол в НАП. Той отговаря за контрол над рискови стоки, каквито са месо, месни продукти, зърно, зеленчуци, горива и други. Основната версия за покушението е именно работата му - най-вероятно пресичане на ДДС схеми при внос на месо и месни продукти за стотици милиони лева. След покушението полицията е иззела документи и компютърни разпечатки от всички разработки в отделите на НАП, по които е работил Стаменов в последната една година.", "date": "2017.12.22", "title": "Намериха джипа, от който стреляха по данъчния"}
{"url": "https://www.24chasa.bg/novini/article/6626244", "text": "Аржентински учени се натъкнаха на останки от морско месоядно влечуго, което е живяло в Антарктика преди 150 милиона години, предаде Франс прес. \"В района открихме голямо разнообразие от фосили на риби и мекотели, но не се надявахме да попаднем на толкова стар плезиозавър\", изтъкна аржентинската палеонтоложка Соледад Кавали, цитирана от БТА. Находката е изненадваща, тъй като по тези места няма скалисти седименти, в които добре да бъдат запазени костните останки, какъвто беше случаят с новооткритото влечуго. Неговата дължина е била 12 метра. Животното е имало дълга шия и четири плавника. ", "date": "2017.12.22", "title": "Месоядно влечуго е живяло в Антарктика преди 150 милиона години (Видео)"}
{"url": "https://www.24chasa.bg/novini/article/6626247", "text": "Създадена е организация, за да се облекчи максимално очакваният голям трафик заради поредицата от почивни дни, обобщи началникът на отдел „Пътна полиция“ в Главната дирекция „Национална полиция“ комисар Бойко Рановски, съобщиха от пресцентъра на МВР. Той уточни, че по график движението на товарните автомобили ще бъде ограничено по основните шосета и магистралите след 16.00 часа в последния работен ден, и от 14.00 часа в последния почивен ден. Има готовност при засилен трафик, тази мярка да бъде въведена и в по-ранен час. „Мерките днес и утре, ще бъдат основно насочени към това да се подпомага трафикът и не толкова да се контролират водачите, но ако има агресивни шофьори и такива, които не се съобразяват, ще се взема отношение от екипите на място. През останалите дни, обаче, ще има специализирани полицейски операции за употреба на алкохол и наркотични вещества. Техническите средства за контрол на скоростта ще бъдат максимално натоварени и разпределени по цялата пътна мрежа, така че всеки, който си позволява да нарушава правилата, ще бъде санкциониран“, бе категоричен комисар Рановски.", "date": "2017.12.22", "title": "Специализирани проверки на шофьорите за алкохол и наркотици по празниците"}
{"url": "https://www.24chasa.bg/novini/article/6626266", "text": "Руският президент Владимир Путин и турският му колега Реджеп Тайип Ердоган изразиха надежда, че настоящият кръг от преговорите за Сирия в Астана ще положи основата за Конгреса на сирийския национален диалог в Сочи, насрочен за края на следващия месец, предаде Ройтерс, като се позова на комюнике на Кремъл. Двамата лидери разговаряха по телефона. Освен Сирия, те обсъдиха и израелско-палестинската криза, предаде БТА. Путин и Ердоган потвърдиха готовността си да помогнат за уреждането на конфликта въз основа на международното право и за създаване на независима палестинска държава. Руският и турският президент осъдиха признаването от САЩ на Йерусалим за столица на Израел, предаде Франс прес.", "date": "2017.12.22", "title": "Путин и Ердоган проведоха важен телефонен разговор"}
{"url": "https://www.24chasa.bg/novini/article/6626294", "text": "Днес спецсъдът трябваше да произнесе присъдите си срещу бившия кмет на врачанското с. Галиче и бандата му, но това не стана. Съдебният състав отложи делото и ще каже тежката си дума срещу организираната престъпна група на Ценко Чоков и аверите му на 22 януари догодина. На вчерашното заседание на спецсъда Чоков дойде в залата с измъчен вид и представи медицинска бележка, че е много болен и не може да участва в заседанието. Днес Ценко Чоков нямаше бележка от лекаря, но заяви пред съдиите, че е много зле и отново настоя да не участва в гледането на делото. Според запознати, разболяването на Чоков е тактическа крачка на защитата, за да може тарторът на бандата за рекет, палежи, лихварство и измами да постигне споразумение с прокуратурата като се признае за виновен и така да намали присъдата си. Същото вече са направили повечето от групата му, които заедно с него се изправиха пред съда.", "date": "2017.12.22", "title": "Отложиха за догодина присъдата на Чоков, екскметът на Галиче се жалва: Много болен съм"}
{"url": "https://www.24chasa.bg/novini/article/6626168", "text": "Учителят по математика и бивш училищен директор от Казанлък Стоян Ганчев, на 66 години, остава за постоянно в ареста, реши днес Районният съд в Казанлък. Той е обвинен за блудство с ученичка от седми клас, най-тежката мярка за неотклонение може да се обжалва пред Окръжния съд в Стара Загора. Съдът уважи искането на Районна прокуратура за постоянен арест, като прие, че се касае за висока степен на обществена опасност на деянието и на извършителя му, който е престъпил закона, като се е възползвал от положението си на надзор спрямо малолетното лице. Мярката се налага и с цел обвинеямият да не въздейства на пострадалата и на свидетелите на престъплението, казаха вчера от Апелативната прокуратура в Пловдив. До момента по случая са извършени разпити на ученици като свидетели пред съдия и в присъствието на инспектор от Детска педагогическа стая, изготвена е техническа експертиза, приобщени са писмени и веществени доказателства, става ясно още от съобщението на държавното обвинение. Ганчев е известен в Казанлък като много добър математик, който подготвя и кандидат студенти. Дълго време бил директор на училището в ромската махала на града, а след като се пенсионирал го канили честа да замества в други казанлъшки училища. \"Ангелът му обаче е слаб\", казват за него хора, които го познават, имал и лошо пиянство. Преди време съпругата му преживяла тежка операция и той се грижел за нея. Учителят не за първи път си има проблеми със закона - от прокуратурата в Казанлък припомниха, че през 1988 г. той вече е осъждан за блудство - 1 година условно с 3-годишен изпитателен срок, а през 2004 г. бил осъден да плати глоба от 500 лева за хулигаство. Сега инцидентът с 13-годишна седмокласничка станал по време на консултации след часовете в основно училище \"Георги Кирков\", където математикът преподавал по заместване. Според прокурата учителят \"извършил действие с цел възбуждане или удовлетворяване на полово желание без съвкупление по отношение на лице, ненавършило 14-годишна възраст\". Това станало на 13 декември, сряда. Най-напред момичето се оплакало на приятелки, по-късно родителите му информирали ръководството на училището и възелът започнал да се разплита. Досъдебното производство срещу Стоян Ганчев е образувано на 20 декември, седмица след датата на престъплението. Първоначално той бил задържан за 72 часа с прокурорско разпореждане. Предстои проверка на поведението му и в другите училища, където математикът е работил. От ръководството на училище \"Георги Кирков\" в Казанлък вчера отказаха коментар за инцидента. За него нямаха информация в Регионалното управление на образованието в Стара Загора, по думите на неговия директор Татяна Димитрова.", "date": "2017.12.22", "title": "Учител в ареста за Коледа, блудствал с ученичка (Обновена)"}
{"url": "https://www.24chasa.bg/novini/article/6626549", "text": "Осем акта и два фиша са съставени при съвместните проверки от Регионалната инспекция по околната среда и водите – София (РИОСВ - София), Столичната община и Столичната дирекция на вътрешните работи за контрол върху горенето на отпадъчни материали, които замърсяват въздуха в София. Проверени са общо 8 обекта, в това число 4 автосервиза и 4 площадки за събиране на отпадъци. Това съобщиха от пресцентъра на екоминистерството. Най-драстичното нарушение е констатирано в автосервиз, където е установено нерегламентирано изгаряне на отработени масла, които представляват опасни отпадъци. На дружеството е съставен акт, като законодателството предвижда санкция в размер от 10 000 до 50 000 лв. При другите три автосервиза е установено, че не притежават работни листа за класификация на отпадъците, за което се предвижда санкция в размер от 5000 до 15 000 лв. При проверените 4 площадки за събиране на отпадъци също са открити нарушения. При две от проверките е установено, че на площадката незаконно се съхраняват отпадъци от черни и цветни метали и излязло от употреба електрическо и електронно оборудване. Предвидената санкция е в размер от 15 000 до 50 000 лв. При проверка на друг пункт за събиране на отпадъци е установено изгаряне на пластмаси и кабели, които са неопасни отпадъци. Предвидената за подобно нарушение санкция е в размер от 1400 до 4000 лв. Беше съставен и акт за не водене на отчетност на количествата приемани и предавани отпадъци, както и два фиша за замърсяване около пунктовете.", "date": "2017.12.22", "title": "Автосервиз в София горил отработени масла, съставиха му акт"}
{"url": "https://www.24chasa.bg/novini/article/6626581", "text": "По време на Новогодишните празници се осигурява нощно движение на част от линиите на столичния градски транспорт и метрото, съобщиха от пресцентъра на Столичната община. На 31 декември 2017 г. срещу 1 януари 2018 г. се организира нощно движение на трамвайни линии 5, 7, 8,12, 18,20,22, тролейбусни линии 1, 2,4,9, автобуси 11, 83,102,78, 85, 94, 285, 309, 310, 76, 213, 604, както и на първа и втора линия на метрото.", "date": "2017.12.22", "title": "Линии на метрото и градския транспорт ще се движат и през новогодишната нощ"}
{"url": "https://www.24chasa.bg/novini/article/6626610", "text": "Скъсан кабел на столичния транспорт запали колектор на ЧЕЗ до НДК, два квартала останаха без ток за часове Към 17,30 ч екипи на ЧЕЗ пускаха тока и на последните останали без елзахранване свои клиенти. Между 12 и 13 ч скъсан кабел на столичния градски транспорт предизвика пожар в колектор до подстанция \"Витоша\", близо до НДК, съобщиха от компанията. Огънят бе гасен до 17,35 ч, чакаше се колекторът да се обездими, за да се влезе в него и да се видят щетите. Без ток бяха кварталите \"Красно село\" и \"Иван Вазов\", включително и хотел \"Хилтън\". Поетапно се осигуряваше алтернативно захранване, до 18,30 ч се очакваше да бъде пуснат тока на всички клиенти на ЧЕЗ.", "date": "2017.12.22", "title": "До час пускат тока на всички в \"Красно село\" и \"Иван Вазов\""}
{"url": "https://www.24chasa.bg/novini/article/6626600", "text": "Лондон не може да игнорира руската намеса в избори по света, руските действия в Украйна или преследването на хомосексуалистите в Чечения. Това заяви британският министър на външните работи Борис Джонсън на пресконференция с руския си колега Сергей Лавров след срещата им днес в Москва, предаде Ройтерс. По думите на Джонсън има много доказателства за руска намеса в изборите в Германия, САЩ и други страни. \"Хората искат изборите да са свободни и демократични, без външна намеса. Сигурен съм, че Сергей Лавров също ще подкрепи този вид избори. За жалост има много доказателства за руска намеса в изборите в Германия, Дания, Франция, САЩ\", заяви Джонсън, цитиран от Франс прес и БТА. Лавров възрази, като заяви, че това е нещо измислено от западняците и \"за жалост сега те са заложници на тази тема и е много трудно да бъдат изкарани от нея\". Лавров припомни интервю на британския външен министър за руската агенция \"Спутник\", в което той казал, че Лондон всъщност не разполага с доказателства за руска намеса, която да е била успешна. По думите на Лавров дори Джонсън е признал, че няма доказателства за намеса по време на референдума във Великобритания за Брекзит миналата година. Тук обаче Джонсън го поправи, че е говорел за успешна намеса. \"Виждате ли, ако той не ми противоречи по този въпрос, това ще съсипе репутацията му пред медиите у дома\", пошегува се Лавров. \"Аз се притеснявам за Вашата репутация, Сергей\", отвърна му Джонсън, след което го увери, че Лондон иска да обърне нова страница в отношенията с Москва. \"Трябва да намерим начин да вървим напред\", заяви Джонсън. \"Аз съм първият британски външен министър, който се казва Борис. И моля ви, не се съмнявайте, искам да постигна подобряване на отношенията\", добави той. Според него текущото състояние в отношенията на Москва и Лондон не трябва да пречи на сътрудничеството по важни външнополитически въпроси, нито на активизирането на контактите между двете страни. Неговият руски колега заяви, че е готов на диалог на принципа на равенството. Джонсън шеговито разказа как един британски депутат го посъветвал да не пие водка и да не носи телефон по време на визитата си в Русия, а той в знак на доверие дал на своя домакин палтото си заедно с всичко в джобовете. Лавров каза, че в джобовете нямало нищо. В отговор британският дипломат възкликна: \"А, значи вие сте го претърсили?\"", "date": "2017.12.22", "title": "Борис Джонсън: Лондон не може да игнорира руската намеса в избори по света"}
{"url": "https://www.24chasa.bg/novini/article/6626642", "text": "Само няколко часа след появата на първия съдебен иск, Apple се сблъска с втори, в който обвинението е същото – незаконно забавяне на старите iPhone, съобщи  Chicago Sun Times съобщи, че към съда са се обърнали двама души от Чикаго, събрали в своя съдебен иск жалбите на потребителите, живеещи не само в щата Илинойс, но и от други американски райони, където масово се използват смартфоните на Apple, започвайки от iPhone 5. В съдебния иск се казва, че корпорацията е действала “измамно, аморално и неетично”, когато е решила са забавя работата на остарелите iPhone, без да иска съгласието и без да уведомява потребителите. Засега няма коментар от страна на Apple.", "date": "2017.12.22", "title": "Втори съдебен иск срещу Apple за забавянето на старите iPhone"}
{"url": "https://www.24chasa.bg/novini/article/6626027", "text": "6 години след нелепата смърт на 23-годишната Дарина, починала след операция на сливици, виновни за това, че 8-годишната й дъщеричка няма на кого да каже “мамо”, няма. Състав на Варненския окръжен съд с председател шефа на наказателното отделение Иваничка Славкова оправда по всички обвинения доктора, извършил операцията, и медицинската сестра, на която е възложен следоперативният контрол. \"Има операция, има извършител на операцията, има помощници на операцията, има хора, които следят какво се случва с пациентката след операцията, Даже косвен виновен няма\", заявява пред “168 часа” съсипаният баща. Трагедията започва на 26 януари 2012г., когато 23-годишната Дарина има насрочена планова операция на сливици при известния във Варна доктор Димитър Габровски. Той самият работи във варненската окръжна болница, но Същата получава освен парите по здравната каса за изваждане на сливиците и 200 лв. от Дарина за избор на екип. 6 години по-късно няма отговор защо маститият лекар предпочита частната клиника, в която няма условия за реакция при усложнения и животозастрашаващи ситуации, въпреки че самият Габровски признава пред “168 часа”, че младата жена е имала усложнения и сраствания, била е алергична към част от лекарствата и по принцип, като при всеки възрастен пациент с болни сливици, се очаква по-тежко протичане на следоперативния период. “Искаше всичко да е наред - разказва бащата, който не крие сълзите си. - Ние също. Затова избрахме доктора, който минаваше за добър, и настояхме да остане една нощ след операцията под медицинско наблюдение. Направихме всичко, което Габровски като лекар определи, за да мине безпроблемно операцията. Това, което той направи, е да я убие.”", "date": "2017.12.22", "title": "\"168 часа\": 6 г. след операция на сливици виновни за смъртта на Дарина няма"}
{"url": "https://www.24chasa.bg/novini/article/6626670", "text": "Огромни задръствания са се образували в центъра на София, а автобусите от градския транспорт закъсняват от между 20 и 30 минути. Трафикът в столицата е най-натоварен от бул. \"Сливница\" към Южните квартали. С най-голямо закъснение се движи градският транспорт, който минава през Орлов мост, Цариградско шосе, бул. \"Евлоги и Христо Георгиеви\" и бул. \"Акад. Иван Евстатиев Гешов\", съобщиха от Центъра за градска мобилност. Движението е натоварено и в \"Овча купел\" и Околовръстното шосе. Традиционно в последния работен ден преди Коледните празници движението в столицата е изключително натоварено, обясниха от ЦГМ.   В \"Люлин\" и \"Надежда\" градският транспорт се движи по разписание. По-рано авария спря тролеи и трамваи по булевардите \"България\", \"Цар Борис Трети\" и в района на Петте кьошета в София, съобщиха от Столичната община. Повредата дошла от липса на напрежение в контактно-кабелната мрежа.", "date": "2017.12.22", "title": "Огромни задръствания в София, градският транспорт закъснява"}
