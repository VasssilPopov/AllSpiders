{"url": "https://www.24chasa.bg/novini/article/7248650", "text": "Унгарската ОТП Банк официално обяви, че придобива бизнеса на френската Сосиете Женерал Експресбанк в България. Това става чрез дъщерната Банка ДСК. До 2020 г. двете банки ще продължат да работят като две отделни юридически лица. Новото име на “Сосиете Женерал” ще бъде Експресбанк ОТП. Това обявиха в сряда на пресконференция в София главният изпълнителен директор на ОТП Банк Шандор Чани, главният изпълнителен директор на Банка ДСК Виолина Маринова и председателят на Надзорния съвет на Банка ДСК Ласло Бенчик. Цената на сделката не бе съобщена. От отговорите на Чани и Бенчик обаче стана ясно, че най-вероятно тя ще бъде около 600 млн. евро, с колкото ОТП Банк увеличи капитала на Банка ДСК в края на 2018 г. “Виолина Маринова ще бъде начело на екипа, който ще осъществява интегрирането на двете банки и ще остане начело на Банка ДСК, разчитаме на нейния професионализъм”, съобщи Чани. Ще бъде съставен нов борд за управление, в който ще влязат и колеги от “Сосиете”, заяви още Шандор Чани. “За клиентите на Банка ДСК и “Сосиете” в момента нищо не се променя. Отсега не мога да фиксирам конкретна дата кога ще приключи сливането”, обясни Маринова. Тя обаче бе категорична, че клиентите на двете банки ще получават всички продукти и услуги оттам, откъдето са ги получавали досега, както и че ще бъдат коректно уведомявани за всяка важна стъпка по интегрирането на “Сосиете”. И Чани, и Маринова съобщиха още, че новата мегабанка ще има най-голямата клонова мрежа в страната - с общо над 450 клона. В някои, главно малки населени места, където офисите на ДСК и Експресбанк се дублират, можело да има закрити клонове. Няма да има клиенти без достъп до клонове, категоричен бе Шани. “ОТП е една от най-стабилните банки в Европа, както показаха и последните стрес тестове. На българския пазар ние сме над 15 г., от 2003 г., когато придобихме Банка ДСК. С придобиването на Експресбанк ще се стремим да станем банка номер едно, на българския пазар” заяви Чани. Той добави, че в момента ОТП Груп не планира друга покупка в България, но вече оглеждат или преговарят за трезори в Албания, Сърбия и Словения. Според Чани засега групата не планира разширяване на дейността си в посока към застрахователна дейност. Чани и Бенчик обещаха допълнителни инвестиции в новата си банка, които ще позволят въвеждането на иновативни продукти и на услуги, което ще бъде в интерес на техните клиенти. Намеренията на ОТП Банк да придобие 99,74% от бизнеса на френската финансова група Сосиете Женерал Експресбанк у нас станаха ясни през пролетта на 2018 г. Договорът за придобиване бе подписан на 1 август 2018 г. Българската народна банка даде одобрението си за сделката през ноември, а Комисията за защита на конкуренцията - в средата на декември. Комисията за финансов надзор пък даде зелена светлина в началото на декември. Продажбата е част от стратегията на френския кредитор да се раздели с бизнеси без потенциал за групата. Банка ДСК, която стана собственост на ОТП Груп през 2003 г., неизменно е в челната петица на трезорите по активи и пазарен дял. Последните данни на БНБ показват, че Банка ДСК има 1,7 млрд. лв. ликвиден ресурс и 1,4 млрд. лв. собствен капитал Сосиете Женерал Експресбанк е 7-а по активи и заема 6,7% пазарен дял. Резултатът от покупката ще приближи Банка ДСК съвсем близо до УниКредит Булбанк, а може би ще я изведе и на челна позиция, прогнозираха финансисти. Главният изпълнителен директор на Банка ДСК Виолина Маринова обаче засега се въздържа от каквито и да било прогнози.", "date": "2019.01.16", "title": "600 млн. плаща ОТП за Експресбанк, Виолина Маринова остава начело на обединената банка (Обзор)"}
{"url": "https://www.24chasa.bg/novini/article/7248665", "text": "Поройни дъждове наводниха Южна Турция. Бурното време затруднява корабоплаването, а в северната част на страната снегът блокира пътища, предаде  Силният вятър и вълните повредиха товарен кораб, закотвен в пристанището на Мерсин. Бурите и пороят изпочупиха дървета и наводниха улици в централната част на южния турски град. Източните и средните области на страната остават в капана на силен снеговалеж и големи преспи. В района на Анадола много пътища остават затрупани от снега, а превозните средства не могат да помръднат в километрични задръствания. Най-засегнати там са областните градове Муш и Ерзинджан.", "date": "2019.01.16", "title": "Бури, дъжд и сняг в Турция"}
{"url": "https://www.24chasa.bg/novini/article/7248662", "text": "Френската полиция задържа в югоизточния алпийски град Анеси 15 нелегални мигранти, скрити в задната част на микробус, управляван от българин, съобщи телевизия \"Франс 3\", цитирана от БТА. Полицаите спрели превозното средство за проверка към 3.30 ч. (4.30 ч. българско време) тази сутрин, след като чули подозрителни шумове, идващи от него. Откритите в микробуса чужденци са от Бангладеш и Пакистан. Трима от мигрантите са непълнолетни, като най-младият е на 15 години. Те са настанени отделно от възрастните, които са изпратени в център за административно задържане. Шофьорът, за когото телевизията съобщава, че е на около 20 години и не говори френски, е задържан и оставен в предварителен арест в комисариата на Анеси. Това е вторият случай със задържани нелегални мигранти в Анеси в рамките на няколко дни.", "date": "2019.01.16", "title": "Във Франция задържаха управляван от българин микробус с 15 мигранти"}
{"url": "https://www.24chasa.bg/novini/article/7248673", "text": "Парламентът на испанската автономна област Андалусия утвърди представителя на Народната партия (НП) Хуан Мануел Морено за премиер на регионалното правителство, предадоха Франс прес и ТАСС. Морено, който ще оглави кабинет, съставен от консервативната НП и либералната формация \"Сиудаданос\" (\"Гражданите\"), бе избран с гласовете на 59 от общо 109 депутати, предаде БТА. Мнозинството, издигнало на власт регионалния лидер на Народната партия, стана възможно благодарение на 12-те гласа на малката крайнодясна партия \"Вокс\". Миналата седмица тя подписа с НП споразумение за утвърждаване на Морено, но няма да участва в регионалното правителство. В първото си изказване пред андалуския парламент регионалният водач на \"Вокс\" Франсиско Серано изтъкна днес, че партията му \"е дошла да отговори на исканията на многото недоволни испанци и жители на Андалусия, които не се чувстват представлявани от нито една политическа\" сила. \"Вокс\" \"беше демократичният инструмент, който сложи край на социалистическия режим\" в областта, управлявана от партията на испанския премиер Педро Санчес от 1982 г., заяви Серано.", "date": "2019.01.16", "title": "Консерваторът Хуан Мануел Морено е новият регионален премиер на испанската област Андалусия"}
{"url": "https://www.24chasa.bg/novini/article/7248688", "text": "Лидерът на Независими гърци Панос Каменос заяви отново по време на дебата за вот на доверие на правителството в гръцкия парламент, че според уверенията на премиера Алексис Ципрас Преспанското споразумение е трябвало да бъде внесено за ратификация след изборите, съобщава \"Катимерини\". Оставката на Каменос, който е противник на споразумението, от поста министър на отбраната доведе до искането на вот на доверие от правителството, предаде БТА. \"Намирам се в ситуация, като лидер на Независими гърци, да бъда принуден да гласувам с \"не\" на даването на вот на доверие\", каза Каменос. Той уточни, че единствена причина за това е несъгласието със споразумението със Скопие. \"Заедно с Алексис Ципрас преди четири години решихме да направим правителство на националното съгласие. Вотът на доверие няма връзка с оценката на правителството, нито с ангажиментите, които то трябва да изпълни на основата на бюджета, който Независими гърци гласувахме единодушно\", каза Каменос и продължи: \"Предложението (за вот на доверие) е свързано с една дилема, която премиерът, според мен, постави грешно. В споразумението, което имахме с премиера, беше ясно, че ние няма да се съгласим с решение, което съдържа думата \"Македония\". Уверението, което имахме, беше, че въпросът ще бъде поставен за обсъждане след изборите\".", "date": "2019.01.16", "title": "Панос Каменос: Преспанското споразумение  трябваше да бъде гласувано след изборите"}
{"url": "https://www.24chasa.bg/novini/article/7248674", "text": "Против отпадането на забраната за оповестяване на данни от социологически проучвания в деня на изборите преди приключване на гласуването се обявиха депутати от ДПС, БСП и НФСБ. Ден по-рано такова предложение за промяна на Изборния кодекс бе внесено от депутати от ГЕРБ начело с Диана Саватева, член на комисията по култура и медии. Инициативата данни да може да се оповестяват преди края на изборния ден е на “24 часа” и бе подкрепена от всички големи медии, ЦИК и СЕМ. Реално и сега това се случва, но през социалните мрежи, което поставя медиите в неравностойно положение, пишат вносителите. Докато не се справим с фалшивите новини и с киберсигурността, тази забрана трябва да остане, категоричен бе обаче зам.-шефът на групата на ДПС Хамид Хамид. Той уточни, че не е запознат с мотивите на вносителите. Но тази забрана бе въведена именно за да няма манипулации на общественото мнение по средата на изборния ден, коментира Хамид. Кой ще понесе отговорността, ако няколко медии обърнат изборния резултат в 17 ч в деня на вота, попита той. Запитан за аргумента на вносителите, че забраната и сега не се спазва и се заобикаля законът, Хамид отговори: “Трябва ли да отменим и Закона за движение по пътищата, защото шофьорите карат с превишена скорост? Този аргумент не е толкова състоятелен.” Лидерът на НФСБ Валери Симеонов също се обяви против. Според него това би означавало, че законът се променя, за да се угоди на нарушителите, коментира той. Това, че СЕМ не си върши работата и законът се нарушава в изборния ден, не означава, че не трябва да се налагат санкции, отсече съпредседателят на патриотите. И поиска такива промени, че да има санкции за тези, които не си вършат работата. Това е неудачно предложение. След като имаме ден за размисъл, в който не следва да има предизборна агитация, а самото социологическо проучване е вид агитация, то не може да бъде разрешено и в изборния ден, коментира червеният юрист Филип Попов. Той уточни, че изказва лично становище и темата още не е обсъждана в групата на БСП. Преди време обаче Корнелия Нинова също в лично качество подкрепи идеята на “24 часа”. Това на практика дава възможност за промяна на обществените нагласи, има конформистки вот и т.н., обясни Попов вчера пред “24 часа”. От това ще пострадат най-вече малките партии, тези, които нямат присъствие в националните медии, обясни той. Вярно е, че днес тази забрана се заобикаля - през интернет, през различни медии или социални мрежи, но заобикалянето на закона не е основание да се промени нормата, категоричен бе червеният юрист.", "date": "2019.01.16", "title": "Опозицията и Симеонов против да се огласяват данни в изборния ден (Обзор)"}
{"url": "https://www.24chasa.bg/novini/article/7248709", "text": "Представители на Европейския съюз проучват планове да отложат Брекзит до 2020 г., след като Германия и Франция са изразили желание преговорите по напускането на Великобритания да бъдат удължени на фона на политическата бъркотия в тази страна, пише в. \"Таймс\", цитиран от Ройтерс. Досега планирането бе съсредоточено върху тримесечно забавяне на Брекзит от 29 март за края на юни, предава БТА. Според източници на \"Таймс\" обаче представители на ЕС проучват правни възможности за отлагане на излизането на Великобритания от съюза за следващата година.", "date": "2019.01.16", "title": "\"Таймс\": ЕС проучва планове да отложи\nБрекзит до 2020 г."}
{"url": "https://www.24chasa.bg/novini/article/7248656", "text": "С национален протест на 18 февруари заплашиха превозвачи - тогава нито един междуградски автобус няма да пътува. Това заяви в сряда Магдалена Милтенова, председател на Конфедерацията на автобусните превозвачи. От бранша настояват за бързи мерки от държавата в няколко посоки, за да не се достига до крайни действия. Едно от исканията е отпадане на толсистемата и автобусите да продължат да плащат винетни стикери. Превозвачите се обосноваха с това, че договорите за обществен превоз с общините са сключени основно по реда на Закона за обществените поръчки и цените на билетите са фиксирани без право на промяна до изтичане на срока. С въвеждането на толсистемата щяло да има непредвидени разходи и цената на билетите ще скочи, което обаче било нарушение на договорите. Нелегалните курсове, които стигали до 70%, са друг проблем, посочен от превозвачите. Според тях в страната имало около 3000 микробуса, които се водят леки автомобили и извършват нелегален превоз на пътници. От тази практика държавата годишно губела около 300 млн. лв., за последните 2 години НАП са били сезирани многократно по случая, но без резултат и дори без отговор. За последните 4 години били загинали 60 човека при катастрофи с въпросните микробуси в Европа. От бранша настояват нерегламентираното превозване да бъде криминализирано - тоест да се носи наказателна отговорност и да има предвиден и затвор като наказание. Превозвачите твърдят, че в други страни имало един орган и това било достатъчно, за да хванат нерегламентирани превози. В България имало четири структури - НАП, икономическа полиция, ДАИ и прокурор, но от сигналите на бранша до данъчните например нямало видими резултати. Недофинансирането на автомобилните превози, което достигало до 50-60% през последните 2 г., също било пречка за развитието на сектора. В резултат на това повече от 60 общини останали без транспорт, а голяма друга част били с частичен. В същото време общините, без да отделят средства за финансиране на транспорта, налагали глоби от 1500 лв., ако не се издават билети. А 60% от цената им се формирала от такси и данъци. Имало недомислици и при изготвяне на транспортните схеми. В резултат на които се струпвали автобуси по една линия в близки часове, което водело до съсипване на бизнеса. Уведомили са ресорните министерства за проблемите и са поискали среща с министър-председателя Бойко Борисов. Относно всичките си искания очакват да бъде сформирана работна група до 18 февруари и в рамките на 3 до 6 месеца да има готови решения. И посочват, че заради проблемите в сектора за последните 10 г. фирмите превозвачи са с 1/3 по-малко. От ресорните министерства, които имат отношение към превозвачите, заявиха в сряда, че не виждат особени основания за протест и национална стачка. От министерството на транспорта посочиха, че не могат да коментират теми, които са извън техните законови правомощия. Транспортните схеми се правят по предложения на общините, те откриват линии и обявяват конкурси. От министерството изпълнили искането на превозвачите да се направи промяна, така че линии да се дават не само по Закона за обществените поръчки, но и по Закона за концесиите. Толсистемата е в правомощията на регионалното министерство. От ведомството обясниха, че екип на Световната банка разработва варианти за тарифиране, които предстои да бъдат предложени за публично обсъждане. От МРРБ са отворени за предложения, които ще бъдат дискутирани. Стремежът им е да бъдат взети решения, които удовлетворяват всички заинтересовани страни - както гражданите, така и бизнеса. От НАП заявиха, че не могат да коментират твърденията на превозвачите. Но неофициално високопоставени източници от приходната агенция допълниха, че инспектори проверяват всички сигнали, за които са получили официално уведомление.", "date": "2019.01.16", "title": "Превозвачи: Стачка на 18 февруари,  спираме всички автобуси. Ведомства: Нямат причина"}
{"url": "https://www.24chasa.bg/novini/article/7248771", "text": "Мъж удуши приятелката си в столичния квартал \"Банишора\", след което опита да се самоубие. Драмата се е разиграла около 18 часа днес. Предполага се, че 23-годишното момиче е било удушено, тъй като по трупа й няма огнестрелни или прободни рани. Убиецът, с когото тя живеела на семейни начала опитал да се самоубие. Той е на 26 г. и е откаран в \"Пирогов\", където лекари се борят за живота му. Засега мотивите за убийството не са ясни.  Очаквайте подробности.", "date": "2019.01.16", "title": "Мъж уби приятелката си в София, опита да се самоубие"}
{"url": "https://www.24chasa.bg/novini/article/7248812", "text": "Трима души са пострадалите при челен удар между два автомобила в Пловдив, съобщиха от полицията. Катастрофата е станала около 19 ч. в кв. Остромила. Пожарникари са рязали една от колите, за да извадят водача. Все още не е ясна причината за мелето. Движението е затруднено.                                                                                                                                                                                                                                                                                                                       ", "date": "2019.01.16", "title": "Трима ранени в челен сблъсък в Пловдив"}
{"url": "https://www.24chasa.bg/novini/article/7248639", "text": "Великобритания изпадна в тотален хаос, след като премиерката Тереза Мей претърпя в парламента съкрушителен провал на сделката си по развода с ЕС, съобщиха световните агенции. Никой не е наясно как ще се излезе от задънената улица, в която попадна Брекзит. Камарата на общините отхвърли с 432 срещу 202 гласа плана на Мей. Това е най-тежкото поражение за правителство в Камарата на общините от повече от век. Минути след гласуването Мей заяви, че най-правилно ще е да се провери дали правителството все още може да разчита на подкрепата на парламента. Депутатите трябваше да гласуват късно в сряда вот на недоверие, внесен от опозиционния лидер Джереми Корбин. Малката северноирландска Демократична юнионистка партия, която отказа да гласува за сделката, обяви, че ще застане зад Тереза Мей. Привържениците на Брекзит в Консервативната партия, които бяха най-яростни опоненти на споразумението, също казаха, че ще подкрепят премиерката. “Ясно е, че камарата не одобрява тази сделка, но каза Мей. По думите ѝ депутатите не са заявили как и дали възнамеряват да изпълнят решението на британците, взели участие в референдума през 2016 г. Мей заяви, че гражданите на ЕС на Острова и британските граждани, живеещи в ЕС, “заслужават яснота по тези въпроси възможно най-скоро”. “Винаги съм смятала, че е най-добре да напуснем по уреден начин с добра сделка и аз положих много усилия през последните две години да договоря такава сделка”, добави лидерката. Общо 118 депутати от нейната Консервативна партия - както привърженици на Брекзит, така и на членството в ЕС, отхвърлиха сделката. “Срещу” гласуваха и почти всички лейбъристи. Вотът сложи да уреди приятелска раздяла между Обединеното кралство и ЕС, отбелязва Ройтерс. Шефът на Еврокомисията Жан-Клод Юнкер призова британското правителство да изясни какви стъпки смята да предприеме оттук нататък. Той смята, че при тези обстоятелства трябва да продължи подготовката за раздяла без договор, макар ЕС да се надява да не се стигне до подобно развитие. “Ако споразумението е невъзможно, а никой не желае Брекзит без споразумение, тогава кой в крайна сметка ще има куража да каже кое е единственото позитивно решение”, написа шефът на Европейския съвет Доналд Туск в туитър. Все още има време за преговори между ЕС и Великобритания по излизането ѝ от блока, заяви Ангела Меркел. Според германската канцлерка обаче сега е важно да се види какво ще предложи британската премиерка. Френският президент Еманюел Макрон коментира, че предаде Ройтерс. “Това е страшно за всички. Но първите губещи в такъв вариант ще бъдат британците”, смята Макрон. Според него вторият вариант е британците да опитат да предоговорят някои моменти с ЕС, но “не мисля, че ще стане, защото постигнахме максимално възможното по сделката и няма да спрем да защитаваме европейските интереси само за да решим вътрешнополитическите въпроси на Великобритания”, посочи той. “Споразумението е резултат от възможно най-добрия компромис”, прецени главният преговарящ на ЕС за Брекзит Мишел Барние. Според него споразумението е давало най-вече сигурност на гражданите - и на британските, и на европейските, че правата им ще бъдат защитени. Барние посочи, че в името на общото добро трябва да бъде намерен изход от патовата ситуация. Въпреки огромния крах, претърпян в парламента, Тереза Мей даде сигнал, че е решена да продължи напред, докато правилата на британския политически живот ѝ позволят. Тя има 3 дни, за да представи своя план Б пред парламента, т.е. това трябва да стане в понеделник. Поради краткото време в изявлението си пред депутатите премиерката ще може само да очертае плановете си за внасяне на преработена сделка за Брекзит за второ гласуване в долната камара през следващите седмици. В този период тя ще опита да предоговори с ЕС някои моменти от споразумението, за да постигне консенсус. ЕС твърди, че няма намерение да предоговаря, но може да склони на известни отстъпки, например за ирландската граница. Източници от Германия и Холандия разкриха, че Брюксел може да направи някои умерени компромиси по този въпрос. Според наблюдатели излъчването на нов премиер от средите на консерваторите в момента изглежда изключено, тъй като никой от вътрешнопартийните опоненти на Мей, дори Борис Джонсън,не иска властта. При загубен вот на недоверие в сряда вечерта обаче това би отворило пътя за падане на правителството и за насрочване на избори. В случай на победа на лейбъристите те ще искат да изработят своя сделка, което ще доведе до отлагане на Брекзит. Повечето експерти обаче са на мнение, че Тереза Мей ще устои на вота на недоверие, тъй като торите като цяло не искат да отстъпят властта на опозицията. Ако в края на февруари обаче парламентът отхвърли отново сделката на Мей, то тя най-вероятно ще подаде оставка. Възможен е и втори референдум - вариант, който също има привърженици, както в парламента, така и извън него. Мей категорично се противопоставя на този вариант. Депутататът от Консервативната партия Доминик Грийв дори внесе в сряда законопроект за повторен референдум, но той трябва да получи подкрепата на правителството, така че няма да мине и значението му е по-скоро символично. Версията за отлагане на Брекзит се споменава все по-често. Ако обаче срокът се отложи след 29 март, това влиза в конфликт с календара на европейските избори, което ще усложни ситуацията и ще създаде нов хаос. ЕС изрази готовност, ако Лондон пожелае и отправи такава молба, да удължи срока за излизане. Излизане без споразумение е вариантът, от който всички се боят. Той ще доведе Великобритания до липса на медикаменти, до самолети, приковани на земята, до опашки по границите заради подновения контрол и митата. Лирата ще падне, а мащабът на последиците върху икономиката на Острова ще е огромен. До Брекзит без сделка обаче е реално да се стигне, ако до 29 март на хоризонта не изплува никаква алтернатива.  Българите и останалите над 3 милиона европейски граждани, живеещи във Великобритания, ще запазят статута и правата си дори Обединеното кралство да напусне ЕС без споразумение за преходен период до края на 2020 г. или 2022 г. Такова уверение е получил главният преговарящ за ЕС Мишел Барние от британското правителство, заяви българската евродепутатка от ГЕРБ/ЕНП Ева Майдел в Страсбург след среща с Барние. “За България и нашите съграждани в Обединеното кралство и българските компании, развиващи бизнес там, би било най-добре да има споразумение. Преговорите по него отнеха над 2 г. и е малко вероятно то да бъде предоговорено в последния момент със съществени промени”, допълни Майдел. ", "date": "2019.01.16", "title": "Съкрушителният провал на  Мей хвърли в хаос Брекзит (Обзор)"}
{"url": "https://www.24chasa.bg/novini/article/7248808", "text": "Евродепутатът от БСП/ПЕС Момчил Неков скандализира пленарната зала днес. Да не се заклеймява комунизмът, защото много българи го харесват и искат да живеят в този строй. Освен това българското правителство прекалява с антикомунистическата реторика. Такава теза разви Неков по време на парламентарна дискусия, организирана от лидера на евродепутатите от ГЕРБ/ЕНП Андрей Ковачев в Европейския парламент, чиято цел е да се препоръча вкарването на комунизма в учебниците по история, наред с фашизма. Само който знае какво е било, може да гледа напред - такава теза развиха участниците, сред които евродепутати от всички политически семейства и еврокомисаря по правосъдието Вера Йоурова. \"Трябва да преподам няколко урока на Неков - да знае какво е било, за да не заблуждава младите умове, които нямат памет за комунизма\", възмути се евродепутатът от ГЕРБ/ЕНП Асим Адемов. Втрещена бе цялата зала, която започна да дюдюка. Какво заяви при откриването на парламентарния дебат инициаторът му Андрей Ковачев - вижте във видеото.", "date": "2019.01.16", "title": "Евродепутатът Неков скандализира Европейския парламент (Видео)"}
{"url": "https://www.24chasa.bg/novini/article/7248560", "text": "Председателят на шведския парламент Андреас Норлен предложи официално за министър-председател лидера на социалдемократите и служебен премиер Стефан Льовен. Той насрочи за петък вот на доверие, който се очаква да сложи край на политическата безизходица, предаде ДПА. Норлен говори в парламента след консултации с Льовен и други партийни лидери, предава БТА. По-рано днес шведският премиер премахна сериозна пречка по пътя си към нов мандат, осигурявайки си подкрепа от ключова партия. Той получи от крайната левица, решена да попречи на крайнодесните, уверение, че тя няма да се противопостави на назначаването му, посочва Франс прес. Малката Лява партия, която е в състояние да повлияе на вота, каза, че ще се въздържи от гласуване в петък. Това ще даде възможност на Льовен да състави ново правителство след няколкото неуспешни опита след парламентарните избори през септември миналата година, които не излъчиха категоричен победител. Льовен планира правителство, включващо неговата Шведска социалдемократическа работническа партия и Партията на зелените - същите формации, които управляват от 2014 г.. \"По моя преценка той има добри шансове да бъде избран\", отбеляза Норлен пред парламента. Очаква се съставът и програмата на правителството да бъдат огласени в понеделник, но Льовен подчерта, че парламентът първо трябва да одобри кандидатурата му. Премиерът изрази задоволство, че политическата безизходица е на път да приключи. \"Швеция се нуждае от правителство. Има много проблеми и предизвикателства, които трябва да бъдат решени\", отбеляза Льовен и изброи част от тях - социалното подпомагане и здравеопазването, справянето с престъпността и укрепването на отбраната, действията в областта на климата и образованието.", "date": "2019.01.16", "title": "Стефан Льовен е на прага на нов мандат като премиер на Швеция"}
{"url": "https://www.24chasa.bg/novini/article/7248558", "text": "Две училища - основното училище \"Христо Ботев\" в Алфатар и професионалната гимназия по механизация на селското стопанство \"Никола Вапцаров\" в силистренското село Средище - преустановяват учебните занятия заради увеличена заболеваемост на ученици, съобщиха от Регионалното управление на образованието в Силистра. Занятията се преустановяват за два дни от утре със заповед от Регионалната здравна инспекция.  , със заповед на кмета д-р Юлиян Найденов, във връзка с усложнената обстановка след обявяване на грипна епидемия в Силистренска област.", "date": "2019.01.16", "title": "Още две училища в Силистренско в грипна ваканция"}
{"url": "https://www.24chasa.bg/novini/article/7248574", "text": "Канак Саркар, преподавателят в университета Джадавпур в Индия, който предизвика скандал със свой пост във Фейсбук, в който сравни момичешката девственост със запечатана бутилка или запечатан пакет, стана много популярен в социалните мрежи, пише в. \"Хиндустан таймс\". От университета поясниха, че Саркар е освободен от задълженията си като преподавател. Тъй като студенти, университетски преподаватели и много хора в областта Бенгалия се възмутиха от постнатата от Саркар информация в социалните мрежи, в която сравнява девствено момиче със запечатана бутилка или запечатан пакет, заместник ректорът на университета Суранджан Дас обеща да вземе строги мерки, предава БТА. След като няколко пъти в миналото преподавателят по международни отношения Канак Саркар е правил противоречиви забележки на територията на кампуса и в социалните мрежи, студенти увериха, че ще поднесат оплакване за сексуален тормоз срещу него.", "date": "2019.01.16", "title": "Индийски преподавател сравни девствеността на момиче със запечатана бутилка"}
{"url": "https://www.24chasa.bg/novini/article/7248576", "text": "Испански спасители, които работят без почивка в опит да намерят  , обявиха днес, че са открили ДНК материал на детето в дълбокия 100 метра сондажен отвор, предаде Асошиейтед прес. Родителите на малкия Хулен Росело, които преди две години загубили друг малък син, казаха, че са сигурни, че той е паднал в шахтата. Момченцето се отдалечило от тях, докато подготвяли обяда по време на неделен пикник край Тоталан, градче североизточно от Малага. Възрастен човек не може да се спусне в отвора, който е с диаметър по-малко от 25 см. Спасителните екипи казаха, че проби от косата на Хулен са намерени в почвата във вътрешността на сондажната шахта. Това предполага, че момченцето може да е блокирано надълбоко, по-далеч от обхвата на изкопната техника и наблюдателните уреди. Представителката на испанското правителство в провинция Малага Мария Гамес каза, че пробите от косата на момчето са дали на спасителите \"научни данни, че малкият е там\". Гамес съобщи, че работниците продължават да изравняват терена край шахтата, което да позволи на тежки машини за пробиване да прокопаят страничен тунел към нейното дъно. Спасителите не успяха да се спуснат на по-голяма дълбочина от от 73 метра, където се натъкнаха на твърда почва и скали. Те се надяват да могат да достигнат дъното на кладенеца през страничен тунел \"до 24 или 48 часа\". Хосе Росело, бащата на детето, каза, че двамата със съпругата му са \"съкрушени\" от дългото чакане и им се струва, че са минали месеци. Той обаче заяви, че вярва, че ще се появи ангел спасител и синът му ще излезе жив, предаде Франс прес. Властите не са в състояние да кажат дали детето още е живо. Още има надежда, но тя намалява с всяка минута, заяви кметът на Тоталан. Девет държавни и частни компании участват в издирването, което държи цяла Испания в напрежение. Сред тях е и шведска компания за геолокация, която през 2010 г. участва в спасяването на 33 чилийски миньори, изведени след 69 дни под земята.", "date": "2019.01.16", "title": "Откриха ДНК материал на изчезналото момченце в 100-метрова шахта в Испания"}
{"url": "https://www.24chasa.bg/novini/article/7248517", "text": "Началникът на отбраната генерал Андрей Боцев участва в зимната сесия от заседания на Военния комитет на НАТО на ниво началници на отбраната на страните-членки. Двудневният форум завърши днес в Брюксел, съобщиха от пресцентъра на военното министерство. В първия ден от заседанията, на 15 януари, бяха обсъдени стратегическите предизвикателства в областта на сигурността, военната стратегия на НАТО и потенциалът за възпиране и отбрана на съюза. Форумът продължи със заседание, в което участваха и началниците на отбраната на страните-партньори. Акцент в разговорите беше ръководената от НАТО мисия в Афганистан „Решителна подкрепа“, както и сигурността в региона. Днес фокусът в дискусиите беше поставен на развитието на военните способности на Алианса и партньорството НАТО-Грузия. Форумът завърши с разширена дискусия относно Западните Балкани и мисията на KFOR.", "date": "2019.01.16", "title": "В Брюксел завърши зимната сесия от заседания на Военния комитет на НАТО"}
{"url": "https://www.24chasa.bg/novini/article/7248481", "text": "\"Виждам едно парламентарно мнозинство, което дава възможност правителството да продължи усилията за инвестиционния разход\". Това заяви в предаването \"Още от деня\" по БНТ председателят на ПГ на ГЕРБ Цветан Цветанов по повод  \"Убеден съм, че това, което направихме днес, е една стъпка, която трябваше да се направи от години. Първият опит за модернизиране на българската армия е през 2010 г. Убеден съм, че направеното днес ни дава възможност за изпълнение на няколко ангажимента\", добави той. \"Задаваме си въпроса какво промени решението отпреди 6 месеца на партиите, които днес гласуваха против. След днешното гласуване в парламента да се даде мандат за преговори със САЩ за закупуване на Ф-16 блок 70 може да се уточнят инвестиционните детайли. Това е най-прозрачният конкурс. Но тук не трябва да се говори за конкурс, а за избор. За това направихме и анкетна комисия, защото при служебния кабинет решението не беше прозрачно. Решение е взето на тъмно, с което се даде приоритет само на една страна и една фирма, и се даде възможност да бъдат елиминирани останалите участници. Парламентарното мнозинство създаде анкетна комисия и по този начин върнахме другите участници, за да имаме избор\", обясни Цветанов. \"2012 г. има концепция за изграждане на отбранителни способности и тази страница е подписана от Радев. В тази концепция се дава изключително висока оценка на Ф-16. През 2016 година в позиция на Радев се казва, че колкото повече забавяме тази модернизация, толкова повече се лишаваме от възможността за въздушен суверенитет. Политикът Радев има различна позиция от летеца. Той дори създаде объркване и в БСП, защото те ни подкрепиха през 2012 г.\", категоричен е той. \"Предимството на Ф-16 е, че за него няма да има скрит разход за превъоръжаване, за \"Грипен\" обаче ще трябва да се направи такъв разход, който не знаем на каква стойност ще е\", добави депутатът от ГЕРБ. \"Страната ни, президентът Радев и всички институции, като членки на НАТО, сме поели ангажимент, че до 2024 година ще модернизираме българската армия. Този ангажимент ще го изпълним\", заяви още Цветанов. С 8 самолета няма да може да защитим държавата, но гарантираме сигурността си, когато сме съвместими с останалите страни, които използват Ф-16, допълни Цветанов. \"Ако беше дошъл днес летецът Радев - той щеше да защити Ф-16, но политикът Радев не би го направил\", смята той. Председателят на ПГ на ГЕРБ прогнозира, че на евроизборите ГЕРБ ще получи минимум 6 места. \"Убеден съм, че със свършеното от кметовете, те ще получат доверието на гражданите. Средата за живеене се промени. Убеден съм, че всеки един от тях си дава оценка за свършеното. Смятам, че ще повторим резултат от 2015 г. Всичко зависи от резултата от евровота\", каза още Цветанов по повод предстоящите през есента местни избори.", "date": "2019.01.16", "title": "Цветанов: Политикът Радев има различна позиция от летеца Радев относно Ф-16"}
{"url": "https://www.24chasa.bg/novini/article/7248526", "text": "Когато говорим за ситуацията на Балканите, сериозен дестабилизиращ фактор там е политиката на САЩ и на определени западни страни, насочена към утвърждаване на тяхната доминация в региона, заяви руският президент Владимир Путин в интервю за белградския вестник \"Вечерне новости\". \"Още през 1999 г. силите на НАТО, без санкция от ООН, два месеца и половина бомбардираха Югославия, насилствено отделиха Автономната област Косово. През 2008 г. Вашингтон и съюзниците му подкрепиха нелегитимно обявената косовска независимост\", каза Путин, цитиран от БТА. През 2017 г., \"въпреки позицията на половината от населението, Черна гора бе въвлечена в НАТО\", продължи той. \"Уплашиха се от референдум по този въпрос и в резултат страната преминава през период на политическа нестабилност. Миналата година с цел форсирано приемане в НАТО на Република Македония дори бе задвижен процес на приемане на конституционни поправки и промяна на името на тази държава, ревизия на основите на македонската национална идентичност. При това бе игнорирана волята на македонските гласоподаватели - референдумът за промяна на името на държавата се провали, но външният натиск продължи\", каза Путин. Като се знае и се разбира колко сложни са Балканите и историята на този регион, Русия винаги го е смятала за пространство за конструктивно сътрудничество, каза руският държавен глава. \"Затова помощта за укрепването на регионалната сигурност и стабилност е наш безусловен приоритет. Обявяваме се за това да се зачитат правата и интересите на балканските държави и народи, да се спазва международното право\", каза руският президент.", "date": "2019.01.16", "title": "Путин: Политиката на САЩ е  дестабилизиращ фактор за ситуацията на Балканите"}
{"url": "https://www.24chasa.bg/novini/article/7248515", "text": "Рядък природен феномен в американския щат Мейн привлича вниманието по цял свят. В река Презюмпскот в град Уестбрук се е образувал гигантски леден диск, който се върти бавно и е с диаметър 91 метра, съобщи Би Би Си. В интернет пространството оприличават природния феномен на извънземен космически кораб, въртележка и на Луната. Според учените явлението е рядко, но е естествено. Кръгът обикновено се образува върху водовъртеж или след откъсване на голямо ледено парче, което водата завърта и постепенно оформя. Големият въртящ се диск служил като сал на патици и други птици. Властите в Уестбрук били уведомени за диска от местен бизнесмен и са използвали дрон, за да уловят \"ледената луна\" в реката.", "date": "2019.01.16", "title": "Гигантски леден диск в САЩ приличал на извънземен космически кораб (Видео)"}
{"url": "https://www.24chasa.bg/novini/article/7248540", "text": "Канадски гражданин беше отвлечен снощи в северната част на Буркина Фасо, близо до границата с Мали, съобщи днес министърът за сигурността Клеман Савадого, цитиран от Ройтерс. Саватого уточни, че похитеният канадец е работил за минната компания \"Проугрес минералс\", която е базирана във Ванкувър, Канада, предаде БТА. През последните месеци нападенията на ислямистки бойци в Буркина Фасо се увеличиха и от 31 декември в няколко северни провинции на западноафриканската страна е обявено извънредно положение, отбелязва Ройтерс.", "date": "2019.01.16", "title": "Ислямисти отвлякоха канадец в Буркина Фасо"}
{"url": "https://www.24chasa.bg/novini/article/7248592", "text": "Нова схема на телефонните измамници. В сценария си те вече замесват и журналисти с обещанието, че жертвата ще бъде показана в новинарските емисии, ако съдейства на полицията. За новия вид измама предупреждават от полицията в Русе, предаде  Последната жертва на телефонните измамници в Русе е 70-годишна жена. Мним инспектор от полицията ѝ обяснил, че телефонният ѝ номер заедно с номера на дебитната ѝ карта са намерени в лидер на престъпна група, която ще посети дома ѝ. Помолил пенсионерката да остави колкото пари и злато има в стара гума на края на улицата, за да примами телефонните измамници, докато от полицията провеждат специализираната акция. Тук идва и новият момент в схемата - обещанието, че журналистическият екип, който придружава служителите на реда, ще направи интервю с нея и ще бъде показана в новините как помага на полицията. Жената повярвала и се разделила с две хиляди лева и над 30 грама златни накити. \"За по-реалистично се вкарват журналисти, предавания и т.н., неща, които да поддържат първоначалната заблуда. Това са просто окраски в схемата\", обясни Николай Кожухаров - началник сектор „Противодействие на криминалната престъпност\" към ОД МВР - Русе. 355 000 лева са измъкнали телефонните измамници от русенци през миналата година. В сравнение с 2017 г. сумата е нараснала с 65 000. Миналата година са задържани петима души, вече познати на полицията за същите престъпления. \"Всичките са рецидивисти, нямаме новопроявени извършители, по един или друг начин са с присъди пробация, условно\", обясни Кожухаров.", "date": "2019.01.16", "title": "Нов сценарий на телефонните измамници: Обещават телевизионно участие"}
{"url": "https://www.24chasa.bg/novini/article/7246504", "text": "Пълно лунно затъмнение ще може да бъде наблюдавано от голяма част от Европа, Северна и Южна Америка и Западна Африка през нощта на 20 срещу 21 януари, съобщи АФП. По време на явлението ни спътникът ни ще стане червен и затова то се нарича Кървава Луна. Това оцветяване се дължи на факта, че слънчевите лъчи няма да я достигат пряко. Вместо това малка част от червените лъчи ще бъдат филтрирани от земната атмосфера и отразени към Луната. Същото явление оцветява в червено слънчевите изгреви и залези, гледани от Земята. Първото за годината пълнолуние се нарича също Вълча Луна. Древните хора са наричали така спътника заради воя на вълците на пълнолуние в зимния януари. Вълкът символизирал силата, свободолюбието и ума; той е водач, но в същото време е див и непредсказуем. Вълчата Луна гарантира успех на новите начинания. В нощта на пълнолунието трябва да се довършат нещата, останали от миналата година, за да се освободи достатъчно място за новите. Следващото пълно лунно затъмнение ще е чак на 16 май 2022 г. Дотогава обаче ще има частични лунни затъмнения. За европейците и африканците пълното лунно затъмнение ще е към края на нощта, малко преди зазоряване. От източната част на континентите явлението няма да се вижда толкова добре заради изгряващото слънце. Пълната Луна ще е в сянката на Земята от 3,34 ч до 6,51 ч по Гринуич. През първия час тя постепенно ще бъде “изядена” отляво. Затъмнението ще е пълно един час от 4,41 ч по Гринуич по данни на НАСА. За пълно лунно затъмнение Земята трябва да е точно между Слънцето и Луната. ", "date": "2019.01.16", "title": "В неделя - пълно вълче затъмнение"}
{"url": "https://www.24chasa.bg/novini/article/7248608", "text": "Тази вечер в полунощ в гръцкия парламент ще завърши дебатът за поискания от премиера Алексис Ципрас вот на доверие към правителството му. Веднага след това ще се проведе и явно поименно гласуване, съобщи БТА. Ципрас поиска вот на доверие в неделя, след като министърът на отбраната Панос Каменос, лидер на по-малкия коалиционен партньор в правителството, националистическата партия Независими гърци, подаде оставка. Оставката на Каменос беше очаквана, защото той многократно заявяваше през последните месеци, че ще излезе от правителството, ако Преспанското споразумение достигне до гръцкия парламент за ратификация. Това стана неизбежно, след като в петък македонският парламент прие изискваните от споразумението промени в конституцията. Според наблюдателите правителството на Ципрас ще оцелее при вота довечера, защото може да разчита на подкрепата на 145 депутати от управляващата партия СИРИЗА, четирима от Независими гърци, които не се подчиниха на партийната линия да оттеглят подкрепата си за кабинета, един от Потами (който беше изключен от партията си) и един независим депутат - т.е. общо 151 депутати от 300-членния гръцки парламент. В подкрепата на депутати от Независими гърци от опозицията видяха \"нагласен развод\" в управляващата коалиция, а подкрепата на Спирос Данелис от Потами отдадоха на скрита политическа сделка. Освен във вота на доверие, гръцкото правителство изглежда сигурно и че ще получи дори по-широка подкрепа за ратификацията на Преспанското споразумение, когато бъде внесено в пленарната зала. Днес \"Вима\" обаче постави под въпрос дали Преспанското споразумение ще бъде подкрепено от 151 депутати, защото, според изданието, в Потами има недоволство от начина, по който Спирос Данелис е бил привлечен за каузата на правителството и съществува вероятност трима депутати от партията, които са заявили подкрепа за споразумението със Скопие, да не участват в гласуването. Дори и при този вариант обаче изданието признава, че най-вероятно споразумението ще бъде ратифицирано, защото за това е необходимо обикновено мнозинство от гласувалите и при евентуално неучастие на Потами за обикновено мнозинство ще бъде достатъчно да бъде подкрепено от наличните 149 сигурни гласа.", "date": "2019.01.16", "title": "След полунощ става ясно бъдещето на кабинета на Ципрас"}
{"url": "https://www.24chasa.bg/novini/article/7248638", "text": "Учени оповестиха, че ледената покривка на нашата планета се затопля, като температурите са се увеличили средно с 0,3 градуса Целзий за десетилетие, предаде Асошиейтед прес, цитирана от БТА. Изследването разкрива, че най-голямо е затоплянето в Сибир, където температурите на замръзналата почва са се повишили с 0,9 градуса Целзий между 2007 г. и 2016 г. Учените събрали данни за целия период въз основа на сондажни работи на 123 обекта в Арктика, Антарктида и във високи планински вериги в Европа и Централна Азия. Температурите са се покачили на 71 обекта, спаднали са на други 12 обекта и са останали непроменени на 40 обекта. Учените отбелязаха, че увеличаването на температурите свидетелства за глобалното затопляне. Топене на вечен лед е регистрирано на 5 от обектите. По думите на учените, топящият се вечен лед съдържа органична материя, която може да изхвърли парникови газове в атмосферата.", "date": "2019.01.16", "title": "Ледената покривка на Земята се\nзатопля, най-много в Сибир"}
{"url": "https://www.24chasa.bg/novini/article/7248637", "text": "Турският президент Реджеп Тайип Ердоган заяви, че 20 души са били убити при бомбено нападение в Северна Сирия, включително двама американски войници, предаде Ройтерс. Ердоган каза, че не смята, че нападението в сирийския град Манбидж ще повлияе на решението на американския президент Доналд Тръмп за изтегляне на американските сили от Сирия. Нападението изглежда е най-смъртоносното за американските сили в Сирия от разполагането им там през 2015 г., предава БТА. Анкара продължава да води преговори с Лондон за това Брекзит да не повлияе на търговските и икономическите отношения между Турция и Великобритания, заяви днес турският президент Реджеп Тайип Ердоган на пресконференция след разговори с хърватския президент Колинда Грабар Китарович, предаде ТАСС. \"Праодължаваме преговорите с Обединеното кралство, за да избегнем въздействието на Брекзит на търговско-икономическите ни отношения\", каза Ердоган. Британският парламент отхвърли споразумението за излизането на Обединеното кралство от ЕС, което премиерът Тереза Мей договори в Брюксел. Общо 432 депутати гласуваха против, а 202 се обявиха в подкрепа на сделката на вчерашното гласуване в Камарата на общините. Турция се обявява за преразглеждане на Дейтънското споразумение за Босна и Херцеговина, каза още Ердоган. \"След всички тези години става очевидно, че Дейтънското споразумение не отговаря на нуждите на Босна, то трябва да бъде преразгледано\", каза турският президент. Дейтънското споразумение, което сложи край на войната в Босна и Херцеговина през 90-те години, бе постигнато от тогавашните президенти на Босна и Херцеговина, Хърватия и Сърбия Алия Изетбегович, Франьо Туджман и Слободан Милошевич. С този документ, парафиран във военната база в Дейтън на 21 ноември 1995 г. след триседмични преговори с посредничеството на САЩ, Босна и Херцеговина бе разделена на две административни единици - Мюсюлманско-хърватска федерация, заемаща 51 процента от територията, и Република Сръбска, заемаща 49 процента, които имат общо председателство /президентство/, двукамарен федерален парламент, централно правителство, съд и централна банка. Дейтънското споразумение има общо 11 анекса, които уреждат военните, политическите и гражданските аспекти на мира. Анекс 4 сега е конституцията на Босна и Херцеговина. Споразумението, постигнато в Дейтън, бе подписано официално на 14 декември 1995 г. в Париж. И тримата президенти, подписали споразумението, починаха, а оригиналният документ е изгубен. Две десетилетия след подписването му споразумението се оценява различно - от неприемливо до отживяло и ненужно - и политиците в Босна и Херцеговина изтъкват нуждата то да бъде преразгледано. Турският президент Реджеп Тайип Ердоган заяви, че терористичният акт в Манбидж, който днес отне живота на няколко американски военни, може да е бил извършен с цел да повлияе на решението на САЩ да изтеглят войските си от Сирия, предаде ТАСС. \"В резултат на взрива в Манбидж са загинали 27 души, в това число петима американски военни. Не изключвам това да е бил извършено, за да повлияе на решението на САЩ да изтеглят войските си от Сирия\", заяви Ердоган на пресконференция след разговори с президента на Хърватия Колинда Грабар Китарович. Турският президент също така обеща да продължи борбата срещу бойците от терористичната организация \"Ислямска държава\". Взривът избухнал в центъра на Манбидж в ресторант, в който в момента на експлозията се предполага, че е имало най-малко 15 американски военни. Броят на ранените американски войници не е уточнен.", "date": "2019.01.16", "title": "Ердоган: 20 са убитите в Манжидж, 5 са американски войници"}
{"url": "https://www.24chasa.bg/novini/article/7248647", "text": "Верижна катастрофа на кръстовището на столичния бул. „България“ и „Тодор Каблешков“ затрудни за кратко движението в час пик в София. Инцидентът е станал около 18.00 ч., предаде Няма пострадали при катастрофата, има материални щети по автомобилите. Ударили са се три коли. Едната от тях се е блъснала в светофарна уредба. На място са пристигнали екипи на полицията и пътна помощ. Движението в района се регулира от пътни полицаи.", "date": "2019.01.16", "title": "Верижна катастрофа в София затрудни движението"}
{"url": "https://www.24chasa.bg/novini/article/7248655", "text": "Европейският парламент прие днес резолюция, в която се отчита, че насилието и дискриминацията срещу жените все още съществуват в ЕС. Според евродепутатите институциите на ЕС не защитават достатъчно върховенството на закона и европейските ценности, съобщи пресслужбата на ЕП. Европейският парламент осъжда възхода на крайнодесните движения, както и омаловажаването на езика на омразата. В някои страни от ЕС се нарушават основните права на мигрантите и търсещите убежище, се допълва в документа. Резолюцията осъжда всички видове насилие срещу жените и призовава държавите в ЕС, които все още не са одобрили Истанбулската конвенция, да направят това \"незабавно\". ЕП осъжда действията, предприети в някои страни от ЕС, за отслабване на разделението на властите и независимостта на съдебната система. Евродепутатите порицават институциите на ЕС за \"тяхната неефективност за прекратяването на сериозните и постоянни нарушения\" на ценностите в Общността. Върховенството на закона трябва да се оценява редовно и безпристрастно, на основата на обективни показатели във всички държави от ЕС, се добавя в резолюцията. ЕП осъжда нарастващите ограничения на свободата на словото и свободата на събранията в ЕС, и допълва, че подаването на сигнали за нарушения е от решаващо значение за разследващата журналистика и свободата на медиите. ЕП изразява дълбока загриженост от заплахите, натиска и опасностите, пред които са изправени европейските журналисти. Евродепутатите заявяват, че езикът на омразата се омаловажава и осъждат възхода на крайнодесните движения. Те подчертават необходимостта от борба с нарастването на антисемитизма и ислямофобията, както и с продължаващата дискриминация на лесбийките, гейовете, бисексуалните, транссексуалните и интерсексуалните хора (ЛГБТИ) в ЕС. ЕП изразява съжаление, че през миналата година не е имало \"никакво значително подобрение\" по отношение на приобщаването и основните права на ромите. ЕП призовава Съвета на ЕС да прекрати застоя в преговорите по промяна на правилата за миграцията. Евродепутатите насърчават националните власти да улеснят предоставянето на хуманитарни визи на търсещите международна закрила. ЕП посочва нарушенията на правата на мигрантите и търсещите убежище в някои страни от ЕС, като неосигуряването на ефективен достъп до процедури за убежище или на ясна информация за правните средства за защита след решение за връщането им.", "date": "2019.01.16", "title": "Европейският парламент: Основните права са застрашени в няколко държави от ЕС"}
{"url": "https://www.24chasa.bg/novini/article/7248491", "text": "Испанският министър-председател Педро Санчес призова днес от трибуната на Европейския парламент в Страсбург за по-социална Европа, с цел противопоставяне на възхода на еврофобите, предаде Франс прес, цитирана от БТА. Агенцията определя речта като опит на Санчес да се наложи като \"силния човек\" в отслабеното социалистическо семейство преди изборите за Еп през май. \"Намираме се в повратен момент. 26 май ще отвори нов политически цикъл\", изтъкна Санчес в полупразната пленарна зала. Той призова \"да дадем нова легитимност на Европа, за да може тя да се изправи пред новите предизвикателства\". \"Трябва да защитаваме Европа, за да може тя да защитава своите граждани и да се защитава срещу онези, които искат да я унищожат\", прикани още испанският премиер. По-нататък Санчес говори пространно в полза на по-социална Европа, способна да регулира глобализацията, която увеличава неравенството и подхранва антиевропейската реторика. \"Не можем да приемем младите да живеят по-зле от предишните поколения\", заяви Санчес. Франс Тимерманс, кандидатът на европейските социалисти за следващ председател на Европейската комисия, приветства \"вдъхновяващата реч\" на испанския премиер. Германският евродепутат Удо Булман, председател на групата на социалистите в ЕП, беше ентусиазиран от изказването, което \"много му харесало\". Кандидатът на Европейската народна партия за наследник на председателя на ЕК Жан-Клод Юнкер, Манфред Вебер, обаче премина в офанзива и разкритикува испанския лидер. Вебер подчерта несигурността около испанското правителство, което \"не е в състояние да си осигури мнозинство в парламента за своя бюджет за 2019 г.\", и подложи на критика политическите договорки на Санчес. Испанският премиер отговори, че ако трябва да търси стабилност в регионите или страната, предпочита шведския пример пред този в Андалусия, където Народната партия, част от семейството на ЕНП, се съюзи с крайнодясна формация. След като загубиха властта във Франция и Италия, европейските социалдемократи са изтощени и търсят нова фигура, която да се опита да мобилизира отново техните избиратели, отбелязва Франс прес.", "date": "2019.01.16", "title": "Испанският премиер: Трябва да защитаваме Европа от онези, които искат да я унищожат"}
{"url": "https://www.24chasa.bg/novini/article/7248434", "text": "Президентът на Република България Румен Радев поздрави по телефона председателя на БСП Корнелия Нинова по случай 50-годишния й юбилей и изпрати поздравителен адрес. Той беше връчен в централата на партията от началника на кабинета му Иво Христов. “Запазете своята борбеност и сила на духа, с които спечелихте доверието на своите съпартийци. Пред Вас стои най-отговорната мисия за всички съвременни политици: да съхраним демокрацията и да изведем България на пътя на свободата, справедливостта и благоденствието”, пише в поздравителния адрес до Нинова. Лично да я поздрави в централата на БСП дойде вицепрезидентът Илияна Йотова. Това съобщиха от пресцентъра на БСП. Поздрави Нинова получи и от Омбудсмана Мая Манолова, посланици, организациите на БСП от цялата страна, кметове, политически партии, представители на бизнеса и неправителствени организации. Сред поздравилите Нинова са: Димитър Манолов - президент на КТ “Подкрепа”, Димитър Стоянов - главен секретар на президента, председателя и членове на ЦИК, Радосвет Радев - председател на Българска стопанска камара, Васил Велев - Асоциация на индустриалния капитал в България, Васил Василев - Общобългарски комитет “Васил Левски”, Пламен Димитров - председател на КНСБ, Васил Божков - председател на Съвета на директорите на “НОВЕ” АД - холдинг, Валентин Златев - генерален директор на Лукойл - България ЕООД; Силва Зурлева - член на борда на директорите на Нова тв, Дидие Щосел - вицепрезидент на НОВА тв, Антоанета Барес - Изпълнителен директор на Национална компания “Индустриални зони”.", "date": "2019.01.16", "title": "Вижте кой поздрави Корнелия Нинова за юбилея й (Снимки)"}
{"url": "https://www.24chasa.bg/novini/article/7248443", "text": "Четирима американски военни са били убити и трима - ранени при атака в северния сирийски град Манбидж срещу патрул на международната антиджихадистка коалиция, заяви представител на американските власти, пожелал анонимност и цитиран от Ройтерс. Според неправителствената мониторингова организация Сирийски център за наблюдение на правата на човека при нападението са загинали 16 души, сред които двама американски войници, съобщи БТА. Говорител на антиджихадистката коалиция потвърди, че американски военни са убити при атаката, но не посочи конкретни числа. Отговорност за нападението пое джихадистката групировка \"Ислямска държава\". Тя каза, че атаката е била извършена от атентатор самоубиец.", "date": "2019.01.16", "title": "Четирима американски военни убити при атака в Манбидж"}
{"url": "https://www.24chasa.bg/novini/article/7248459", "text": "Президентът на Русия Владимир Путин ще представи позицията на Москва за Косово по време на утрешните разговори в Белград, съобщи неговият съветник Юрий Ушаков, цитиран от Танюг и БТА. \"Тази позиция е ясна, консистентна и основаваща се на международни и правови рамки, включително и съдържащите се в резолюция 1244 на Съвета за сигурност на ООН\", каза Ушаков в навечерието на посещението на Путин в Белград. Русия ще подкрепи взаимно приемливо решение, до което стигнат Белград и Прищина, но смята, че каквото и да е решение трябва да съответства на международното право и да бъде потвърдено в Съвета за сигурност на ООН. \"Това /решение/ наистина трябва да бъде приложено\", каза Ушаков на пресконференция в Москва.", "date": "2019.01.16", "title": "Путин представя позицията на Русия за Косово за разговори в Белград утре"}
{"url": "https://www.24chasa.bg/novini/article/7247855", "text": "Британската премиерка Тереза Мей каза днес, че иска да установи какъв вид споразумение за Брекзит би получило подкрепата на депутатите, предаде Ройтерс. Тя говори в парламента в Лондон ден след като договорената от нея сделка за напускането на ЕС бе отхвърлена с огромно мнозинство, предава БТА. \"Целта на упражнението е да чуем възгледите на Камарата (на общините), да разберем вижданията на депутатите, така че да можем да определим какво би спечелило подкрепата на тази Камара и да изпълним онова, за което народът се произнесе на референдума\", каза Мей, отговаряйки на депутатски въпроси. Великобритания няма да продължи изтичащия на 29 март срок на действие на член 50 от Лисабонския договор за ЕС, който определя регламента и сроковете за излизането й от съюза, въпреки отхвърлянето от парламента на проектоспоразумението с Брюксел, подчерта премиерката. Според Мей има два начина да се избегне Брекзит без споразумение. \"Първият е да се постигне споразумение, вторият - да бъде отменен член 50\", каза Мей, като добави, че британското \"правителство няма да прибегне\" до втория вариант. Тя обаче посочи, че \"ЕС би приел удължаване на срока по чл. 50 само ако е ясно, че е налице план за придвижване към споразумение\". Говорител на Тереза Мей каза днес, че политиката на правителството е Великобритания да напусне митническия съюз с ЕС, за да може да сключва търговски споразумения с други страни, и това е \"един от принципите, към които се придържаме в преговорите\". На обратната позиция е лидерът на опозиционната Лейбъристка партия Джереми Корбин, който настоява за споразумение, при което Великобритания да остане в митническия съюз. Това е една от причините, поради която лейбъристите гласуваха снощи срещу споразумението с ЕС, предложено от Тереза Мей.", "date": "2019.01.16", "title": "Мей: Искам да разбера какво споразумение за Брекзит ще подкрепят депутатите (Обновена)"}
{"url": "https://www.24chasa.bg/novini/article/7248254", "text": "В отговор на въпрос за либийския танкер \"Бадр\" директорът на \"Гранична полиция\" главен комисар Светлан Кичиков каза пред журналисти, след участие във вътрешна комисия, че въвод на танкера не е правен, предаде БТА. По думите му Гранична полиция е спазила процедурите и допълни, че има инструкция, която регулира начина, по който се извършват гранични проверки и смяна на екипажите. Според нея това се случва, след като бъдат представени в гранична полиция документи, от които да бъдат видни - корабния агент, списък на стария и новия екипаж, а в конкретния случай е имало също искане за издаване на визи на стария екипаж, понеже са лица на трети страни. Главен комисар Кичиков разясни, че е имало искане от пристанищните власти за оказване на съдействие за смяна на екипажа. По думите му те са органът, който осъществява този контрол. И допълни, че в гранична полиция има и писмо, с което е казано, че корабът вече има ново име и нов корабособственик. Като уточни, че с други документи граничната полиция не разполага. Директорът на \"Гранична полиция\" каза още, че на 21 декември лице, което да е бъде като частен съдебен изпълнител не е присъствало, и не е било необходимо при смяната на екипажа. На въпрос защо гранична полиция е изпълнила исканите от нея действия при висящ съдебен спор Кичиков отговори, че документ, от който това да е видно, при тях няма. Вътрешният министър Младен Маринов коментира, че Морска администрация е органът, който общо казано регистрира плавателните съдове, а гранична полиция извършва своите гранични процедури на база искане от администрацията и представени документи. Преди дни стана известно, че прокуратурата в Бургас образува разследване срещу частния съдебен изпълнител Тотко Колев във връзка с превишаване на правата, като случая касае незаконосъобразна промяна на собствеността на танкера. Плавателният съд вече е върнат в Пристанище Бургас след двуседмичен престой в извънтериториални води. Министър Маринов по време на изслушване във вътрешната парламентарна комисия коментира инцидента във Войводиново, който доведе до протести, като каза, че има видеозапис отнасящ се към разследването на случая, който е предоставен на прокуратурата. Той коментира, че МВР е подпомагало действията по събарянето на незаконни имоти в селото по искане на местната власт, което влиза в задълженията на полицията. На въпрос на какъв етап са разследванията по няколко случая от миналата година като убийствата на бизнесмена Петър Христов и данъчния служител Иво Стаменов, както и откриването на втория от двамата избягали затворници от Софийския затвор Радослав Колев - Маринов каза, че по случаите се работи.", "date": "2019.01.16", "title": "Директорът на \"Гранична полиция\": На либийския танкер \"Бадр\" не е правен въвод"}
{"url": "https://www.24chasa.bg/novini/article/7248258", "text": "Бизнес клиентите на А1 вече могат да закупят електронни винетки за всички свои служебни автомобили наведнъж, без да чакат с часове в пунктовете за продажба. Чрез подаване на едно заявление към своя акаунт мениджър с придружаваща декларация по електронен път компаниите ще могат да заявят винетки за по 100 броя служебни автомобили в една поръчка. Те ще имат и възможността да правят няколко поръчки наведнъж, като няма ограничение в общия брой закупени е-винетки. Клиентите ще получат потвърдителен мейл и разписките за всички активирани винетки. Те могат да се заплатят и по банков път със следващата месечна фактура. Новите винетки се предлагат в търговската мрежа на А1 от 21 декември. Освен в магазините на компанията, винетките могат да бъдат закупени и онлайн на a1.bg, както и през приложението Моят А1. Необходимо е единствено да се посочат типът на превозното средство, както и данните на автомобила. В магазините на А1 клиентите могат да закупят своята е-винетка както в брой, така и с дебитна или кредитна карта, а при покупка онлайн на сайта на телекома не е необходима предварителна регистрация. Клиентите, които са закупили винетка през а1.bg като регистрирани потребители, ще имат достъп и до история на покупки и данните за своите автомобили, които ще могат да се ползват лесно и удобно и при следващи поръчки. В момента А1 е първият и единствен телеком в България, който предлага всички видове електронни винетки за 2019 г. Скоро А1 ще предложи и допълнителни функционалности - получаване на SMS при активация на е-винетка и при наближаване на крайния срок на нейната валидност. Електронната винетка е достъпна в търговската мрежа на А1 в партньорство с „Интелигентни Трафик Системи” ЕАД, които са единственият национален доставчик на услуги за електронно събиране на такса за изминато разстояние и официален партньор на АПИ. Допълнителна информация за електронните винетки можете да видите на www.a1.bg/e-vinetki.", "date": "2019.01.16", "title": "А1 предлага електронни винетки за всички автомобили наведнъж за бизнес клиентите си"}
{"url": "https://www.24chasa.bg/novini/article/7248225", "text": "Депутат от Консервативната партия на британския премиер Тереза Мей внесе законопроект, предвиждащ втори референдум за излизането на Великобритания от Европейския съюз, предаде Ройтерс. Проектът, предложен от Доминик Грийв, който и преди е призовавал за втори референдум, едва ли ще бъде придвижен напред в законодателния процес, тъй като зависи от подкрепата на правителството, а Мей е против ново допитване до гражданите, отбелязва агенцията. Внасянето на законопроекта беше по-скоро символично и текстът не беше подложен на дебати. Мярката е формулирана като \"законопроект, упълномощаващ подготвянето на референдум за бъдещите отношения на Великобритания с Европейския съюз\".", "date": "2019.01.16", "title": "Британски консерватор внесе законопроект за втори референдум за Брекзит"}
{"url": "https://www.24chasa.bg/novini/article/7248272", "text": "Румънският президент Клаус Йоханис поиска от правителството да направи в кратък срок задълбочен анализ на закон, позволяващ предсрочно освобождаване на затворници като компенсация за излежаване на присъдата при неподходящи условия в затвора, предаде Аджерпрес. \"Искам от правителството на Румъния да направи в кратък срок задълбочен анализ и да предложи решения. Тези решения трябва да дойдат от правителството, от министерството на правосъдието. Може да влезе с бърза процедура в парламента, да се коригира законодателството. Единственото нещо, което не е приемливо, е всеки да търси виновни, вместо да търси решения\", заяви президентът, предава БТА. Той изтъкна, че сигурността на румънските граждани не подлежи на преговаряне. Темата за предсрочното освобождаване на затворници съгласно закон от юни 2017 г. стана актуална през последните дни, след като 25-годишен младеж беше убит през уикенда в централния град Медиаш след конфликт в нощно заведение, а за престъплението бяха задържани трима мъже, двама от които освободени предсрочно от затвора. Кървавото престъпление предизвика вълна от реакции, включително призиви от страна на опозицията за оставка на министрите на правосъдието и вътрешните работи.", "date": "2019.01.16", "title": "Йоханис призова да се преразгледа закон, позволяващ предсрочно освобождаване на затворници"}
{"url": "https://www.24chasa.bg/novini/article/7248265", "text": "Лидерът на британските лейбъристи Джереми Корбин откри дебатите по внесения от него вот на недоверие срещу правителството на премиера Тереза Мей, предадоха световните агенции. Корбин внесе вота снощи, след като Камарата на общините отхвърли с голямо мнозинство споразумението на Мей с ЕС за Брекзит, предаде БТА. Лидерът на лейбъристите заяви, че министър-председателката оглавява едно \"зомби правителство\". Кабинетът трябва да свика нови избори, след като сделката на Мей за Брекзит бе отхвърлена от долната камара на парламента, призова той. \"Ако едно правителство не може да прокара законодателството си през парламента, то трябва да се отиде на нови избори, за да се получи нов мандат\", каза Корбин. Лидерът на лейбъристите обвини министър-председателката, че е пропиляла две години в преговорите за Брекзит, като е действала в името на своите \"тесни партийни интереси\" въпреки силното несъгласие както на депутатите консерватори, подкрепящи оставането в ЕС, така и на депутатите консерватори, подкрепящи Брекзит. По повод призивите на Корбин за нови избори, Мей заяви, че изборите биха били най-лошото нещо, което може да направи Великобритания сега, и това би означавало отлагане на Брекзит, предаде Ройтерс. Тя изрази увереност, че правителството може да спечели вота на недоверие в парламента днес. Едни предсрочни парламентарни избори биха задълбочили разделението, когато страната се нуждае от единство, биха предизвикали хаос, когато има нужда от сигурност, и биха предизвикали закъснение в момент, в който страната трябва да се придвижи напред, предупреди Мей.", "date": "2019.01.16", "title": "Започват дебатите по внесения от Корбин вот на недоверие срещу правителството на Мей в британския парламент"}
{"url": "https://www.24chasa.bg/novini/article/7248305", "text": "Командирът на Обединения център за въздушни операции на НАТО в Торехон, Испания, (САОС TJ) генерал-лейтенант Рубен Серверт е на двудневно официално посещение в България, съобщиха от пресцентъра на Министерство на отбраната. Днес той проведе среща със заместник-командира на Военновъздушните сили бригаден генерал Петьо Мирчев в Командването на ВВС. Генерал-лейтенант Рубен Серверт се запозна със способностите на българските ВВС за изпълнението на мисията по охрана на въздушното пространство (Air Policing) самостоятелно и съвместно с други страни-членки на НАТО. Обсъдени бяха въпроси, свързани с взаимодействието на българските ВВС и Обединения център за въздушни операции на НАТО в Торехон при планирането и реализирането на въздушни операции. По време на срещата бяха коментирани и възможностите за участие на офицери от българските ВВС в тренировки, учения и курсове за повишаване на квалификацията, организирани от CAOC Торехон.", "date": "2019.01.16", "title": "Командирът на Обединения център за въздушни операции на НАТО в Торехон е на посещение у нас"}
{"url": "https://www.24chasa.bg/novini/article/7248306", "text": "Кремъл окачестви днес като \"абсурдни\" и\"глупави\" твърденията на някои американски медии, че президентът на САЩ Доналд Тръмп може да е работил за Русия, предаде Асошиейтед прес, цитирана от БТА. \"Това са пълни глупости, какво има да се коментира тук?\", каза в отговор на журналистически въпрос Юрий Ушаков, помощник на руския президент Владимир Путин, цитиран от АП и ТАСС. \"Нещата вече отиват толкова далече, че е даже неудобно да се говори. Как може президентът на САЩ да бъде агент на друга държава?\", попита с недоумение той. По-рано днес същата тема бе засегната и от руския външен министър Сергей Лавров на обзорната му пресконференция в Москва. Той бе запитан дали Русия би публикувала протокола от разговора на четири очи между президентите Доналд Тръмп и Владимир Путин при първата им официална двустранна среща в Хамбург през 2017 г. Лавров отхвърли идеята, като каза, че това противоречи на основните правила на дипломацията. Според него подобни искания са израз на незаконна намеса в конституционните правомощия на президента на САЩ да провежда външната политика на страната. А по повод самата поява на предположения, че Тръмп може да е действал като руски агент, Лавров отбеляза, че те свидетелстват за срива на журналистическите стандарти в американските медии.", "date": "2019.01.16", "title": "Кремъл: Предположенията, че Тръмп може да е руски агент, са пълни глупости"}
{"url": "https://www.24chasa.bg/novini/article/7248311", "text": "Военните окръжия в областните градове приемат документи на желаещи за начална и специална военна подготовка през 2019 г., съобщиха от пресцентъра на Министерство на отбраната. На сайта на Централното военно окръжие (www.comd.bg) с дата 11 януари 2019 г. са публикувани обявите за български граждани, които желаят да получат начална или специална военна подготовка през 2019 г. Те трябва да отговарят на изискванията на чл. 59 от Закона за резерва на Въоръжените сили на Република България. Единен център за начална военна подготовка - град Плевен Период на обучение: 11 март – 5 април 2019 г. (Срок за подаване на документи: 15 февруари 2019 г.) 30 септември – 25 октомври 2019 г. (Срок за подаване на документи: 16 август 2019 г.) Национален военен университет „Васил Левски“, Факултет „Общовойскови“ – град Велико Търново Период на обучение: 13 май – 7 юни 2019 г. (Срок за подаване на документи: 29 март 2019 г.) 24 юни – 19 юли 2019 г. (Срок за подаване на документи: 10 май 2019 г.) Национален военен университет „Васил Левски“, Факултет „Артилерия, ПВО и КИС“ – град Шумен Период на обучение: 26 август – 20 септември 2019 г. (Срок за подаване на документи: 12 юли 2019 г.) Висше Военноморско училище „Н. Й. Вапцаров“ - град Варна Период на обучение: 15 юли – 9 август 2019 г. (Срок за подаване на документи: 31 май 2019 г.) *** Обучението в курсове по специална военна подготовка се провежда само с български граждани, успешно завършили курс по „начална военна подготовка”. През 2019 г. обучението за специална военна подготовка ще се проведе, както следва: Национален военен университет „Васил Левски“, Факултет „Общовойскови“ – град Велико Търново Курс „Тактика на мотопехотните войски“ Период на обучение: 8 април – 19 април 2019 г. (Срок за подаване на документи: 22 февруари 2019 г.) Национален военен университет „Васил Левски“ факултет „Артилерия, ПВО и КИС“ – град Шумен Курс „Комуникационни и информационни системи във Въоръжените сили“ Период на обучение: 3 юни – 14 юни 2019 г. (Срок за подаване на документи 19 април 2019 г.) 9 септември – 20 септември 2019 г. (Срок за подаване на документи 26 юли 2019 г.) Висше Военноморско училище „Н. Й. Вапцаров“ – град Варна Курс „Военноморска подготовка“ Период на обучение: 12 август – 30 август 2019 г. (Срок за подаване на документи 28 юни 2019 г.) За времето на обучението по начална и специална военна подготовка на кандидатите се осигурява: настаняване, хранене и униформа; безплатно медицинско обслужване; задължително застраховане.", "date": "2019.01.16", "title": "И през 2019 г. български граждани могат да получат началнаж"}
{"url": "https://www.24chasa.bg/novini/article/7248320", "text": "Във връзка с изявления на представители на автобусния бранш, че искат да останат на винетка вместо на тол такса при движение по републиканската пътна мрежа след 16 август т.г., регионалното министерство информира, че екип на Световната банка разработва варианти за тарифиране, които предстои да бъдат предложени за публично обсъждане, съобщиха от пресцентъра на държавното ведомство. МРРБ е отворено за предложения, които ще бъдат дискутирани. Стремежът ни е да бъдат взети решения, които удовлетворяват всички заинтересовани страни. МРРБ е институция, която отстоява принципа на пълна прозрачност и публичност при вземането на важни и отговорни решения, независимо дали засягат пряко гражданите или бизнеса. В този смисъл оставаме отворени за срещи, разговори и дебати по тези важни теми, които засягат справедливостта и равнопоставеността на всички субекти в този сектор на икономиката. Очакваме новата система за таксуване да осигури по-високи приходи, които ще бъдат инвестирани изцяло в модернизация на пътната инфраструктура. Това ще осигури по-голяма безопасност, комфорт и сигурност при пътуване, както и по-ниски експлоатационни разходи за фирмите, които осъществяват междуградски превози.", "date": "2019.01.16", "title": "Регионалното министерство: Ще има публично обсъждане на толтаксите за превозвачите"}
{"url": "https://www.24chasa.bg/novini/article/7248323", "text": "Министърът на околната среда и водите Нено Димов ще се съобрази с днешното   приети от Министерски съвет с решение 821/29.12.2017 г., съобщиха от пресцентъра на Министерство на околната среда и водите. Министър Димов винаги е заявявал, че ще изчака окончателното решение на съда, преди да предприеме каквито и да било действия по изпълнение на промените в Плана за управление на НП „Пирин“. В тази връзка от приемане на промените в Плана досега не са процедирани никакви последващи устройствени планове или инвестиционни предложения, произтичащи от решение 821/29.12.2017 г. на Министерския съвет.", "date": "2019.01.16", "title": "Министър Димов ще се съобрази с днешното решение на ВАС за НП „Пирин“"}
{"url": "https://www.24chasa.bg/novini/article/7248309", "text": "Следваме една последователна политика по отношение на летище \"София\". Действията на БСП са предвидими и следват тяхната ясна политическа логика. Те винаги са се обявявали против концесиите, а са правили едни от най-големите концесии в страната. Вчера г-н Свиленски е предоставил своите документи. Когато защитаваме национални интереси, хубаво е да действаме прагматично. Сигурно в техните доводи може да има здрав разум, така че би било полезно да ги прегледаме. Твърденията на БСП обаче са различни от подхода на БСП. Това каза транспортният министър Росен Желязков в предаването \"Лице в лице\" по  \"Ние не казваме, че друг няма да строи летище в радиус от 100 км, казваме, че държавата няма да строи други летища. В момента имаме инвестиционно предложение за летище \"София-запад\". В момента с отварянето на концесията даваме възможност за чуждестранна инвестиция\", каза още транспортният министър. \"Вчера споменах, че мястото на дебата е в Комисията на транспорта. Няма лошо БСП да сезира ЕК, но когато има конкретни предложения. Ние искаме да привлечем големи оператори, които управляват големите летища. Големите държавни летища в Европа са единици. Сравнете как изглеждат летищата в Бургас и Варна и как изглеждат сега\", допълни Желязков. \"Не знам защо се намеси Либия в спора с танкера. Появиха се твърдения за много фалшификати от страна на документи, има много неизяснени факти по този случай. Всички действия, които са изпълнени, са били в рамките на закона и на компетенциите, които имат. Твърденията, че е имало някакво насилие, са предмет на изясняване. Когато има спор между две компании дали едната дължи пари, спорът вече се отнася другаде. В момента корабът е закотвен в пристанището в Бургас. Въпрос на съдебен спор е чия е собствеността на кораба. Българската държава съдейства максимално за изясняването на случая. Сега вече предстои да се изяснят неизвестните факти\", коментира Росен Желязков. \"Готови сме на преговори с автобусните превозвачи. Трябва да се намери онзи модел, който да не позволява увеличаване на цената на превозния документ. Има достатъчно време, предстоят ни разговори с тях\", каза още министърът на транспорта. \"Нашето дипломатическо усилие е свързано с отлагането на разглеждането на пакет \"Мобилност\" в този европарламент. Когато не се спазва процедурата, това ще породи евроскептицизъм. В политиката шансовете понякога се измерват в брой гласове, а понякога е в усещане\", завърши Желязков.", "date": "2019.01.16", "title": "Росен Желязков: Имаме инвестиционно предложение за летище \"София-запад\""}
{"url": "https://www.24chasa.bg/novini/article/7248365", "text": "Британският парламент одобри законопроект, който криминализира снимането под полите на жените - действие, което вече ще се наказва с до две години затвор, предаде Франс прес. За да влезе в сила, текстът трябва да бъде подписан от кралица Елизабет Втора, но това е просто формалност, предаде БТА. Законопроектът беше внесен след кампания, водена от Джина Мартин - 27-годишна жена, станала жертва на унизителната практика през 2017 г. Двама мъже направили снимка под полата й по време на фестивал в Лондон, след което споделили я чрез мобилните си телефони. Жената опитала да накара полицията да се намеси, но поради липсата на законова уредба органите на реда били безсилни. Първоначално законопроектът бе блокиран заради възражения на депутат от управляващата Консервативна партия, който си навлече остри критики. През юли текстът бе подкрепен от правителството и внесен за разглеждане от парламента.", "date": "2019.01.16", "title": "Снимането под полите на жените вече е престъпление във Великобритания"}
{"url": "https://www.24chasa.bg/novini/article/7248351", "text": "Силен атмосферен фронт донесе пясъчни бури, градушка и дъжд в райони от Близкия изток, предаде Асошиейтед прес. В египетската столица Кайро оранжев облак от прах намали видимостта, а пешеходците се измъчиха с достигащите над 50 км/ч. пориви на вятъра, който превиваше палмовите дървета покрай река Нил, предава БТА. Прашни ветрове бушуваха днес в Израел и на Западния бряг. В района на Тел Авив падна градушка, а по-късно днес в Ерусалим се очаква сняг. В Либия дъжд, вятър и студено време увеличиха потреблението на електроенергия, което претовари електропреносната мрежа и доведе до прекъсване на тока. Пясъчните бури са обичайни в региона в края на зимата и началото на пролетта, отбелязва АП.", "date": "2019.01.16", "title": "Атмосферен фронт донесе пясъчни бури, градушка и дъжд в Близкия изток (Снимки)"}
{"url": "https://www.24chasa.bg/novini/article/7248369", "text": "Президентите на Русия и Сърбия - Владимир Путин и Александър Вучич - ще обсъдят на преговорите в Белград на 17 януари продължаването на газопровода \"Турски поток\" към Сърбия. Това заяви днес пред журналисти съветникът на руския държавен глава Юрий Ушаков, цитиран от ТАСС. \"Този въпрос ще се обсъжда. Тук все още няма да има никакви подписвания\", каза Ушаков в отговор на въпрос дали президентите на двете страни ще обсъждат на преговорите в Белград на 17-и януари възможността за продължаване на газопровода \"Турски поток\", предаде БТА. Ушаков обяви, че в руската делегация ще бъдат президентът на Газпром Алексей Милер и министърът на енергетиката Александър Новак. По думите на представителя на Кремъл след предстоящите преговори се планира да бъде подписано споразумение за сътрудничество в областта на енергетиката. \"Не мога да назова конкретно споразумение, но то се разработва и Милер е готов да го подпише. Готви решение за реконструкцията и модернизацията на подземните газови хранилища\", каза той. Сътрудничеството на двете страни в сферата на енергетиката има стратегически характер , отбелязва Ушаков. \"През 2017 година Газпром е доставил 2,1 милиарда кубически метра синьо гориво в Сърбия, което е довело до растеж на обемите с 26 процента. По предварителни", "date": "2019.01.16", "title": "Путин и Вучич ще обсъждат продължаването на \"Турски поток\" към Сърбия"}
{"url": "https://www.24chasa.bg/novini/article/7248315", "text": "Делото срещу бившия зам.-външен министър Христо Ангеличин тръгна на втора инстанция в апелативния специализиран съд след жалба срещу 2-годишната му условна присъда, наложена му за безстопанственост. Ангеличин бе осъден за това, че през 2016 г. като зам.-министър не упражнил контрол върху работата на директорите на Дирекция „Бюджет и финанси\", Дирекция „Сигурност\" и Дирекция „Управление на собствеността и материално-техническо осигуряване\" във Външно. От това настъпили щети за институцията за 214 709 евро. Толкова стрували 12 телефонни централи, закупени от фирма “Балкантел” на завишени цени. Реални щети обаче няма, тъй като парите били върнати. \"Възстановяването на вредите, причинени с престъплението е без значение за съставомерността на деянието\", каза първоинстанционният съд. Днес Ангеличин се яви в апелативния спецсъд с нов адвокат. Ще го защитава Даниела Доковска. Юристката поиска разпит на тогавашния външен министър Даниел Митов и справки от Външно дали след 2013 г. са монтирани телефонни централи за посолствата в Мадрид, Атина и Лондон, провеждани ли са процедури по ЗОП и ако да, как са били закупени централите и на каква цена. От ведомството на Екатерина Захариева трябва да отговарят и на същите въпроси за посолството в Швейцария. \"Целим да установим каква е практиката\", каза Доковска. Апелативните спецсъдии изцяло приеха исканията на защитата и отложиха делото за 12 април. Срещу Ангеличин има и друго дело за т.нар. самолетни билети, по което е съпроцесник с Даниел Митов. На първа инстанция Ангеличин получи 4 г. затвор, а Митов чу невинен.", "date": "2019.01.16", "title": "Питат Външно как купуват телефонни централи за посолства"}
{"url": "https://www.24chasa.bg/novini/article/7247884", "text": "\"Не виждам повече никакво място за маневри по Брекзит. Пътувам много из Европа като кандидат за председател на Европейската комисия, и няма един човек, който да ми е казал, че британският подход е умен.\" Това заяви в Страсбург лидерът на ЕНП в Европейския парламент и кандидат на партията за шеф на ЕК Манфред Вебер. Той изтъкна, че не са се случили прогнозите за ефекта на доминото и че всички останали членове на ЕС остават обединени в общността. Благодари и на \"приятелите ирланци\", които остават в нея. \"Главното ми послание в кампанията е: Не следвайте националистите, не следвайте егоистите - те са лъжци! Много по-добре е да реформираме ЕС, отколкото да го напускаме и разрушаваме!\" С тези думи Вебер спечели аплодисментите на пленарната зала на Европейския парламент.", "date": "2019.01.16", "title": "Вебер: Не виждам никакво място за маневри с Лондон!"}
{"url": "https://www.24chasa.bg/novini/article/7247879", "text": "С идеите си за присъствие на сили на ООН в Донбас САЩ не помагат за установяване на пряк диалог между Киев, Донецк и Луганск, а се стараят да натрапят едностранно решение, каза днес руският външен министър Сергей Лавров, цитиран от ТАСС. Според него всички въпроси, свързани с конфликта в Източна Украйна, \"трябва да се решават в пряк диалог между Киев, Донецк и Луганск при посредничеството на ОССЕ и въз основа на одобрените от Съвета за сигурност на ООН Мински споразумения. Лавров припомни руските инициативи сигурността на наблюдателите на Организацията за сигурност и сътрудничество в Европа да бъде гарантирана чрез въоръжаването им с леко стрелково оръжие или чрез създаването на специална мисия на ООН, която да ги охранява, където и те да се намират в Донбас, предаде БТА.  Западните ни колеги обаче предложиха други \"правила\", измислени от специалния представител на Държавния департамент на САЩ за Украйна Кърт Волкър, посочи Лавров. Те предвиждаха \"не да се съдейства за пряк диалог между Киев и опълчението, а да се вкара в Донбас 30-хиляден военен контингент на ООН с тежки оръжия, който да установи контрол над целия периметър от онази територия на Донбас, за която сега говорим. После да разпуснем местното опълчение, полицията, администрациите в Донецк и Луганск и да изпратим там полиция и администрация на ООН, които да решават всичко там\", посочи руският външен министър. \"При такъв вариант там не трябва да се провеждат избори, а просто вместо консенсус и компромиси между Донбас и Киев ще бъде наложено едностранно решение\", подчерта той, отхвърляйки американския план. Русия призовава западните си партньори, включително САЩ, да съдействат за началото на преговори между Киев, Донецк и Луганск по изпълнение на решенията \"Минск-2\", а да не разчитат, че Донбас ще се предаде, каза Лавров на днешната си голяма пресконференция в Москва за резултатите от дипломатическата 2018 г.", "date": "2019.01.16", "title": "Лавров: САЩ се опитват да наложат едностранно решение за сили на ООН в Донбас"}
{"url": "https://www.24chasa.bg/novini/article/7247866", "text": "Гръцките власти провеждат спасителна операция за издирване на малък двуместен самолет, който най-вероятно се е разбил в морето днес по обяд близо до град Месолонги, западна централна Гърция, съобщава в електронното си издание \"Елефтерос типос\". Както предава телевизионният канал АНТ1, сигналът е бил подаден от очевидци, според които самолетът се е спуснал рядко и е паднал в морето, предаде БТА. Засега не е уточнено дали в самолета, собственост на авиоклуб в Месолонги, е бил само пилотът или е имало и друг пътник.", "date": "2019.01.16", "title": "Издирват двуместен самолет, който според очевидци се е разбил в морето в Западна Гърция"}
{"url": "https://www.24chasa.bg/novini/article/7247764", "text": "Австрия ще подкрепи идеята да се даде на Великобритания още време за преговори, за да бъде избегнат вариантът Лондон да напусне съюза без споразумение, заяви на пресконференция днес австрийският канцлер Себастиан Курц. Той обаче подчерта, че сегашното споразумение не може да бъде предоговаряно, предаде Ройтерс, цитирана от БТА. Курц заяви, че ЕС може да спомогне за допълнително изясняване на някои от аспектите на споразумението по условията за Брекзит, но добави, че Великобритания трябва да поеме инициативата и да заяви ясно какво иска. \"Що се отнася до бъдещите отношения, съществува, разбира се, възможността определени точки да бъдат допълнително дефинирани, ако това ще помогне да бъде избегнат сценарият с твърд Брекзит\", каза Курц. \"Основната цел е да бъде избегнат твърд Брекзит. Ако се нуждаем от повече време, за да постигнем това, трябва да обмислим тази опция\", заяви той и по този начин повтори предложение на германския министър на икономиката Петер Алтмайер. Вчера британският парламент решително отхвърли споразумението на премиера Тереза Мей за излизането от ЕС и предизвика безпокойство сред евролидерите, които заявиха, че ще ускорят изготвянето на извънредни планове за възможен твърд Брекзит. Великобритания трябва да напусне на 29 март, но все повече се спекулира, че е възможно да се наложи този краен срок да бъде продължен, за да може Мей да се справи с дълбоките разногласия в редиците на своята Консервативна партия и парламента на Обединеното кралство. Холандският премиер Марк Рюте също допусна възможността излизането на Великобритания да бъде отложено, за да може да бъде избегнат вариантът за Брекзит без споразумение. Днес в Хага той заяви пред холандски медии, че ако Великобритания поиска от ЕС още време, съюзът с удоволствие ще обсъди подобно искане. Рюте обаче отбеляза, че Обединеното кралство трябва да постави на масата конкретни решения и да направи отстъпки.", "date": "2019.01.16", "title": "Курц: Основната цел е да бъде избегнат хаотичен Брекзит"}
{"url": "https://www.24chasa.bg/novini/article/7247845", "text": "Полиция и жандармерия нахлуха в къщата в петричкото село Тополница на арестувания наркотрафикант Огнян Атанасов - Тополнишкия, в момента правят обиск и претърсване в дома му, съобщи  . В същото време друга група нахлула в къщата на съседа на Атанасов - А. Трайков. Задържани са и трима от работниците на Огнян Атанасов. Според мълвата в селото се търси голямо количество наркотик. Предстоят още обиски.", "date": "2019.01.16", "title": "Обискират къщата на арестуван наркотрафикант в петричкото село Тополница"}
{"url": "https://www.24chasa.bg/novini/article/7247890", "text": "От областната служба по водите в Одрин съобщиха, че са измерени повишения в дебита на реките Марица, Арда и Тунджа, които протичат в одринския район. Повишението в нивата на реките е вследствие на обилните дъждове през последните дни в областта и топенето на снеговете на българска територия, предава БТА. Нивата на реките са повишени, но няма опасност от преливане от коритата и от наводнения, сигнализираха от областната служба по водите. Според данните, постъпили от измервателните станции, дебитът на Марица при станцията Киришхане е достигнал 219 куб.м./сек. Дебитът на Тунджа при станцията Дегирмен кою е измерен 13 куб.м.в сек. Нивото на реке Арда,която преди време преля от коритото си край Къркларели, се нормализира. Подаденият преди това червен код за опасност край станцията Йениджегьоре е заменен с жълт. Към момента измеренията дебит е 199 куб.м/сек.", "date": "2019.01.16", "title": "Повишени са нивата на Марица, Тунджа и Арда край Одрин"}
{"url": "https://www.24chasa.bg/novini/article/7247887", "text": "Парламентът отхвърли ветото на президента върху текстове от промените в Наказателния кодекс /НК/. Депутатите приеха отново оспорените разпоредби със 137 гласа \"за\" и 43 \"против\". В подкрепа на ветото на държавния глава гласуваха само от \"БСП за България\", предаде БТА. С промените в НК се дава възможност за отлагане до 48 часа на уведомяването за задържане на конкретно лице. Това се допуска, когато е налице неотложна необходимост да се предотврати настъпването на тежки неблагоприятни последици за живота, свободата или физическита неприкосновеност на други лица или когато е наложително предприемането на действия от разследващите органи, чието възпрепятстване би затруднило сериозно наказателното производство. Уведомяването за задържане на непълнолетен може да се отложи до 24 часа. В тази връзка президентът изразява притеснения от ограничаване на правото за уведомяване на трето лице при задържане и критикува законодателя, че не е конкретизирал престъпленията, за които ще се прилага тази мярка. \"Имате право на поправителен изпит по държавност и правов ред\", обърна се Филип Попов към управляващите в началото на дебатите по ветото. Той посочи, че БСП няма как да подкрепи тези разпоредби. По думите му европейската директива не изисква такива текстове. Преписали сте директивата буквално, а не смислово, коментира Попов. Според колегата му Тодор Байчев транспонирането на директивата би следвало да запази по-високото ниво на защита, каквото е у нас. Данаил Кирилов /ГЕРБ/ коментира, че крайната редакция на текстовете, постигната в правната комисия, отговаря на всички изисквания на директивата. Текстовете са съобразени и с българската правна практика и с европейския стандарт за защита на задържаните лица, посочи той. Кирилов отбеляза, че адвокатите са задължително изключени от категорията за неуведомяване. \"Ако терорист извършва посредствено извършителство, чрез вербуването и привличането на непълнолетно лице, опасано с взривно устройство, и го заловите - какво? Ще пазим правото на уведомяваме да уведоми този, в който е спусъкът да активира взрива ли\", попита Кирилов. Колегата му Димитър Лазаров добави, че не става въпрос за тайни арести, както се внушава. Христиан Митев /\"Обединени патриоти\"/ каза, че няма как да бъде подкрепено това вето, в което се казва, че едва ли не ще изчезват хора от улиците. Според него не ясно защо предвиденият механизъм за защита също е върнат за ново обсъждане.", "date": "2019.01.16", "title": "Парламентът отхвърли ветото върху промените в Наказателния кодекс (Обновена)"}
{"url": "https://www.24chasa.bg/novini/article/7247886", "text": "На първата за 2019 г. сесия в Страсбург, евродепутатите обсъдиха належащата реформа на политиката на ЕС в областта на убежището и миграцията с оглед на продължаващата хуманитарна криза в Средиземноморието и Африка. Темата бе извадена отново на дневен ред, след като миналата седмица бяха спасени 49 нелегални мигранти от два кораба в Средиземно море. Те прекараха три седмици в открито море преди да бъдат свалени на брега, изчаквайки корабите да получат разрешение да акостират в европейско пристанище. След намесата на Брюксел, корабите бяха допуснати до бреговете на Малта, а в последствие осем държави се съгласиха да ги приемат, за да подадат молби за убежище. Въпреки това обаче, същинска криза в момента в Средиземно море няма. По думите на българския депутат в ЕП Емил Радев, който от години следи темата, в момента ЕС не е свидетел на нова криза, а по-скоро се чувства парализиран от неспособността да бъде постигнато съгласие относно преразпределянето на нови 40 души. Всичко това на фона на несполучливите преговори през годините относно разпределянето на хиляди бежанци от Гърция и Италия. „Начинът, по който можем да се справим с каквито и да е предстоящи бежански или миграционни кризи е чрез завършване на реформата за убежище, така че да е ясно кой е отговорен за кандидатите за убежище, кой разглежда молбите им, както и как точно да се прави разлика между кандидати за убежище и икономически мигранти“, категоричен бе в своето изказване Радев. Според евродепутата е наложително във възможно най-кратки срокове в Съвета да бъде постигнат напредък по реформата. Нейното приключване ще премахне бремето от граничните държави на първо влизане, като Малта, Гърция, Италия и България, а също така би гарантирало, че всички държави-членки на Съюза, независимо къде се намират географски, поемат своята отговорност по отношение на бежанската криза.", "date": "2019.01.16", "title": "Емил Радев: Завършването на реформата в областта на убежището и миграцията е крайно наложителна"}
{"url": "https://www.24chasa.bg/novini/article/7247897", "text": "Румънският външен министър Теодор Мелешкану изрази съжаление във връзка с вчерашното решение на парламента в Лондон по отношение на споразумението за Брекзит и посочи, че по този начин ще се създадат проблеми за всички европейски граждани в страната, включително и румънците, предаде Аджерпрес. \"Съжаляваме, че беше прието решение, което на практика е равносилно на излизане на Великобритания без никакви юридически договорености. Това е решение на парламента, което трябва да уважим (. . .) В случай на излизане на Великобритания без никакво споразумение с ЕС, наистина ще се създадат проблеми и за румънските граждани, които са във Великобритания, и за всички европейски граждани, които живеят, учат, работят във Великобритания\", посочи Мелешкану, предаде БТА. Британският парламент отхвърли споразумението за излизането на Обединеното кралство от ЕС, което премиерът Тереза Мей договори в Брюксел. Общо 432 депутати гласуваха против, а 202 се обявиха в подкрепа на сделката на вчерашното гласуване в Камарата на общините. \"Трудно ми е сега да се произнеса за всички тези проблеми, като се има предвид, че процесът е в развитие. Уверявам ви, че от наша страна ще има пълна готовност да направим всичко, което е по силите ни, така че оттеглянето на Великобритания да бъде регламентирано и базирано на юридически документи\", посочи още министърът. Мелешкану изтъкна, че Румъния в качеството си ротационен председател на Съвета на ЕС е на разположение за намирането на каквито и да било възможности за продължаване на диалога.", "date": "2019.01.16", "title": "Румъния: Брекзит без споразумение би създал проблеми за европейските граждани в страната"}
{"url": "https://www.24chasa.bg/novini/article/7246514", "text": "Отпадане на уседналостта за европейски и местни избори, предлага ДПС с промени в Изборния кодекс, внесени между двете четения на проекта. Иска се отмяна на текста, с който от избирателните списъци за евровота се заличават лицата, които имат настоящ адрес на територията на държава, която не е член на ЕС, както и отпадане на изискването за 3-месечна уседналост. За местните избори пък вече няма да важи 6-месечната уседналост по настоящ адрес, ако мине предложението на Йордан Цонев и Хамид Хамид. ДПС разписва нови правила за преференциите и завишаване на праговете, които се обвързват съответно с районната, националната и общинската избирателна квота в зависимост от вида на вота. ДПС иска и отпадане на забраната да се агитира на друг език освен българския. В Изборния кодекс да се запише, че “в случаите, когато кампанията се води на друг език, се осигурява превод на български език”, предлагат от партията на Мустафа Карадайъ. Искат в помещенията на всяка избирателна комисия да се поставят по две камери за онлайн наблюдение, които да следят входа на помещението и масата за работа на комисията, но така, че да не нарушават тайната на вота. От БСП пък предлагат пак да има пряк избор на кметове в населени места със 150 души, а не както е сега - от 350 жители нагоре. Не ЦИК, а общинските избирателни комисии да теглят жребия за номерата в бюлетините за кметове и общински съветници, искат още червените. И това да става месец преди вота.", "date": "2019.01.16", "title": "ДПС опитва да бутне уседналостта, вкарва агитация на чужд език"}
{"url": "https://www.24chasa.bg/novini/article/7247914", "text": "Ако британският премиер Тереза Мей иска да постигне компромис между партиите за Брекзит, първото, което трябва да направи, е да отсрочи датата 29 март за излизане от ЕС, каза днес шотландският първи министър Никола Стърджън, цитирана от Ройтерс и БТА. Мей понесе вчера тежка загуба в парламента при гласуването за постигнатото от нея споразумение за излизане от ЕС. ЕС заявява, че би могъл да отложи крайния срок за Брекзит, ако Лондон представи основателни причини. Стърджън добави обаче, че политическите затруднения за реализирането на Брекзит означават, че най-удачният вариант сега е да се предложи втори референдум по въпроса. Мей \"изглежда няма никаква ясна представа какви да са последващите стъпки и ми се струва, че тя не е готова да изостави или да отстъпи от никоя от своите \"червени линии\", за да отвори път за някакви нови идеи\", каза Стърджън, като обобщи телефонния си разговор с Мей снощи след гласуването. Но попитана дали нейната Шотландска национална партия може да подкрепи споразумение за митнически съюз по модела на Норвегия, който би могъл да събере повече подкрепа в парламента, тя отговори: \"Мисля, че сега вече сме изпуснали влака\". \"Не виждам възможност как това може да бъде договорено до 29 март, но ако (Мей) поиска да открие поле за някакви дискусии, отправната точка трябва да бъде отлагането на срока по чл.50 (определящ крайният срок за Брекзит)\", заяви тя пред Би Би Си. Въпреки това според Брекзит е показал, че най-добрият дългосрочен вариант за Шотландия е независимост. Първият минвистър на Шотландия, която гласува за запазване на британското членство в ЕС, отдавна твърди, че най-добрият вариант за Обединеното кралство е да остане в общия пазар и митническия съюз.", "date": "2019.01.16", "title": "Никола Стърджън: Мей трябва на първо място да отложи датата на Брекзит"}
{"url": "https://www.24chasa.bg/novini/article/7247905", "text": "Над 30 пътници са били отвлечени вчера от предполагаеми сепаратисти в англоезичен район на Югозападен Камерун, където се води въоръжен конфликт, съобщиха днес местен източник и неправителствена организация, цитирани от Франс прес. \"Над 30 души бяха отвлечени вчера на пътя между Буеа и Кумба\", съобщи близък до местните власти източник, потвърждавайки информация от НПО в района, предава БТА. Автобусите са били нападнати от въоръжени мъже, за които се предполага, че са членове на воюващите от една година сепаратисти, настояващи за създаване на независима англоезична държава. Сепаратистите все по-често отвличат военни, представители на местните власти и полицаи, както и цивилни в двете англоезични области на Югозападен и Северозападен Камерун, за да поддържат натиска над правителството и за да получават откупи, чрез които финансират въоръжената си дейност. ", "date": "2019.01.16", "title": "Сепаратисти в Камерун отвличат пътници от автобуси"}
{"url": "https://www.24chasa.bg/novini/article/7247916", "text": "Вотът на доверие към гръцкото правителство, който ще бъде гласуван тази вечер, не се отнася до намирането на конюнктурно мнозинство,а има за цел формирането на едно \"ново прогресивно мнозинство\", заяви при дебата в гръцкия парламент вицепремиерът и министър на икономиката и развитието Янис Драгасакис, съобщи агенция АНА-МПА. Драгасакис изрази увереност, че правителството ще получи вот на доверие и ще излезе от него политически укрепнало и по-еднородно. Гръцкият вицепремиер прогнозира също, че Преспанското споразумение ще бъде ратифицирано, \"защото съществува парламентарно мнозинство в подкрепа на това споразумение и в крайна сметка това мнозинство ще намери израз\". Йоанис Драгасакис отхвърли обвиненията на опозицията, че правителството привлича подкрепата на депутати с различни политически сделки. Той каза, че от началото на мандата на парламента 16 депутати са сменили парламентарните си групи, като са преминали именно към опозиционните Нова демокрация и Движение за промяна. \"Когато някой напуска една партия, за да отиде в Нова демокрация, това се нарича сътрудничество (...) Когато някой се присъединява или си сътрудничи със СИРИЗА, това се нарича сделка\", каза Драгасакис. Вотът на доверие към кабинета на Алексис Ципрас ще бъде гласуван днес около полунощ. Според анализаторите той ще получи мнозинство, макар и крехко, с подкрепата на четирима депутати от Независими гърци, един от Потами и един-двама независими.", "date": "2019.01.16", "title": "СИРИЗА търси създаването на \"ново прогресивно мнозинство\" в гръцкия парламент"}
{"url": "https://www.24chasa.bg/novini/article/7247936", "text": "50-годишен и жена на 45 г. от Пловдив са задържани заради присвояване на над 600 000 лева от еврофондове, съобщиха от окръжната прокуратура в града. Според събраните доказателства престъплението е извършено в периода от 12 октомври 2017 г. до януари 2019. Двамата са предоставяли неверни сведения в бюрата по труда в Пловдив, Раковски, Велинград, Котел, Харманли и Сливен, за да получат пари по проектите \"Работа\" и \"Обучение и заетост\". Пловдивчаните са изтеглили и пари от банковите сметки на 101 души, като използвали картите им. Предвиденото наказание за извършените от тях престъпления е от 5 до 15 г. затвор и глоба от 10 хиляди до 30 000 лева.", "date": "2019.01.16", "title": "Арестуваха двама от Пловдив, присвоили над 600 000 лева по европроекти"}
{"url": "https://www.24chasa.bg/novini/article/7247945", "text": "Бургазлия, осъждан 26 пъти, остава в ареста с постоянна мярка за неотклонение \"задържане под стража\" заради кражба на 8 джанти и 8 автомобилни гуми. Това реши днес съда на свое заседание. Задържаният е с инициали Красимир А. Той е извършил последната кражба на 22 декември миналата година. Джантите и гумите са оценени общо на 642 лева, предаде БТА. Според държавното обвинение, предложило най-тежката мярка за неотклонение, Красимир А. може да се укрие или извърши друго престъпление. Днешното определение на Районен съд - Бургас може да бъде обжалвано.", "date": "2019.01.16", "title": "Бургазлия, осъждан 26 пъти, остава в ареста за кражба на джанти и гуми"}
{"url": "https://www.24chasa.bg/novini/article/7247962", "text": "В Северна Митровица днес бе отбелязана първата годишнина от все още  , съобщи агенция МИА. Членове на семейството, сътрудници и граждани от Северна Митровица положиха цветя и запалиха свещи на мястото, където на 16 януари сутринта миналата година бе убит Иванович, един от най-острите критици на действията на Белград в Косово, предаде БТА. Сред присъстващите бе министърът на търговията на Сърбия Расим Ляич. Медиите в Прищина отеблязват, че не присъстваше нито един представител на най-голямата партия на косовските сърби - Сръбската листа. Косовските следователи подозират за убийството Милан Радойчич - отговорен представител от Сръбска листа. Близката сътрудничка на Иванович Ксения Божович каза пред присъстващите, че освен размяна на политически послания и полемики между Белград и Прищина, досегашното разследване не е дало никакви резултати и извършителите и поръчителите на убийството още са неизвестни. Тя изрази разочарование от международните представители, които обещали да присъстват на отбелязването на годишнината от убийството, но само ден по-рано отказали посещението. Иванович бе убит на днешния ден преди една година недалече от дома си, пред централата на неговата партия в северна Митровица. На 23 ноември миналата година в широкомащабна акция в северно Косово косовските специални части апестуваха трима членове на сръбското малцинство, двама от които членове на косовската полиция, заподозрени в участие в убийството. Съдът в Прищина удължи ареста им до края на февруари. Милан Радойчич, който бе основният заподозрян, успя да се укрие и се спаси от задържане от полицията.", "date": "2019.01.16", "title": "В Северна Митровица днес отбелязват една година от все още неразкритото убийство на Оливер Иванович"}
{"url": "https://www.24chasa.bg/novini/article/7247515", "text": "Министерството на финансите публикува за обществено обсъждане Концепция за личните сметки на физически лица, водени от \"Централен депозитар\" АД (ЦДАД) в т.н. Регистър А. Това съобщава пресцентърът на финансовото ведомство, цитиран от БТА. Срокът за изразяване на мнения и становища по нея е 30-дневен и приключва на 15 февруари. В Концепцията са разписани конкретни действия за решаване на проблеми, натрупани и обсъждани многократно от инвестиционната общност по отношение раздвижването на \"спящите\" акции от масовата приватизация. В нея е предвидено провеждането на широкомащабна информационна кампания, насочена към притежателите на ценни книжа, които могат да бъдат търгувани публично. Целта е да се активизират акционерите, в рамките на предварително определен срок от една година, да предприемат действия по прехвърлянето им от лични сметки към подсметки при инвестиционен посредник. След изтичане на този срок акциите, дефинирани като \"спящи\", ще се прехвърлят в специално създаден за целта инвестиционен фонд. Срещу книжата си лицата ще получат дялове от фонда, равностойни на притежаваните от тях акции. Предвижда се след изтичане на 5-годишен срок, в случай че лицата продължат да проявяват незаинтересованост, паричните средства, съответстващи на непотърсените дялове, ще бъдат внесени в полза на обществения интерес. В рамките на предвидената информационна кампания и неактивните притежатели на акции в непублични дружества от масовата приватизация ще бъдат насърчени да активизират своето участие в тях.", "date": "2019.01.16", "title": "Предлагат мерки за раздвижването на \"спящите\" акции от масовата приватизация"}
{"url": "https://www.24chasa.bg/novini/article/7247542", "text": "Досегашният собственик на \"Телеком Албания\" ОТЕ сключи споразумение за продажба на целия си дял от компанията с българската фирма \"Албания Телеком Инвест\", която се управлява от Спас Русев, собственик на \"Виваком\", и Елвин Гури - албански инвеститор, за общата сума от 50 млн. евро. Това съобщиха официално от ОТЕ. \"Продажбата на \"Телеком Албания\" завършва една успешна инвестиция в Албания за ОТЕ. Това е стратегическо решение в контекста на променените приоритети на групата и плановете ни за растеж. Целта е това да има стойност за всички акционери и подкрепа за устойчиво развитие\", отбеляза председателят и главен изпълнителен директор на OTE Майкъл Цамаз. \"Бих искал да благодаря на ръководството и служителите на \"Телеком Албания\" за постиженията на компанията до момента, както и за доброто им сътрудничество с OTE Group. Придобиването на компанията от силна и предприемаческа инвестиционна група осигурява нейния растеж и създава условия за по-нататъшно укрепване на пазарната й позиция\", каза още Цамаз. Сделката е към своя край, което включва одобрението на компетентни местни органи и финансиране. Очаква се да бъде завършена през първата половина на 2019 г. Cъвeтник пo cдeлкaтa на ОТЕ e билa гpъцкaтa Еurоbаnk, кoятo пpитeжaвa poднaтa \"Пoщeнcкa бaнкa\".", "date": "2019.01.16", "title": "ОТЕ: Продадохме \"Телеком Албания\" за 50 млн. евро на Спас Русев и Елвин Гури"}
{"url": "https://www.24chasa.bg/novini/article/7247547", "text": "Банка ОТП официално обяви придобиването на Сосиете Женерал Експресбанк от страна на българското дъщерно дружество Банка ДСК. Със сделката, която е сериозна инвестиция, доказваме дългосрочния си интерес към българския банков пазар. Планираме да продължим да растем и да се утвърдим като един от най-големите доставчици на финансови услуги в България\", заяви главният изпълнителен директор на ОТБ Шандор Чани. Той съобщи още, че Виолина Маринова ще продължи да бъде начело на екипа на двете сливащи се банки и разчита на нейния професионализъм. Името на Сосиете ще бъде Експресбанк ОТП груп. Реалното приключване на сливането ще завърши около 2020 г. Реалното придобиване е значим момент не само за Банка ДСК, а и за целия банков пазар у нас. То ще ни даде повече възможности за иновации, вкл. и за клонова мрежа и нови продукти. Поемам ангажимент да осигурим плавен процес на интеграция и ще уведомяваме клиентите си за всеки ключов етап от сливането на двете банки, заяви Миолина Маринова. Цената на сделката не бе обявена, въпреки настойчивите въпроси. От отговора на Чани и на Ласло Бенчик стана ясно, че тя е в рамките на увеличението на капитала на Банка ДСК със 600 млн. евро в края на миналата година. Унгарската банка OTP Bank Plc придобива 99,74% от SG Експресбанк АД (SGEB), българското дъщерно дружество на SG и другите местни дъщерни дружества. Договорът за придобиване бе подписан на 1 август 2018 г. Българската народна банка одобри сделката през ноември, а КЗК - в средата на декември. КФН от своя страна даде зелена светлина в началото на декември. Продажбата е част от стратегията на френския кредитор да се раздели с бизнеси, които или не са от критичен размер, или нямат потенциал за синергии в рамките на групата.", "date": "2019.01.16", "title": "Банка ДСК официално взе \nСосиете Женерал у нас"}
{"url": "https://www.24chasa.bg/novini/article/7247543", "text": "“Това, което се случи в с. Войводиново, Пловдивско, е ужасно. Ужасно е и онова, което се случи на курсантите по пътя Сливен – Гурково. Също така е ужасно и онова, което се случи в Павел баня и в Благоевград. Съчувстваме искрено на пострадалия командос, на курсантите, на възрастния човек от Павел баня и момчето от Благоевград, на техните близки, пожелаваме бързо възстановяване.” Това заяви лидерът на ДСП Мустафа Карадайъ в декларация от името на партията от парламентарната трибуна по-рано днес. “По-ужасното в случая е, че такива неща се случват по причина на управляващите. По-ужасното е, че управляващите не си дават сметка какво следва, не разчитат правилно сигналите и остават глухи за посланията. А всъщност тези и подобни случаи са един тревожен сигнал за тежкото разделение в обществото, за войнстващата омраза и натрупания гняв, за агресията и бездушието”, допълни Карадайъ. Според него именно случилото се там е трябвало да накара управляващите “да осъзнаят мащабите на разделението и последиците от политиката на омраза, която официално е на власт през последните години”. Той обаче подчерта, че това не се е случило, а напротив - станали сме всидетели на груба политическа манипулация. “Моделът е един и същ – в навечерието на избори битови, хулигански, криминални случаи да се етнизират и да се превръщат в групово наказание. При грубо погазване на принципа за личната отговорност за всяко нарушение или престъпление. Или по-цинично – докато един вицепремиер поражда етническо напрежение, ГЕРБ в гр. Пловдив открива Европейската културна столица на многообразието под мотото „Заедно“, каза още лидерът на ДПС. “По отношение на опитите подобни случаи да се свързват с ДПС има красноречив отговор на база изборни резултати от секционните протоколи от 2017 година – от общо гласували 965 избиратели в с. Войводиново ДПС има 6 гласа”, посочи той. “Вместо единение в името на общото бъдеще, ние сме свидетели на безпрецедентно разделение, каквото не е имало дори в зората на демокрацията. Политиката на управляващите е основната причина за разделението и войнстващата омраза. Вместо да отговарят за нерешените проблеми, управляващите увеличават разделителни линии”, категоричен бе той. “ДПС остро осъжда всяко посегателство върху личността и собствеността на гражданите. ДПС остро осъжда всяка форма на омраза и разделение и отрича несъстоятелните политики на управляващите, които задълбочават съществуващите проблеми в обществото вместо да ги решават”, каза още той. И призова министър-председателят Бойко Борисов да се разграничи от изказването на вицепремиера Красимир Каракачанов, а прокуратурата да се самосезира за всички прояви на омраза на етническа и верска основа, както и дали са спазени законите при разрушаването на домовете на хората. Народното събрание и президентът Румен Радев също да вземат отношение, поиска още Карадайъ.", "date": "2019.01.16", "title": "ДПС: Случилото се във Войводиново е ужасно"}
{"url": "https://www.24chasa.bg/novini/article/7247552", "text": "Българската независима енергийна борса ЕАД (БНЕБ) е в преговори с всички съседни пазарни зони - Румъния, Сърбия, Македония, Гърция и Турция. Това каза в студиото на БТА изпълнителният директор на БНЕБ ЕАД Константин Константинов. \"Най-напреднали сме в проектите по пазарно обединение на сегмент \"Ден напред\" с пазарна зона Македония и пазарно обединение на сегмент \"В рамките на деня\" с пазарна зона Румъния\", уточни Константин Константинов.", "date": "2019.01.16", "title": "Българската независима енергийна борса е в преговори с всички съседни пазарни зони"}
{"url": "https://www.24chasa.bg/novini/article/7247511", "text": "По искане на Районната прокуратура в Казанлък съдът в града наложи днес на 32-годишният Йордан Пенев най-тежката мярка за неотклонение - задържане под стража. Мъжът е обвинен за извършено хулиганство с изключителна дързост при управление на моторно превозно средство по първокласния път между Сливен и Гурково - нападение с брадва над чужд автомобил, който бил принуден да спре. Обвинението определя действията на Пенев, който е от ромски произход, като непристойни, грубо нарушаващи обществения ред и изразяващи явно неуважение към обществото. При инцидента няма пострадали хора, за него в понеделник първо съобщиха от Министерството на отбраната. Решението на Районния съд в Казанлък подлежи на обжалване пред Окръжния съд в Стара Загора, а служебният защитник на обвиняемия адвокат Юлия Гарибалди каза, че тепърва ще обмислят по-нататъшните си действия със своя клиент. В неделя около 19 часа мъжът удари с брадва, която извадил от багажника на личния си автомобил \"Опел Корса\", предното панорамно стъкло и предния капак на лека кола \"Ауди\", в която пътували 5 курсанти от Националния военен университет във Велико Търново. По колата са нанесени повреди. Малко по-късно след подаден от курсантите сигнал автоболът на нападателя е спрян в прохода Хаинбоаз и Пенев - арестуван. В колата със задържания пътувала и приятелката му Миглена Тодорова, на 33 години. По първоначална информация на прокуратурата, тъкмо тя е управлявала колата, а мъжът бил пътник. Курсантите, чийто автомобил пострада, твърдели точно обратното - зад волана бил Йордан, който още от Сливен карал провокативно спрямо тях - ту лъкатушел по осевата линия на пътя, ту ги задминавал и шофирал предизвикателно бавно пред тях, ту изоставал и им присветвал с фаровете на колата си. На свой ред обратното обясни днес приятелката на Йордан - Миглена, която е бременна в 4-ия месец и е свидетел по делото. По думите й, тя самата има шофьорска книжка и управлявала опела, а предизвикателното поведение било на курсантите - 4 момчета и 1 момиче, които дори им показвали средни пръсти при изпреварванията. Според официалното съобщение на прокуратурата за случая, двете коли се били изпреварили взаимно по няколко пъти на пътя между Сливен и Гурково. На 7 км преди подбалканското градче опелът принудил аудито да спре, като спрял перпендикулярно на осевата линия и му припречил пътя. \"На Йордан му писна и ми каза да спра, за да види какво искат от нас тези хора. Той се притесни и защото съм бременна. Когато излезе от колата, срещу него излязоха двама мъже, които държаха той да види, че са с военни униформи. Тогава мъжът ми извади брадвата и стана, каквото стана\", разказа вчера пред журналисти Миглена. Тя е от Лом и твърди, че се запознали с Йордан, чийто настоящ адрес е в котелското село Орлово, във Фейсбук. Събрали се да живеят заедно преди месец и половина, но нямат брак. Обвиняемият е каменоделец и работи по строежи във Великотърновско, стана ясно още в съдебната зала днес. Разбира се, твърденията на всяка от страните при едно разследване може да бъде тяхна защитна теза, припомнят юристи. Мъжът не отказа да отговаря на репортерски въпроси, докато изчакваше началото на заседанието. Той каза, че съжалява за стореното. Призна, че бил пил, преди да се качи в опела, но бе категоричен, че не той е карал, дори никога не е имал шофьорска книжка. Съобщи, че приятелката му е бременна. От прокуратурата потвърдиха, че на двамата от опела и на шофьора на курсантите - Пламен А., на 20 години, са взети кръвни проби за алкохол и наркотици, но оказаха да съобщят резултата от тях. Поясниха, че ако се окаже, че Йордан наистина не е бил зад волата, обвинението леко ще се промени, но пак остава вероятността, ако бъде признат за виновен, той за получи затвор до 5 години, както и да бъде лишен от правото да упражнява определена професия или дейност. Според обвинението, Йордан е извършил престъпление по чл.325 ал.3 във връзка с ал.2 и ал.1 от Наказателния кодекс. При извършения разпит обвиняемото лице било признало вината си. Очаква се производството по случая да завърши в най-кратки срокове, а по това обвинение Йордан можел да остане с мярка за неотклонение задържане под стража не повече от 2 месеца. По-рано родители на курсантите от аудито от Сливен поискаха нападателят с брадвата да бъде обвинен в опит за убийство, а не в дръзко хулиганство. Днес съдия Деян Илиев от Районния съд в Казанлък остави Йордан Пенев в ареста, защото прие, че се касае за висока степен на обществена опасност на деянието и на извършителя му, който е многократно осъждан - с 5 присъди за престъпления против собствеността. Сегашното му престъпление било умишлено. При последното си осъждане мъжът бил изтърпял наказание \"лишаване от свобода\" от една година и един месец, като излязал от затвора през януари 2013 г., т.е. била налице реалната опасност той да извърши ново престъпление. Съдът прие още, че доказателствата по делото сочат, че обвиняемият не пребивава постоянно на настоящия си адрес, от което направи извода, че той може да се укрие от наказателно преследване. По-рано \"24 часа\" установи, че Йордан Пенев, който официално е ерген и няма деца, бил адресно регистриран при свако си в котелското село Орлово, но по думите на кмета на селото Наим Пашелов, не го били виждали там от 7 месеца. Сестрата на обвиняемия живее постоянно в Германия.  ", "date": "2019.01.16", "title": "Съдът наложи постоянен арест на Йордан с брадвата (Обзор)"}
{"url": "https://www.24chasa.bg/novini/article/7247558", "text": "Шуменски полицаи разследват кражба на 1500 лева от частен дом в града, извършена в присъствието на 85-годишния собственик. Преди престъплението извършителят се запознал с възрастния мъж в централната част на града. Забелязал, че човекът се придвижва с бастун, и го заговорил. Обяснил му, че работи в ТЕЛК и че имало програма, по която раздават безплатни инвалидни колички на хора в нужда. Разказал, че помогнал на много възрастни хора, предложил да съдейства и на него. За целта му трябвало решението на лекарската комисия и 160 лева, като на по-късен етап парите щели да му бъдат върнати. Заедно отишли до дома на пенсионера. След като видял къде той съхранява парите си, мнимият служител отвлякъл вниманието му, откраднал 1500 лева и бързо напуснал жилището, като казал на възрастния човек, че ще го изчака пред входа. Малко след това шуменецът разбрал за кражбата и подал сигнал в полицията. По случая е образувано е досъдебно производство.", "date": "2019.01.16", "title": "Мним служител на ТЕЛК ограби 85-годишен дядо от Шумен"}
{"url": "https://www.24chasa.bg/novini/article/7247570", "text": "Президентът Румен Радев прие днес на „Дондуков“ 2 представители на австрийския бизнес у нас, с които обсъди трудностите, които компаниите срещат при реализиране на работата си и възможностите за подобряване на бизнес климата в България и повишаване на конкурентоспособността. На срещата присъства и посланикът на Австрия у нас Андреа Вике, съобщиха от прессекретариата на държавния ни глава. Срещата е част от разговорите на държавния глава с представители на чуждестранни фирми от държави, които са на челни места по инвестиции в България. Австрия заема второ място в списъка след Холандия с общ обем на инвестициите 5,7 млрд. евро или 11.7 на сто от преките чуждестранни инвестиции у нас. По време на разговора от Австрийското търговско представителство в България представиха проучване сред 96 австрийски фирми с клонове у нас, според което борбата с корупцията и престъпността, правната сигурност, върховенството на закона и намаляването на бюрокрацията са регулаторните области, в които са необходими подобрения и биха направили България по-атрактивна дестинация. Квалификацията на кадрите, наличието на работна ръка, инфраструктурата и високото качество са елементите от пазара на труда, които също трябва да се развият, смятат участниците в анкетата. По време на срещата представителите на австрийския бизнес наблегнаха на необходимостта от по-сериозна практическа насоченост на образованието у нас и изразиха опасения, че в краткосрочен план България ще има остър недостиг на работна ръка. Като основен фактор за подобряване на бизнес климата бяха посочени прозрачността и предвидимостта на правната рамка. Тенденцията на спад на чуждите инвестиции през последните години показва, че са необходими категорични усилия за развитие на инвестиционната среда у нас, подчерта държавният глава. Президентът Радев изтъкна, че сътрудничеството с Австрия е от стратегическо значение и затова мнението и опитът на австрийските компании у нас са важни за страната ни за прилагането на всеобхватен подход за подобряване на инвестиционния климат, включващ комплекс от икономически, финансови, административни, законодателни мерки. Държавният глава подчерта, че подкрепя усилията за ефективна борба с корупцията и законодателни инициативи, насочени към подобряване на бизнес средата. Особено важно е да осигурим върховенството на закона, посочи Румен Радев. Президентът отбеляза, че липсата на работна ръка може да се преодолее с конкурентни условия и по-високото заплащане на труда.", "date": "2019.01.16", "title": "Радев обсъжда с австрийски инвеститори бизнес климата в България"}
{"url": "https://www.24chasa.bg/novini/article/7247604", "text": "Европейската комисия съобщи, че до края на годината ще осигури за хуманитарна помощ 1,6 милиарда евро. Отбелязва се, че това е най-голямата сума, отпускана някога от ЕС за такива дейности, предаде БТА.  Основната част от средствата ще бъдат насочени към Сирия, към съседните страни, приютили бежанци, както и към Йемен. В Африка ще бъдат подпомогнати Южен Судан, Централноафриканската република, район около езерото Чад, ДР Конго, областта Сахел. Предвижда се средствата да бъдат в помощ на пострадали от разпространението на заразни заболяванияи глад. ЕК отделя също средства за уязвими хора във Венецуела и Колумбия. Ще бъде продължена помощта за Афганистан, както и за рохингите в Мианма и Бангладеш. Комисията е предвидила помощ и за пострадалите от събитията в Украйна.", "date": "2019.01.16", "title": "ЕС отпуска 1,6 млрд. евро за хуманитарна помощ до края на годината"}
{"url": "https://www.24chasa.bg/novini/article/7247589", "text": "Говорител на Европейската комисия днес не отрече, че е възможно преразглеждане на политическото изявление, съпъстващо споразумението за оттеглянето на Великобритания от ЕС. Изявлението е документ, който е неделима част от постигнатото споразумение. Говорителят отново поясни, че самото споразумение с Лондон не подлежи на предоговаряне, предаде БТА. В отговор на въпрос той съобщи, че Великобритания досега не е поискала отлагане на заявеното немерение да напусне ЕС на 29 март. Ако подобно искане постъпи, то трябва да бъде обосновано и следва да бъде утвърдено единодушно от останалите 27 държави от ЕС, добави говорителят. Засега ЕС няма какво повече да направи, очакваме да научим от Великобритания какви са следващи й стъпки. Винаги сме готови да се срещнем и да разговаряме, но Европейският съвет реши през декември, че споразумението не подлежи на предоговаряне, допълни говорителят в отговор на въпрос дали може да се очакват още двустранни срещи. Договорихме честна сделка, единодушно подкрепена от 27 държави от ЕС, приета от британското правителство. Важни са само оценките, които могат да изяснят следващите действия и тази яснота може да дойде само от Лондон. Важното за нас е да знаем какво да очакваме от Великобритания, а засега не знаем, заяви говорителят. Той уточни, че председателят на ЕК Жан-Клод Юнкер е в Брюксел до края на работната седмица и е на разположение за среща с британския премиер Тереза Мей. По неговите думи работата на столиците в ЕС по подготовката за оттегляне на Великобритания без споразумение трябва да бъде ускорена. Всяка държава от ЕС е предприела приготовления, не всички имат същите или еднакво значими проблеми, посочи говорителят.", "date": "2019.01.16", "title": "ЕК: Великобритания досега не е поискала отлагане на немерението да напусне ЕС"}
{"url": "https://www.24chasa.bg/novini/article/7247614", "text": "Великобритания сега наистина се е озовала в непознати води. Две и половина години след референдума за Брекзит и по-малко от 70 дни преди срока, в който Обединеното кралство законно се е задължило да напусне ЕС, британският парламент отхвърли с 432 срещу 202 гласа единственото споразумение, осигуряващо регулирано напускане на съюза - най-голямото парламентарно поражение за британско правителство от повече от век. При нормални обстоятелства всеки премиер, понесъл подобно унижение по основна политика, незабавно щеше да предложи оставката си или да свика избори. Само че обстоятелствата не са нормални, предаде БТА.  Правителството на Тереза Мей днес ще се изправи пред вот на недоверие, който със сигурност няма да мине, понеже никой от собствените й депутати, нито Демократическата юнионистка партия (ДЮП) са готови да поемат риск от избирането на ляво правителство начело с Джереми Корбин. Същевременно лидерството на Мей начело на торите не може да бъде оспорвано още 11 месеца според партийните правила. Така че един министър-председател, който очевидно вече няма доверието на кабинета си, на партията си и на парламента, ще остане на поста. Но в името на каква цел? Великобритания е изправена пред криза и не е ясно дали Мей е част от проблема или част от решението. Картите, с които разполагаше, бяха лоши, но и тя ги изигра изключително лошо. Нейният подход при преговорите за Брекзит беше белязан от лоши решения, неяснота, увъртане и криворазбрана лоялност към своите. Тя задейства член 50 преди изобщо да има каквато и да било представа какво иска от преговорите или някаква ясна представа по какъв механизъм ще стане всичко. Мей прахоса два от 24-те месеца за преговори, като хазартно заложи на общи избори, които се надяваше да й донесат увеличено парламентарно мнозинство, а вместо това остана с правителство на малцинството, подпирано от ДЮП. Едва през септември миналата година тя предложи някаква своя визия за бъдещите отношения с ЕС. Но нейният План Чекърс се оказа мъртвороден, отхвърлен както от голяма част от нейната партия, така и от Брюксел. Политическата тактика на британския премиер допринесе за загубата на доверие. Брюксел преговаряше прозрачно, публикувайки подробни документи, които разясняваха европейската позиция, и беше откровен за потенциалните негативи и отстъпки. В резултат успя да изгради консенсус сред 27-те държави членки. Обратно, Мей беше потайна и уклончива, криейки важни подробности от министрите си. Тя не се постара да постигне консенсус, отказвайки да протегне ръка на другите политически партии, регионалните администрации, компаниите и синдикатите. Всъщност на моменти изглеждаше сякаш премиерът с всички сили се стреми да подклежда разделение. Критиката й срещу \"гражданите на нищото\" беше възприета като атака срещу онези 48 процента, които гласуваха за оставане в ЕС. Затова нейните призиви напоследък за национално единство звучаха неубедително. Най-голямата грешка на премиера обаче беше отказът й да бъде честна към обществото. Тя упорито не признаваше направените отстъпки в процеса на излизане от ЕС и подклаждаше нереалистични очаквания. Преди една година тя все още настояваше, че окончателна сделка за бъдещите отношения ще бъде договорена преди напускането през март. Фактически преговорите щели да започнат едва след като сме били излезли. Тя постави поредица \"червени линии\" в речта си на партийната конференция през октомври 2017 г., включително изключвайки каквато и да било бъдеща роля за Съда на ЕС, без консултации и явно без разбиране за последиците. Мей настояваше чак до публикуването на нейното проектоспоразумение, че може да постигне двоен успех, плод на фантазия - митническо споразумение, което ще даде възможност на Великобритания да се радва на безпрепятствена търговия с ЕС и в същото време да може да договаря собствени търговски сделки, макар мнозина да предупреждаваха, че това е невъзможно. Тя твърдеше, че \"без сделка\" е по-лошо от лоша сделка, когато за всички беше очевидна печалната истина, че Великобритания е неподготвена за нерегулиран Брекзит. Дори твърденията й за собствената й сделка бяха преувеличени. Вярно е, че то има много достойнства. То урежда спорни наследствени въпроси относно парите и правата на гражданите, с което дава възможност на Великобритания да напусне с добри юридически позиции. Запазва отворена ирландска граница и осигурява период на стабилност за бизнеса, докато се договорят нови споразумения за търговията и сигурността. Но то не решава въпроса за Брекзит, защото оставя най-разделящите проблеми да бъдат уреждани след напускането. И твърдението й, че е върнала обратно контрола над нашите финанси, граници и закони трябва да се приема предпазливо, докато не станат известни условията на окончателното споразумение. Това, което може да се каже със сигурност е, че каквато и сделка да бъде договорена, тя ще бъде далеч от това, което обещаваше Leave (кампанията за напускане). Разбира се, като премиер, подкрепящ Remain (оставането), от партия, подкрепяща Брекзит, Мей може би е усещала, че няма друг избор, освен да се държи именно по този начин. Тя явно смяташе, че трябва да спечели доверието на твърдолинейните \"брекзитъри\". Бидейки тори през целия си живот, издигнала се през йерархията на партията и местната власт, тя е дълбоко предана на оцеляването на Консервативната партия. Подобно на много себеподобни Мей несъмнено вярва, че партийният интерес и националният интерес са едно и също. Стратегията й беше да приведе в изпълнение присъдата на народа по начин, който запазва непокътната дълбоко разединената й партия. И все пак тя трябва да признае, че тази стратегия се провали. За да играе занапред някаква конструктивна роля в този процес, сега тя спешно трябва да промени подхода си. Снощи тя се съгласи да покани всички политически лидери на \"Даунинг стрийт\", за да установи какво е нужно, за да бъде ратифицирано споразумението за излизането. Това бе нещо, което трябваше да направи още преди месеци, дори години. Тя каза също, че целта на правителството не е да протака. Това е обнадеждаващо. Няма смисъл да се връща в Брюксел с още невъзможни искания, за да бъде смекчен предпазният механизъм (бакстоп). Така само ще пропилее още време и крие допълнителен риск да няма сделка, тъй като няма причина да вярваме, че парламентът ще гласува в полза на споразумение, което току-що е отхвърлил. За да бъде запомнена като нещо друго освен злополучния премиер, повел Великобритания към хаоса и разчистил пътя за правителство на Корбин, тя трябва да направи компромиси, за да осигури приемането на поне някаква форма на нейната сделка. Това означава да направи всичко възможно, за да предотврати Брекзит без сделка, и да бъде готова да приеме мерки, които преди това е отхвърлила, например за постоянен митнически съюз или да поиска избирателите да подкрепят сделката на още един референдум, колкото и непривлекателно да изглежда това за момента. Сега изглежда почти неизбежно, че ще трябва да моли да се отложи Брекзит след март. Ако Мей не желае да направи каквото е необходимо, за да се избегне хаосът, тогава парламентът ще трябва да намери лидер, който ще го направи.", "date": "2019.01.16", "title": "\"Таймс\" за вота за сделката на Тереза Мей за Брекзит: Съкрушително поражение"}
{"url": "https://www.24chasa.bg/novini/article/7247611", "text": "Британският премиер Тереза Мей може да прокара споразумение за Брекзит през парламента, стига да договори компромисно решение с опозиционните лейбъристи. Това заяви вторият по значение човек в Лейбъристката партия - финансовият министър в сянка Джон Макдонъл, цитиран от Ройтерс и БТА. Лейбъристката партия ще подкрепи Мей, ако тя се съгласи да остане в постоянен митнически съюз с ЕС, запази тесни връзки с общия пазар и даде повече гаранции за защитата на работниците и потребителите. \"Ще подкрепим споразумение, което отново обединява страната, защитава работните места и подкрепя икономиката. Винаги сме имали тази политика на отворени врати, но тя (Мей) две години не се е свързала с нас, не е подала ръка\", каза Макдонъл. За да бъде прието някакво споразумение за Брекзит в парламента, то ще се нуждае от подкрепата на някои от 256-те депутати от Лейбъристката партия. Подобно на цялата страна и Лейбъристката партия е дълбоко разделена по Брекзита. Някои от депутатите й оглавиха призивите за втори референдум, а други са излъчени от райони, които масово гласуваха за напускане на ЕС. Макдонъл заяви, че в парламента няма мнозинство за напускане на ЕС без споразумение, затова двата най-вероятни варианта са компромисно споразумение или предсрочни избори. Той уточни, че предпочита второто, за да може да се излъчи нов мандат за излизане от ЕС при оставане на Лондон в митническия съюз, вместо да се организира втори референдум. Той добави, че става все по-вероятно да се наложи правителството да поиска удължаване на срока на процедурата по Член 50 за напускане на ЕС. \"Следващите две седмици ще са решаващи\", заяви Макдонъл.", "date": "2019.01.16", "title": "Лейбъристите: Ще подкрепим Мей, ако тя се съгласи да останем в митнически съюз с ЕС"}
{"url": "https://www.24chasa.bg/novini/article/7247622", "text": "Съветът на федерацията на руското Федерално събрание реши днес да не изпраща своя делегация на редовната сесия на парламентарната асамблея на Съвета на Европа, предаде ТАСС, цитирана от БТА. Руската делегация в асамблеята бе лишена от право на глас през април 2014 г. заради анексията на Крим. В отговор Русия престана да изпраща свои делегации на сесиите на асамблеята в периода 2016-2018 г. и престана да плаща членския си внос в Съвета на Европа. Заради неплащането на членския внос е възможно прекратяването на правата на Русия в органите на Съвета на Европа (Комитет на министрите и Парламентарна асамблея) от юни тази година, заяви на 10 октомври генералният секретар на организацията Турбьорн Ягланд. Ягланд се срещна вчера с германския външен министър Хайко Маас и обсъди с него въпроса за членството на Русия в Съвета на Европа. Всички делегации в Съвета на Европа следва да имат равни права. От това следва обаче, че имат и равни задължения. Едно от задълженията на страните членки е да плащат членски внос, а Русия нарушава това си задължение, заяви Ягланд на пресконференция след срещата си с Маас.", "date": "2019.01.16", "title": "Русия няма да праща делегация на сесията на парламентарната асамблея на Съвета на Европа"}
{"url": "https://www.24chasa.bg/novini/article/7247626", "text": "Съединените щати и Великобритания проведоха първите си съвместни военни учения в Южнокитайско море, откакто Китай построи там островни военни бази, предаде Ройтерс. Базираният в Япония американски разрушител, въоръжен с управляеми ракети \"Маккембъл\", и фрегатата на Кралските военноморски сили \"Аргайл\", която е на обиколка в региона, извършиха от петък до днес комуникационни маневри и други учения, предаде БТА. Такива съвместни маневри не са правени в района поне от 2010 г., каза говорител на американските ворнноморски сили. Южнокитайско море, през което годишно преминават търговски кораби със стоки за около 3 трилиона долара, е воден басейн, към който териториални претенции имат Китай, Бруней, Малайзия, Филипините, Тайван и Виетнам. На публикувани миналата година изображения се вижда как на островите, където Китай е изградил бази, има разположени зенитни и противокорабни ракети. Бомбардировачи на китайските военновъздушни сили кацнаха на спорни острови по време на военни учения в региона.", "date": "2019.01.16", "title": "САЩ и Великобритания с първи съвместни военни учения в Южнокитайско море"}
{"url": "https://www.24chasa.bg/novini/article/7247642", "text": "Гръцките държавни ценни книжа регистрираха вчера най-голям спад на доходността си за този месец на фона на засилването на очакванията, че премиерът Алексис Ципрас ще оцелее в парламентарната процедура по вот на доверие към правителството му, съобщава агенция АНА-МПА, като се позовава на Ройтерс. Доходността на десетгодишните гръцки държавни ценни книжа спадна с 2 базови единици до 4,267 процента, а при петгодишните книжа спадна с 3 базови единици до 3,21 процента, се казва в информацията, цитирана от БТА.", "date": "2019.01.16", "title": "Финансовите пазари очакват гръцкото правителство да получи вот на доверие от парламента"}
{"url": "https://www.24chasa.bg/novini/article/7247640", "text": "Река от шоколад се изля на магистрала в американския щат Аризона, предаде Асошиейтед прес. Ремарке на камион, превозващ шоколада, се откачило и преобърнало. Той е бил съхраняван при температура от 49 градуса по Целзий в ремаркето и затова бил в течно състояние, предава   Контейнер на фабрика за производство на шоколад преля и цял тон втечнен шоколад започна да се стича по улицата пред предприятието. Тъй като междувременно част от продукта се втвърди, на екипа се наложи да използва и лопати.", "date": "2019.01.16", "title": "Река от шоколад се изля на магистрала в Аризона (Снимки, видео)"}
{"url": "https://www.24chasa.bg/novini/article/7247610", "text": "\"Светлини, камера, екшън!\" Запознайте се с най-новата екранна звезда - космическото тяло Ултима Туле, предаде Асошиейтед прес. Учени от НАСА, които отговарят за мисията на сондата \"Нови хоризонти\", са представили \"дебютния\" филм на Ултима Туле.   е \"сглобена\" от снимки, заснети в навечерието на Нова година и в новогодишния ден, когато сондата осъществи историческото си близко прелитане край космическия обект, наподобяващ червеникав снежен човек, предава БТА. Ултима Туле е най-старото и най-отдалечено от нашата планета небесно тяло, изследвано някога. То се намира на 6,4 милиарда километра от Земята. Малкият леден обект с дължина 33 километра извършва въртеливо движение, подобно на перка. Ултима Туле се завърта на всеки 16 часа. Дебютният филм с участието на космическото тяло показва около седем от тях.", "date": "2019.01.16", "title": "Направиха анимация на небесното тяло Ултима Туле"}
{"url": "https://www.24chasa.bg/novini/article/7247652", "text": "По обвинение на Районната прокуратура във Велико Търново мъж, шофирал след употреба на алкохол, е осъден на една година лишаване от свобода при строг режим, глоба в размер на 1000 лева и лишаване от право  да управлява МПС за срок от една година и шест месеца, съобщиха от Апелативната прокуратура. Й. И. е признат за виновен и осъден за това, че на 8 юли 2018 г., по път Русе – Габрово, посока от гр. Велико Търново към с. Самоводене, управлявал лек автомобил „Рено 19”, с концентрация на алкохол в кръвта си 2,42 на хиляда, установено по надлежния ред, след като е бил осъден с влязло в сила споразумение за същото престъпление, както и за това, че управлявал лек автомобил „Рено 19”, което не е регистрирано по надлежния ред. Същата вечер Й. И. бил на гости във Велико Търново. Въпреки че бил употребил алкохол, тръгнал с автомобила си за с. Ресен. В местността „Дервент” между управлявания от него лек автомобил и кола с румънска регистрация настъпило пътно-транспортно произшествие, в резултат на което пострадал Й. И. Взетата кръвна проба на обвиняемия отчела наличие на алкохол в кръвта с концентрация 2,42 на хиляда. Присъдата подлежи на обжалване пред Окръжния съд. Наказание от шест месеца лишаване от свобода при общ режим, глоба в размер на 400 лв. и лишаване от право да управлява МПС за срок от една година и шест месеца ще изтърпи и друг водач, шофирал след употреба на алкохол. Я. Т. е осъден по бързо производство на Районна прокуратура - Велико Търново и след одобрено от съда споразумение. Той се признал за виновен в това, че на 24 декември 2018 г. в гр. Килифарево, общ. В. Търново, управлявал лек автомобил “Ауди А3” с концентрация на алкохол в кръвта си 2,71 на хиляда, установено по надлежния ред, след като е бил осъден с влязло в сила на 09.07.2018 г. споразумение на Районен съд Велико Търново за същото деяние. Споразумението има последици на влязла в сила присъда.", "date": "2019.01.16", "title": "Две ефективни присъди във Велико Търново\nза пияни шофьори, единият катастрофирал"}
{"url": "https://www.24chasa.bg/novini/article/7247623", "text": "Предвид зачестилите случаи на физическо насилие срещу преподаватели в турските университети, по линия на Съвета за висше образование на страната ще бъдат предприети допълнителни мерки за гарантиране на сигурността на преподавателите и студентите в учебните заведения и в общежитията. Това се посочва в съобщение на Съвета за висше образование, информира БТА. Последният случай, който потресе академичните среди, бе убийството на преподавателката Джерен Дамар от университета Чанкая, от студент, когото преподавателката преди това хванала да преписва на изпит. Договорено е било да бъде сформирана работна комисия от представители на Съвета за висше образование съвместно със специалисти от министерството на вътрешните работи и от генералната дирекция по областните администрации, която да анализира проблемите и причините за насилието. Първото заседание на работната комисия се е провело под ръководството на ръководителя на Съвета за висше образование проф. д-р Йекта Сарач. В декларация след срещата, огласена пред медиите, се препоръчва да бъдат събрани и анализирани всички данни, отнасящи се до рисковете в университетите и в общежитията, да бъдат увеличени мерките за сигурност от страна на частните охранителни фирми, да се подпомогне започването на научни изследвания относно причините за насилието в университетите.", "date": "2019.01.16", "title": "Мерки срещу насилието в турски унивеситети"}
{"url": "https://www.24chasa.bg/novini/article/7247701", "text": "Момчето на 14 г., което пострада от волтова дъга при селфи върху влак, остава в тежко състояние. Това съобщиха от клиниката по изгаряния в УМБАЛ \"Св. Георги\" в Пловдив, където момчето е прехвърлено за лечение, предаде БТА. До момента са му направени две операции - основно за намаляване на площта на изгарянията, но рискът за живота му остава. От клиниката припомнят, че той е приет с 56 процента дълбоки изгаряния и е поставен на апаратна вентилация. Инцидентът е станал на 12 януари около 17,30 часа на жп гарата до село Калитиново, област Стара Загора. Момчето и още две деца вървели пеш два километра от града до гарата специално, за да си направят селфи. Пръв се качил пострадалият Божидар и бил ударен от волтовата дъга.", "date": "2019.01.16", "title": "Две операции са направени на 14-годишния, пострадал след селфи върху вагон"}
{"url": "https://www.24chasa.bg/novini/article/7247700", "text": "Пловдивската окръжна прокуратура, оглавявана от Румен Попов, се самосезира във връзка с разходването на средства за откриващата церемония на европейската столица на културата в Пловдив. Това съобщиха официално от държавното обвинение под тепетата. По данни от обществени поръчки за шоуто и изграждането на кулата са отишли близо 3 млн. лева. Официална информация от общинската фондация \"Пловдив 2019\" досега не е дадена. Председател на нейния управителен съвет е кметът Иван Тотев. \"След множество публикации и коментари в различни медии, Окръжна прокуратура се самосезира за евентуално извършено длъжностно престъпление, свързано с разходването на средства за откриването на „Европейска столица на културата – Пловдив 2019“ на 12 януари, гласи съобщението. Възложена е проверка на сектор „Икономическа полиция“ при областната дирекция на МВР като е определен 30-дневен срок за приключването й.", "date": "2019.01.16", "title": "Прокуратурата подхваща \"Пловдив 2019\" за похарчените милиони за церемонията"}
{"url": "https://www.24chasa.bg/novini/article/7247697", "text": " Връщане на делото на прокуратурата заради несъвършенства на обвинителния акт. Това поискаха в пловдивския военен съд адвокатът на подсъдимия командос Красимир Елдъров и колегата му Кирил Николов, който пък защитава интересите на близките на убития полицай Добромир Лазаров.  Командосът Ангел Желязков е привлечен към наказателна отговорност за убийство на полицая Добромир Лазаров на 20 ти май в Пловдив. Причината, че и двамата ухажвали една и съща жена - красивата дознателка Люба Алексова.  На фаталната дата полицаят пристигнал в Пловдив от Сопот, където живее, за да се изясни със съперника си. Той го причакал пред блока му в кв. \"Кичук Париж\". Там командосът Ангел Желязков пристигнал заедно с Алексова. Между двамата ухажори избухнал скандал, при който командосът намушкал смъртоностно в сърцето съперника си.  На разпоредителното заседание днес присъстват бившата съпруга на полицая и сестра му. Очаква се след час военният съд да се произнесе по искането на адвокатите за връщане на делото на прокуратурата. ", "date": "2019.01.16", "title": "Атаки в съда срещу прокуратурата по делото за командоса, убил полицай"}
{"url": "https://www.24chasa.bg/novini/article/7247719", "text": "Посолството на САЩ приветства решението, прието днес от Народното събрание, за начало на преговорите за придобиване на нови самолети F-16 Block 70 от Локхийд Мартин, съобщиха от пресцентъра на посолството на САЩ в България.  \"Очакваме да продължим да укрепваме стратегическото си партньорство с България, нашия съюзник в НАТО\", се казва още в изявлението. На сайта на американското посолство у нас е публикувано и изявление на Локхийд Мартин. \"Ф-16 блок 70 е един от най-модерните изтребители в инвентара на НАТО и предлага невероятни технически възможности на Военновъздушните сили на България. Според Програмата за чуждестранни военни продажби, цената в офертата се определя от правителството на САЩ след консултации с фирмите и купуващото правителство. Локхийд Мартин заявява ангажимента си в течение на процеса по придобиване да максимизира икономическите и индустриални ползи за България и ще работи с правителствата на САЩ и България за икономия на разходите във връзка с офертата за Ф-16\", пише в изявлението от производителя.", "date": "2019.01.16", "title": "Американското посолство приветства решението на парламента за самолетите Ф-16"}
{"url": "https://www.24chasa.bg/novini/article/7247744", "text": "Група от 71 опозиционни британски депутати от Лейбъристката партия призоваха с писмо своя лидер Джереми Корбин да застане зад втори референдум за членството на Обединеното кралство в ЕС, съобщи телевизия \"Скай нюз\", цитирана от Ройтерс и БТА. Сделката на Мей за Брекзит снощи претърпя съкрушително поражение, което увеличи вероятността правителството да потърси друг план, като ЕС бъде напуснат без сделка или бъде проведено на второ допитване. Позицията на лейбъристите е на първо място да настояват за общи избори, но да запазят възможността за втори референдум, ако не успеят да предизвикат избори. Лейбъристите имат 256 депутати.", "date": "2019.01.16", "title": "Лейбъристите призоваха Джереми Корбин да подкрепи втори референдум за Брекзит"}
{"url": "https://www.24chasa.bg/novini/article/7247766", "text": "Пресата в Европа и в в САЩ е обезпокоена от изхода от вота в британския парламент по споразумението за Брекзит, което Тереза Мей договори с ЕС, предаде Франс прес, цитирана от БТА. \"Великобритания, страната на демокрацията, досега беше известна като остров на разума. Сега с това е свършено. От вчера вечерта е ясно, че британските политици, независимо дали са от управляващите или от опозицията, не са изобщо на висотата на историческото решение, което трябва да вземат\", констатира германският в. \"Билд\". \"Quo vadis, Britania? Какво искаш? На какво прилича този Брекзит? Внимание, Брюксел: вашият час приближава! Тъй като британците не знаят очевидно как да си помогнат, друг спасител трябва да дойде и това може да бъде само партньорът от другата страна на масата\", пише германският в. \"Велт\". Италианският в. \"Република\" отбелязва, че на този етап има спешна нужда от \"План Б\". Според изданието 27-те от ЕС биха могли да дадат на Лондон от три до девет месеца време за излизане от задънената улица и да избегнат по този начин Брекзит без сделка, което би имало драматични последици за двете страни. Икономическото издание \"Ил Соле вентикуатро оре\" отбелязва, че \"Великобритания плава сега в непознати води\" и че \"дори най-опитните политически наблюдатели признават, че е невъзможно да се предскаже какво ще се случи в идните няколко дни\". Френският в. \"Паризиен\" посочва, че излизането на Великобритания от ЕС прилича все повече на \"главоблъсканица\". Според в. \"Фигаро\" всичко това може да доведе до необратимо отлагане на датата на излизане на Великобритания от ЕС точно 72 дни преди 29 март, когато трябваше да се случи това. Отлагането може да се наложи, за да се подновят преговорите, допълва изданието. Испанският \"Паис\" подчертава, че за \"жалост на испанците, може би на европейците, вчерашният ден е бил наистина исторически ден, който обаче не изключва още такива исторически дни, в които небето ще е скрито от буреносни облаци\". Изданието обрисува ситуацията като \"плаване с горящи платна в непознати води\". В самата Великобритания изданията описват с тревога положението след вота. \"Дейли телеграф\" говори за \"пълно унижение\" и за \"правителство, което трябва да си върне доверието на Камарата на представителите, което трябва да преосмисли споразумението за брекзит и да се покаже единно пред европейците\". \"А госпожа Мей трябва да си помисли много добре дали тя трябва да е начело на тези действия\", допълва изданието. В. \"Гардиън\" говори за \"историческо поражение\" и подчертава, че \"британската премиерка ръководи една разделена партия, а страната трупа запаси от храна и от медикаменти, като че ли се готви за война\". В. \"Дейли експрес\" прогнозира, че сега е настъпило времето депутатите да изпълнят дълга си и да заработят с Тереза Мей по споразумение, което да удовлетворява 17,4-те милиона души, които гласуваха за Брекзит. Най-продаваният британски в. \"Сън\" публикува на първа страница карикатура на Мей, представена като изчезналата птица додо. \"Споразумението на Мей за Брекзит е абсолютно мъртво\", пише към карикатурата. \"Никакво споразумение, никаква надежда, никаква идея, никакво доверие\", обобщава \"Дейли мирър\" ситуацията. Отвъд океана американските медии също коментират вота в британския парламент. В. \"Ню Йорк таймс\" пише, че \"една демокрация, която не може да промени мнението, не е демокрация\". А в. \"Вашингтон пост\" коментира, че \"Брекзит е блокирал британската политическа система\" и това означава, че \"възможно най-лошият вариант за страната - хаотично излизане от ЕС, без механизъм за ръководене на процеса - може да се сбъдне на 29 март\". Според изданието най-доброто сега ще бъде организирането на нов референдум, но този път избирателите ще могат да се произнесат не въз основа на измамни обещания, като тези от 2016 г., а като знаят условията и цената на договора за Брекзит.", "date": "2019.01.16", "title": "Пресата в Европа и САЩ обезпокоена от изхода от вота за Брекзит в британския парламент"}
{"url": "https://www.24chasa.bg/novini/article/7247743", "text": "Британската ИТ компания започва проект за създаване и внедряване на дигитална платформа в България, която ще обединява всички транспортни средства на едно място и ще дава възможност за покупка на билети онлайн за тях, съобщиха от министерството на икономиката. Инвестицията ще надхвърли 1 млн. лв., а страната ни е избрана за базиране на целия проект и неговото управление, като той ще обхване няколко държави в региона. Това е станало известно по време на среща на заместник-министърът на икономиката Александър Манолев с ръководството на компанията. Предвиждаме дигиталната система да бъде внедрена в пет държави - България, Унгария, Сърбия, Румъния и Хърватия, като ще започнем от автобусните превози, е обяснил Кент Мосбек, директор на компанията. По думите му, след анализ, от компанията са избрали проектът да бъде разработен и управляван от нашата страна, заради високото ниво на специалистите ни в ИТ сектора. Те ще бъдат базирани във Варна, а плановете са до средата на тази година услугата да се предлага за българските потребители. Сегашният фокус на дигиталната система е основно върху междуградските и международните автобусни пътувания. Чрез платформата потребителите ще могат да купуват билети за автобусните направления изцяло онлайн, без промяна в крайната цена и ще могат да предоставят билета си дигитално на мобилния си телефон или друго устройство на водача. По този начин ще се спести време, консумативи и др. От британската компания вече са провели предварителни разговори с някои от най-големите автобусни превозвачи, които са изразили сериозен интерес за партньорство. Според разчетите на компанията, годишно в България се продават над 100 млн. билета за всички транспортни средства, а над 7,9 млн. са издадените кредитни карти. Същевременно над 3,9 млн. българи имат смартфони, което според фирмата е сериозна индикация за потенциала на бизнес модела, който са разработили. Зам.-министър Манолев е подчертал, че компанията може да разчита на пълна подкрепа при реализирането на своя проект в нашата страна. Той е предоставил на фирмата и допълнителна информация за ИТ сектора и за нивото на заплащане в него. Обсъдени са били и възможностите за съдействие за организиране на срещи с транспортния бранш и координирането на действията им с други институции.", "date": "2019.01.16", "title": "Британска компания започва ИТ проект в България"}
{"url": "https://www.24chasa.bg/novini/article/7247833", "text": "Финландският премиер Юха Сипила прикани всички живеещи в страната му британци незабавно да се регистрират в имиграционната служба, за да могат да получат разрешително за пребиваване в случай на Брекзит без споразумение, предаде Асошиейтед прес. Сипила заяви за държавната информационна агенция, че временното разрешително ще се издаде на живеещите в страната 5000 британци, за да могат те да продължат престоя си, ако Великобритания излезе от ЕС без сключено споразумение, предаде БТА. Премиерът заяви, че вероятността за такъв Брекзит е нараснала след снощното решение на британския парламент да отхвърли споразумението на премиера Тереза Мей за условията по излизането на Лондон от ЕС.", "date": "2019.01.16", "title": "Финландия прикани британците, живеещи на територия й, да си извадят разрешително за пребиваване"}
{"url": "https://www.24chasa.bg/novini/article/7247846", "text": "Иран ще запази военните си сили в Сирия, каза днес командирът на елитния Корпус на гвардейците на Ислямската революция в отговор на израелските заплахи, че те може да станат мишена на удари, ако не се изтеглят от страната, предаде Ройтерс. Израелският премиер Бенямин Нетаняху каза вчера, че израелските войски ще продължат да атакуват иранците в Сирия, ако не се изтеглят бързо от там, предава БТА. \"Ислямска република Иран ще запази военните си съветници, революционните си сили и оръжия в Сирия\", каза генерал-майор Мохамад Али Джафари, висш командир от Корпуса на гвардейците на Ислямската революция, цитиран от иранската агенция ИСНА. Джафари нарече заплахите на Нетаняху \"смехотворни\" и предупреди, че израелското правителство си \"играе с огъня\". \"Трябва да се страхувате от деня, когато нашите високоточни ракети ще свистят и падат на главите ви\", каза той. Израел, който е силно обезпокоен, че неговият враг Иран може да установи дългосрочно военно присъствие в съседна Сирия, казва, че е извършил повече от 200 атаки срещу ирански цели в Сирия през последните две години, припомнят агенциите.", "date": "2019.01.16", "title": "Иран ще запази военните си сили в Сирия въпреки заплахите на Израел"}
{"url": "https://www.24chasa.bg/novini/article/7247934", "text": "36-годишният Марин Иванов, осъден на 20 години затвор за грабеж, придружен с убийство, поиска да излезе на свобода преди да изтече присъдата му. Към момента той е излежал 16 г. и 5 месеца. Според становището на Затвора-Варна, той не е дал доказателства за своето поправяне.Затова състав на Варненския окръжен съд му отказа свободата. На 14 март 2004-а г. тогава 20-годишният Марин Иванов от Каменар, решил да обере някои от вилите в близката местност Пчелина. Първо проникнал в къща, от която отмъкнал вещи и техника на стойност 189 лв. Сред това продължил и към съседната къща. Междувременно, обаче собственичката на ограбената вила се събудила от шума. Виждял, че кръдецът се опитва да проникне и в съседите и им звъннала по телефона, за да ги предупреди. През това време Марин успял да влезе във втория имот. При опит да провери какво се случва в къщата му, собственикът бил нападнат с метален прът. В следствие на нанесените му над 20 удара, предимно по главата, мъжът починал. Притеклите се на помощ съседи, успели да задържат крадеца. На искането на Марин да бъде освободен предсрочно, от прокуратурата посочиха, че е изпълнена само една от необходимите предпоставки - осъденият да е изтърпял половината от наложеното наказание. Пред съда в своя защита Марин посочи, че съжалява за извършеното престъпление. Той може да подаде нова молба не по-рано от шест месеца от деня на влизането в сила на определението, което може да бъде обжалвано пред Апелативен съд – Варна.", "date": "2019.01.16", "title": "Убиец иска да излезе по-рано от затвора, не го пуснаха"}
{"url": "https://www.24chasa.bg/novini/article/7247987", "text": "Властите наредиха на жителите на село Райтен в Южна Германия, близо до границата с Австрия, да напуснат незабавно домовете си заради непосредствена опасност от лавина, предаде Асошиейтед прес, цитирана от БТА. На хората било казано да вземат със себе си най-важните си документи и лекарства, и да уведомят на своите съседи, ако те не са чули предупреждението. Силните снеговалежи в последни седмици създадоха много голяма опасност от лавини в части на Германия, Австрия и Швейцария. Загиналите при лавини и свързани с лошото време инциденти са няколко десетки. Германската метеорологична служба днес отбеляза, че количеството на падналия в Алпите сняг напоследък е необичайно, но не е извънредно. Службата подчерта, че в резултат на климатичните промени обилните снеговалежи може да зачестят, макар че с повишаването на температурите се очаква валежите да са по-скоро от дъжд, отколкото от сняг.", "date": "2019.01.16", "title": "Евакуираха село в Южна Германия заради опасност от лавина"}
{"url": "https://www.24chasa.bg/novini/article/7247993", "text": "Една трета от столичани ще платят повече от 150 лева за декемврийското си парно, съобщиха от \"Топлофикация София\", цитирани от  . Сметките за декември са по-високи в сравнение със същия месец на миналата година, тъй като топлоенергията от началото на този сезон е с 16 на сто по-скъпа. Другата причина е, че изминалият декември е бил с 2,5 градуса по-студен, обясняват от Столичната топлофикация. Още в края на миналата година от \"Топлофикация София\" предупредиха, че се очаква сметките за парно да са по-високи", "date": "2019.01.16", "title": "Една трета от столичани ще платят повече от 150 лева за парно през декември"}
{"url": "https://www.24chasa.bg/novini/article/7246307", "text": "Магаретата у нас са на изчезване, тъй като почти няма жребци, които да заплождат и малкото останали магарици. Това предупреждава д-р Манол Карадаев от Тракийския университет в Стара Загора. “Магарето, за съжаление, вече не е потребно на съвременника. То помагаше в изпълнението на труда на селския човек до неотдавна, сега вече хората разчитат на техниката. Това на практика изключи от разплод магаретата и коментира Карадаев. Ако преди години на всеки две български семейства по селата се е падало поне по едно магаре, сега в някои дори няма такива, сочат наблюденията на университетския преподавател. Заради дефицита на магарета в България от Брюксел вече субсидират отглеждането и разплода им. Бременността при магарето продължава около 1 г. “На практика това доказва, че те по-трудно и по-бавно се развъждат. Освен това там, където се използват мъжки магарета за работа, те се кастрират, тъй като са злонравни”, обяснява докторът. Преди време е имало поне по един разплодник във всяко село, на чийто собственик дори се е заплащало заплождането на магарици. Те са ценни заради млякото им. “В него има над 5% млечна захар и много малко мазнини, което го прави диетично. То е и скъпо освен полезно. Известни са лечебните свойства на магарешкото мляко, което го прави търсено. казва Карадаев. След раждането на малко магаренце млякото стига само за изхранването му, защото трябва да суче от 4 до 6 месеца. Отглеждането им не е никак сложно и скъпо, защото те задоволяват хранителните си нужди с нискокачествени фуражи. Дори понякога доизяждат остатъка от храната на други тревопасни животни. “Изкуственото осемяване при еднокопитните все още не е масово разпространено в България. А при магаретата почти не е застъпено. При ценните коне обаче вече се замразява семенна течност на няколко места у нас”, посочва д-р Карадаев. Приплодите на магаретата нерядко се използват за приготвяне на домашни суджуци и други деликатеси. Д-р Карадаев и колегите му обаче се борят за магарешката популация. В учебните бази на Тракийския университет те отглеждат мъжко разплодно магаре и две магарици. “Например знам за магаретариум в България, в който чужденец решава да купува “ пенсионирани магарета” от селата. Той ги пуска свободно в заградени ливади, където те да си изкарат щастливо последните дни от живота”, казва лекарят. Магарето живее дълго - между 25 и 30 г. След 20-те животните вече не са работоспособни и стопаните им ги продават на безценица на прекупвачи, които ги колят или ги използват до последно, докато не умрат. При кравите проблем с популацията няма. Те са полициклини животни, което на практика означава, ако нямат болести на половата система. “Ако днес се разгони крава и се заплоди, тя ще спре да се разгонва. Бременността при тях трае средно 285 дни. Най-изгодно икономически е всяка крава да дава по едно теле на стопанска година”, казва д-р Карадаев. И добавя: “Съвременното говедовъдство е твърде продуктивно, а животните се отглеждат в условия на ферма, а не на ливада, което ги кара да се чувстват не много комфортно. Те се хранят с висококалорични и високоенергийни храни, за да дават повече мляко”. Това обаче води до проблеми в репродуктивния им цикъл и невинаги всяка крава ражда по веднъж в стопанска година. “Това налага т.нар. репродуктивен мениджмънт, при който с ехограф и хормолни средства се регулира половият им цикъл. След раждане кравата дава максимално количество мляко известно време, през този период тя трябва отново да се заплоди и следващата стопанска година да даде теле. Ако не роди – млякото постепенно ще намалее”, обяснява още докторът.", "date": "2019.01.16", "title": "България се обезмагарява"}
{"url": "https://www.24chasa.bg/novini/article/7248062", "text": "Франция категорично осъди изстрелването на ракета-носител с космически сателит от Иран, като подчерта, че технологията е близка до тази, използвана за изстрелване на балистични ракети, способни да носят ядрен заряд, предаде Франс прес. Това изстрелване е в разрез с резолюция 2231 на Съвета за сигурност на ООН от 2015 г., която призовава Иран \"да не извършва дейности, свързани с балистични ракети, конструирани, за да носят ядрени бойни глави\", заяви говорителката на френското външно министерство Аниес фон дер Мюл, предаде БТА. \"Космическите ракети-носители използват технологии, които са много близки до тези на балистичните ракети, особено междуконтиненталните балистични ракети\", добави тя. Вчера Иран обяви, че Иран успешно е изстрелял сателита \"Паям\" с ракета \"Сафир\", но извеждането му в орбита е било неуспешно. Иранският президент Хасан Рохани заяви, че Техеран ще е готов да направи нов опит за изстрелване на сателит след няколко месеца, предаде Ройтерс. \"Постигнахме много в сателитната технология и сме на прав път. Оставащите проблеми са незначителни и ще бъдат решени до няколко месеца, когато отново ще сме готови за изстрелване\", каза Рохани.", "date": "2019.01.16", "title": "Франция: Изстрелването на ракета-носител със сателит от Иран е в разрез с ООН"}
{"url": "https://www.24chasa.bg/novini/article/7248076", "text": "Европейският съюз може да направи допълнителни отстъпки на Великобритания по въпроса за границата между Северна Ирландия и Република Ирландия, която е член на ЕС, съобщиха дипломатически източници в Брюксел, цитирани днес от германския делови всекидневник \"Ханделсблат\" и Асошиейтед прес. Германия, Холандия и други страни са готови да направят още отстъпки по въпроса за т.нар. \"бакстоп\" - предпазния механизъм срещу \"твърда граница\" между двете части на ирландския остров, предвиден в отхвърленото снощи от британския парламент споразумение с Брюксел. Такива отстъпки обаче са възможни само ако Република Ирландия ги одобри, добавя вестникът, предава БТА. Междувременно германският външен министър Хайко Маас, цитиран от Ройтерс, каза днес, че\"времето за игрички\" е приключило. Той говори пред радио \"Дойчландфунк\" след отхвърлянето снощи на проектоспоразумението за Брекзит от британския парламент. Според него почти сигурно ще се наложат допълнителни разговори след отрицателния вот на британския парламент. Той добави, че ЕС ще се отнесе \"конструктивно\" към всяко британско искане за отлагане на датата на развода с Лондон.", "date": "2019.01.16", "title": "ЕС може да направи допълнителни отстъпки на Лондон за Ирландия"}
{"url": "https://www.24chasa.bg/novini/article/7248039", "text": "Росен Чолов - Чолата, бившият мъж на актрисата от \"Под прикритие\" Ирена Милянкова, и 23-годишна бивша моделка получиха присъди от по 3 г. условно от спецсъда в София. 3-членен състав с председател Андон Миталов призна днес следобед Чолата и Полина И. за виновни в това, че през 2014 г. се сговорили да набират хубави момичета за сексуслуги. Чолата уговорил една от тях, а иначе давал имена и телефони на платежоспособни клиенти. С другите красавици по-често общувала Полина. Съдията изброи имената на 9 момичета, с които тя говорила, за да участват в платени секс срещи. Според разследването повечето мечтаели да покорят модните подиуми и някои наистина станали моделки. Едни били подлъгвани и придумвани да се захванат с платена любов, а други сами предлагали да продават телата си, за да печелят, станало ясно при разпитите на свидетелките. Те получавали по 400-500 лв. на сеанс. Сред тях имало и ученичка. Делото е в спецсъда от 2016 г. и бе гледано при закрити врата. То е второ за Чолов. За първи път той бе арестуван на 26 ноември 2012 г., след като бе обвинен за шеф на 4-членна група за набиране на момичета за проститутки и изкара 8 месеца в ареста. По това дело Полина е само свидетел, но то още не е приключило. Според прокуратурата, след като на 7 август 2013 г. излязъл на свобода по първото дело, Чолов разбрал, че Полина, която тогава била студентка, урежда мераклии с красавици за секс и й предлага \"да движи нещата\". Срещи с момичетата обикновено се провеждали в заведение до НДК. Полина е оправдана по едно от обвиненията за държане на 7 г дрога. Обвиненията по делото са по два теста от Наказателния кодекс. Единият е за сговор да се вършат престъпления. Другият е от глава 9 на НК за трафик на хора и гласи, че, който набира лица с цел да бъдат използвани за развратни действия независимо от тяхното съгласие, се наказва с лишаване от свобода от 3 до 10 г.  Условните присъди са с 5-годишен изпитателен срок. Чолов и Полина трябва да платят по 15 000 лв. глоба, както и няколко хиляди лева разноски по делото. Наложени са им и пробационни мерки (задължителна регистрация  по настоящ адрес) за срок от година и половина.  Двамата остават на свобода без мярка за неотклонение. Присъдата им подлежи на обжалване пред апелативния спецсъд в 15-дневен срок, обяви съдът.", "date": "2019.01.16", "title": "Първо в \"24 часа\": Осъдиха Чолата и бивша моделка, уреждали красавици за платен секс"}
{"url": "https://www.24chasa.bg/novini/article/7248099", "text": "Полският парламент запази минута мълчание в памет на убития кмет на град Гданск Павел Адамович, предаде ДПА. Адамович бе намушкан с нож на благотворително събитие в неделя и почина в болницата след сериозни травми в областта на сърцето, диафрагмата и стомаха. Едноминутното мълчание в парламента беше предшествано от реч от Гжегож Схетина, лидер на бившата партия на Адамович - Гражданска платформа, предаде БТА. \"Павел стана жертва на омраза, насочена срещу човека, който заедно с хиляди жители на Гданск построи този голям, свободен и горд град\", заяви Схетина. \"Ние всички ще си спомняме, че тази омраза отне неговия живот, но няма да разруши онова, което той изгради\", допълни той. Нападателят на кмета е задържан за убийство с мотив отмъщение. Той е роден в Гданск, осъждан е за банков обир и е лежал над 5 години в затвора. Според местни медии 27-годишният мъж е бил освободен миналия месец. Адамович ще бъде погребан в събота. Траурната церемония ще бъде в църквата \"Успение на Пресвета Богородица\" в Гданск и ще бъде излъчвана на много екрани, разположени в града. Преди това ковчегът с тленните останки ще бъде изложен за поклонение в Европейския център на синдиката \"Солидарност\", преди да бъде пренесен в църквата. Полският президент Анджей Дуда обяви 19 януари за ден на национален траур. От вчера досега полската полиция арестува най-малко 10 души заради призиви в социалните медии за убийства и актове на агресия, предаде Ройтерс. Сред арестуваните има 48-годишен заподозрян, че е отправял заплахи по телефона срещу председателя на Европейския съвет и бивш полски премиер Доналд Туск. Полският парламент запази минута мълчание в памет на убития кмет на град Гданск Павел Адамович, предаде ДПА. Адамович бе намушкан с нож на благотворително събитие в неделя и почина в болницата след сериозни травми в областта на сърцето, диафрагмата и стомаха. Едноминутното мълчание в парламента беше предшествано от реч от Гжегож Схетина, лидер на бившата партия на Адамович - Гражданска платформа. \"Павел стана жертва на омраза, насочена срещу човека, който заедно с хиляди жители на Гданск построи този голям, свободен и горд град\", заяви Схетина. \"Ние всички ще си спомняме, че тази омраза отне неговия живот, но няма да разруши онова, което той изгради\", допълни той. Нападателят на кмета е задържан за убийство с мотив отмъщение. Той е роден в Гданск, осъждан е за банков обир и е лежал над 5 години в затвора. Според местни медии 27-годишният мъж е бил освободен миналия месец. Адамович ще бъде погребан в събота. Траурната церемония ще бъде в църквата \"Успение на Пресвета Богородица\" в Гданск и ще бъде излъчвана на много екрани, разположени в града. Преди това ковчегът с тленните останки ще бъде изложен за поклонение в Европейския център на синдиката \"Солидарност\", преди да бъде пренесен в църквата. Полският президент Анджей Дуда обяви 19 януари за ден на национален траур. От вчера досега полската полиция арестува най-малко 10 души заради призиви в социалните медии за убийства и актове на агресия, предаде Ройтерс. Сред арестуваните има 48-годишен заподозрян, че е отправял заплахи по телефона срещу председателя на Европейския съвет и бивш полски премиер Доналд Туск.", "date": "2019.01.16", "title": "В полския парламент запазиха минута мълчание в памет на убития кмет на Гданск"}
{"url": "https://www.24chasa.bg/novini/article/7248038", "text": "Военният съд в Пловдив върна на прокуратурата делото срещу командоса от 68-ма бригада \"Специални сили\" Ангел Желязков, обвинен за убийството на полицая Добромир Лазаров. Причината са процесуални нарушения. По време на разпоредителното заседание днес защитникът на подсъдимия Красимир Елдъров и колегата му Кирил Николов, който представлява близките на жертвата, бяха единодушни, че обвинителният акт страда от несъвършенства.  Същественото е, че не е описан подробно механизмът на извършване на деянието. На 20 май м.г. Желязков намушкал смъртоносно в сърцето полицая Добромир Лазаров. Двамата се конкурирали за сърцето на една и съща жена - дознателката Люба Алексова.", "date": "2019.01.16", "title": "Върнаха делото за командоса убиец на прокуратурата"}
{"url": "https://www.24chasa.bg/novini/article/7248119", "text": "Централната банка на Турция запази основния лихвен процент на нивото от 24 процента, като отбеляза, че страната все още се намира в процес на забавяне на икономическия растеж въпреки лекия спад на инфлацията, предаде ДПА. Това е първо за годината решение на комитета по паричната политика на банката. Централната банка остави непроменен лихвения процент и през декември след рязко увеличение на водещата лихва от 17,75 процента на 24 процента през септември, предава БТА. \"Публикуваните наскоро данни показват, че тенденцията към ребалансиране на икономиката става по-осезаема\", посочва банката. \"Външното търсене поддържа силата й, макар че забавянето на икономическата дейност продължава, отчасти заради трудните финансови условия\". Годишната инфлация през декември спадна до 20,3 процента спрямо 21,6 процента през ноември, според данни на Турския статистически институт.", "date": "2019.01.16", "title": "Централната банка на Турция запази основния лихвен процент на ниво от 24%"}
{"url": "https://www.24chasa.bg/novini/article/7248123", "text": "67-годишната Веска Хаджиева от пловдивското село Труд е арестувана за убийство на съпруга си. Жертвата Костадин Хаджиев е на 73 г. Престъплението е било извършено на 13 януари, съобщиха от Окръжната прокуратура. Същия ден вечерта между двамата избухнал скандал. Според събраните досега доказателства отношенията в двойката от дълго време били влошени.  След като умъртвила мъжа си, жената се опитала да заличи следите. На следващия ден отишла както обикновено на работа. Убитият бил открит от свой приятел, който отишъл в дома му да провери какво става, тъй като не си вдигал телефона. За убийство предвиденото наказание е от 10 до 20 г. лишаване от свобода.", "date": "2019.01.16", "title": "Арестуваха 67-годишна от пловдивско село, убила мъжа си и отишла на работа"}
{"url": "https://www.24chasa.bg/novini/article/7248226", "text": "Европейският парламент обсъди днес доклад за образованието и паметта за тоталитарното минало на Европа. Дебатът бе по инициатива на евродепутата от ЕНП/ГЕРБ Андрей Ковачев, съобщи БТА. Евродепутатът очаква страните в ЕС да увеличат преподаването на историята на тоталитарните режими в Европа и това да помогне за развитието на гражданско съзнание и критично мислене у младежите. По неговите думи младите европейци нямат опит от всекидневието в тоталитарните режими и това ги прави податливи за радикални идеологии и дезинформация. Образованието има важна роля за създаването на обща европейска памет, за приравняването и еднаквото осъждане на престъпленията на тоталитарните режими на 20-и век, коментира той. В предложената резолюция се отбелязва значението от поддържането на спомените за миналото живи, защото не може да има помирение без истина и памет. Потвърждава се единната позиция срещу всяка форма на тоталитарно управление, независимо от идеологическия контекст. Решително и недвусмислено се осъждат всички престъпления срещу човечеството и масовото нарушаване на правата на човека от страна на всички тоталитарни и авторитарни режими. Изразява се съчувствие, разбиране и признание за страданията на жертвите на тези престъпления и на техните семейства. Ковачев настоява младите да изучават паметта за миналия век обективно. Има едно изречение на Роналд Рейгън, че свободата е винаги на едно поколение разстояние. След едно поколение много неща се забравят и има риск да се повторят страданията, независимо дали от националсоциализма, хитлеризма, фашизма, болшевизма, комунизма. Това са страдания за милиони хора, което е довело до идеята в Европа, вместо да се избиваме по бойните полета, да сме заедно в един демократичен, свободен ЕС, коментира той. Тази свобода не е даденост, а трябва да бъде защитавана от тези популисти, които предлагат лесни решения на трудни въпроси, добавя евродепутатът.", "date": "2019.01.16", "title": "Европарламентът обсъди доклад за европейското тоталитарно минало"}
{"url": "https://www.24chasa.bg/novini/article/7248364", "text": "Американската видеоплатформа \"Ютюб\" промени правилата си и взе мерки за по-ефикасна борба срещу клиповете с опасни предизвикателства, като гълтане на капсула прах за пране или шофиране със завързани очи, предаде Франс прес. Популярната сред подрастващите социална мрежа забрани качването на видеоматериали със \"съдържание, подтикващо към насилие и опасни действия\". \"Ютюб\" посвети специален раздел на правилата за ползване, тъй като клипчета с предизвикателства и фарсове от години се разпространяват чрез \"Ютюб\" или други платформи. \"Ютюб\" даде пример за подобен род клипове. Това са така наречените \"Предизвикателство на огъня\" (пръскане със запалим аерозол срещу огън) и \"Предизвикателство на капсулите \"Тайд\" (поглъщане на капсула перилен препарат), излагащи много младежи на риск от тежко изгаряне или отравяне. Неотдавна филмът \"Кутия за птици\" на мултимедийната компания \"Нетфликс\" накара много любители на подобни предизвикателства да заснемат как вършат всякакъв вид дейности със завързани очи, както героите от филма. \"\"Ютюб\" съдържа много популярни клипове с предизвикателства и шеги, но трябва да сме сигурни, че смешното и забавното не преминава границите и не става опасно\", се казва в официалния форум \"Ютюб хелп\", с указания и помощ на създателите на видеосъдържание. Платформата осъвремени своите правила, \"за да бъде ясно, че забраняваме предизвикателствата, които застрашават здравето и живота на потребителите\", се казва още в същата рубрика на \"Ютюб\". Притежаваната от Гугъл платформа даде срок от два месеца на създателите на клипове да се приспособят към новите правила. Подобно на други социални мрежи и платформи в интернет, \"Ютюб\" се стреми да покаже, че се бори срещу проблемното видеосъдържание.", "date": "2019.01.16", "title": "\"Ютюб\" забрани клипове със съдържание, подтикващо към насилие и опасни действия"}
{"url": "https://www.24chasa.bg/novini/article/7248380", "text": "Северният магнитен полюс на нашата планета се мести изненадващо бързо в посока на Русия и по-специално към Сибир, показват нови изследвания, съобщава научният журнал Nature, цитиран от  . Изследователите отбелязват, че магнитният полюс се измества по непредвидим начин, но в момента се движи в отклонение от канадската част на Арктика към Сибир. Северният магнитен полюс се движи толкова бързо към Русия, че изследователите ще трябва да направят промени в магнитния модел, който по-късно ще се използва от различни навигационни системи. В противен случай са възможни грешки. Най-застрашени от резките изменения в местоположението на северният магнитен полюс са някои военни системи за прицелване, различни видове електроника, GPS, ГЛОНАСС и останалите системи за глобално позициониране. Проблемът, който възникна, е свързан както с движението на полюса, така и с вътрешните промени на планетата Земя. Течността вътре в сърцевината на Земята е генератор на голяма част от магнитното поле, което може да се променя при промяна на дълбоките потоци във вътрешността на нашето метално ядро. Подобни промени в магнитното поле над Южна Америка през 2016 г. доведоха до появата на голяма аномална зона, която успя да повреди някои изкуствени спътници.", "date": "2019.01.16", "title": "Северният магнитен полюс се мести изненадващо бързо към Русия"}
{"url": "https://www.24chasa.bg/novini/article/7248393", "text": "В АСП липсват данни за около 48 хиляди души, които имат право на новата финансова помощ по Закона за хората с увреждания. Те ще трябва да подадат заявление-декларация в Агенцията за социално подпомагане /АСП/, за да получат подкрепата. Това заяви министърът на труда и социалната политика Бисер Петков по време на блиц контрол в ресорната парламентарна комисия по труда и социалната политика, цитиран от БТА. Министър Петков изтъкна, че за тези хора липсват данни за желания от тях начин за плащане на помощта и съответно номера на банковата им сметка в АСП. Броят им е станал ясен при служебното обработване на информационните масиви на Националния осигурителен институт /НОИ/ и АСП. Прехвърлянето на плащанията от НОИ към АСП е от началото на тази година във връзка с влизането в сила на новия Закон за хората с увреждания. В него е регламентирана финансова подкрепа, обвързана с линията на бедност на мястото на досега изплащаните от НОИ социални инвалидни пенсии. Министър Петков обясни, че 360 хиляди пенсионери са засегнати от промяната. Заради разминаването в графиците за плащане на НОИ в началото на месеца и на АСП в края на следващия месец за предходния месец, те са получили и по-малък размер на пенсиите. Това стана причина Д-р Хасан Адемов, председател на Комисията по труда, социалната и демографската политика да попита министър Петков, дали съществува административна възможност средствата им да бъдат изплатени в рамките на месеца. Министър Бисер Петков информира, че от декември месец има споразумение между НОИ и АСП за служебно обработване на данните на лицата, които ще получават новата финансова помощ от АСП. Той увери, че ако лицата подадат заявление-декларация за подкрепа по новия закон до края на януари, те ще получат сумата, която им се полага, през февруари. \"Вчера, 15 януари, започнаха плащанията за месец декември миналата година. Включително се плащат интеграционните добавки за месец декември на около 500 хиляди лица. Същевременно започна преизчисляването по служебен път на всички тези 500 хиляди лица, които са получават месечната добавка, така че без да подават заявление, по служебен път от февруари да започнат да получават месечната финансова подкрепа по Закона за хората с увреждания\", увери социалният министър. Петков увери още, че чрез службите на АСП и всички комуникационни канали се полагат всички усилия на хората да им бъде обяснено, че плащанията, които са получавали досега не се губят, а се трансфомират. До 15-ти януари има около 4 100 подадени заявления-декларации за новата финансова подкрепа. Министър Петков увери, че ако хората се забавят по някакви причини, но подадат заявлението си до 31 март, то тогава те ще получат накуп всички плащания. \"В момента службите на Агенцията по социално подпомагане са натоварени значително с приемане на заявления за безплатните електронни винетки. В същото време се приемат заявленията за новата месечна финансова подкрепа. Правим всичко възможно те да бъдат обработени, така че плащането да се извърши в съответния график\", увери той. Министърът каза още, че ще проведе работна среща във връзка със забавените плащания с Агенцията за социално подпомагане, но липсват законови основания за промяна в датата им. Бисер Петков бе категоричен, че нищо няма да бъде загубено от хората и те ще си получат средствата в увеличен размер, предвиден в Закона за хората с увреждания.", "date": "2019.01.16", "title": "Бисер Петков: Липсват данни за около 48 000 с увреждания, които имат право на новата помощ"}
{"url": "https://www.24chasa.bg/novini/article/7248403", "text": "Петдесет души, за които се смята, че са били в хотелския комплекс в кенийската столица Найроби при вчерашното нападение, днес още се водят за изчезнали, съобщи Червеният кръст, цитиран от Ройтерс. Това стана броени часове след като президентът на Кения обяви, че смъртоносната обсада е приключила, предаде БТА. Най-малко 14 души бяха убити, а над 700 - евакуирани от хотелския комплекс в Найроби, каза държавният глава Ухуру Кениата. Смъртоносната атака срещу хотелския комплекс е извършена от петима терористи, които са загинали, съобщи началникът на кенийската полиция Джоузеф Бойнет, цитиран от Франс прес. Той уточни, че единият от нападателите се е самовзривил, двама са били убити през нощта, а двама - днес на разсъмване. В ход е прочистване на комплекса, а сапьори ще обезвредят неексплодирали гранати, оставени от терористите. Бойнет предупреди хората да не се стряскат от евентуални нови взривове в района. Отговорност за продължилото 20 часа нападение пое радикалната ислямистка групировка Аш Шабаб от съседна Кения.", "date": "2019.01.16", "title": "Петдесет се водят за изчезнали след нападението срещу хотел в Кения"}
{"url": "https://www.24chasa.bg/novini/article/7248416", "text": "Занятията в двете училища на територията на община Девня се преустановяват заради високия процент засегнати от грип и остри респираторни заболявания, съобщи кметът Свилен Шитов, цитиран от  Предписанието за тази противоепидемична мярка бе връчено на Общината в късния следобед от представител на Регионалната здравна инспекция. Нейната валидност е 5 дни, което означава, че на 21 януари, понеделник, учениците трябва да са отново в класните стаи.", "date": "2019.01.16", "title": "Обявиха 5 дни грипна ваканция в Девня"}
{"url": "https://www.24chasa.bg/novini/article/7248431", "text": "Няма безразборна сеч на дървета в Борисовата градина в София, категорично заяви кметът Йорданка Фандъкова. Подрязват се само сухи клони, посочи тя. След широка публична дискусия е подготвена програма за отстраняване на опасни дървета, подчерта Фандъкова, предава  . \"Категорично неверни са тези твърдения. Това е част от цялостната програма за премахване на опасни дървета, близо до алеите, по които минават хората. Всеки има възможност да провери лично как се изпълнява, маркираните дървета съобразно изискванията, след това пътят на тези дървета към инсталацията за преработка на зелени отпадъци в Хан Богров, от тях ще се произведе компост, който ще се използва за зелената система на града. Тези опасни дървета могат да паднат, да наранят и да убият, за съжалени, човек. Всичко е максимално прозрачно, максимално публично, и ако има сигнал за нещо нередно, екипът на заместник-кмета по екология е готов веднага да реагира, за да провери конкретния случай и да даде отговор\", коментира Фандъкова.", "date": "2019.01.16", "title": "Фандъкова: Няма безразборна сеч на дървета в Борисовата градина в София"}
{"url": "https://www.24chasa.bg/novini/article/7248488", "text": "Гръцкият Апелативен съд призна за виновни 20 от общо 27 обвиняеми по делото за поръчката на подводници от германската компания HDW- Ferrostaal в периода 1998 - 2001 г., съобщават гръцките медии. Сред обвиненията срещу осъдените са пране на пари и пасивна и активна корупция. Аферата е станала по времето, по което министър на отбраната беше Акис Цохадзопулос, който вече е осъден за пране на пари, припомня \"Ефимерида тон синдактон\", предава БТА. Сред признатите за виновни са Андонис Кандас, бивш служител на министерството на отбраната, френско-швейцарския банкер Жан-Клод Освалд, който през ноември наруши мярката си за неотклонение и в момента се издирва, бившият директор на корабостроителницата Скараманга Сотирис Емануил, оръжейният търговец Панайотис Евстатиу, корабопритежателят Михалис Матандос, бизнесменът Александрос Аватангелос и др., съобщава агенция АНА-МПА. Съдебната процедура не е завършила, защото съдът още не е определил наказанията на признатите за виновни.", "date": "2019.01.16", "title": "20 бяха признати за виновни по делото за доставката на германски подводници от Гърция"}
{"url": "https://www.24chasa.bg/novini/article/7248289", "text": "Председателката на Камарата на представителите в САЩ Нанси Пелоси настоява президентът Доналд Тръмп да отложи своето традиционно годишно послание \"За състоянието на Съюза\", насрочено за 29 януари, до решаването на кризата с частичната парализа на федералното правителство, предаде Асошиейтед прес, цитирана от БТА. Белият дом засега не е отговорил на питането за коментар по въпроса, повдигнат от демократката Пелоси пред Тръмп. В писмо тя посочва, че частичното затваряне на редица федерални служби поражда опасения за сигурността при подготовката за словото на президента, което той трябва да произнесе пред двете камари на Конгреса. Според нея Сикрет сървис и министерството на вътрешната сигурност нямат финансиране вече почти 4 седмици заради невъзможността президентът и контролираната от демократите Камара на представителите да се споразумеят за федералния бюджет. Годишното послание е може би най-добрата възможност за Тръмп да изложи програмата си директно пред обществеността, посочва АП. Пелоси предлага \"поради опасения за сигурността. . . да работим заедно за определяне на друга подходяща дата след отварянето на правителството\". Тя отбелязва също и възможността президентът да отправи посланието си писмено, както някога са постъпвали негови предшественици на поста.                                                                 ", "date": "2019.01.16", "title": "Демократите искат Тръмп да отложи годишното си послание (Обновена)"}
