{"url": "https://www.24chasa.bg/novini/article/7374097", "text": "Папа Франциск каза на група мигранти, потърсили защита в Мароко, че те са в самия център на сърцето на църквата и заслужават да бъдат посрещнати с добре дошли, да получат грижи и да се интегрират в новите си домове, предаде Асошиейтед прес, цитирана от БТА.  Франциск осъди \"търговците на човешка плът\", които печелят от отчаяните и призова за създаването на повече законни канали за миграция. Папата посети католическа благотворителна организация, помагаща на мигрантите в Мароко. Всички мигранти заслужават защита, особено най-уязвимите от тях - жените и децата, подчерта папата. Той ги увери, че те не са пренебрегвани, а са в самия център на сърцето на църквата. Миналата година Мароко стана основна дестинация за мигрантите от Субсахарска Африка, опитващи се да достигнат Европа през Испания, припомня АП.", "date": "2019.03.30", "title": "Папата се срещна с мигранти в Мароко"}
{"url": "https://www.24chasa.bg/novini/article/7373983", "text": "Желанието на руския президент Владимир Путин да скъса със зависимостта на долара предизвика истинска златна треска. В рамките на десетилетие Русия увеличи четири пъти своите златни резерви, като 2018 г. отбелязва най-амбициозната за властите в Москва година. Темпото изглежда се запазва и през тази. Данни на централната банка показват, че притежанията ѝ от благородния метал са нараснали с 1 млн. унции през февруари - най-много от ноември насам, съобщи Bloomberg. Френският президент Еманюел Макрон заяви в интервю за CNN през ноември, че европейските корпорации са твърде зависими от американската валута, наричайки това „проблем на суверенитета“. Миналата година Полша и Унгария изненадаха анализаторите с първите си позначителни покупки на злато на държави от ЕС от над десетилетие. Колкото до Русия експертите си задават въпроса дали страната ще може да си позволи да поддържа интензивното си темпо на покупки. Според някои страната ще продължи да се снабдява със злато, за да се предпази от геополитически сътресения и опасността от увеличаване на американските санкции. През изминалата година покупката на благородния метал за първи път превиши снабдяването. И все пак други посочват, че търсенето ще намалее. Ако достигне лимита за местни покупки, смятам, че централната банка ще започне да внася злато“, посочва Олег Кузмин, главен икономист към Renaissance Capital. По думите му като се имат предвид геополитическите рискове, то е много вероятно дялът на златото в резервите на централната банка да нарасне още.  Само през изминалата година страната е закупила 274 тона на стойност по средни цени 11 млрд. долара, показват данни на Световния златен съвет . Към момента златото представлява около 19% от чуждестранните резерви на страната – най-високото му ниво от 2000 г. насам. В същото време доларът отговаря за 22%, което представлява спад спрямо 46% в средата на 2017 г. Едно от нещата, които могат да запазят руските доларови резерви високи, е зависимостта на страната от износа на стоки като петрола. Три четвърти от търговията на страната на стойност 600 млрд. долара е именно в американска валута. В същото време покупките на руската централна банка през последните години помогнаха за стимулирането на цената на метала. Тя нарасна с 20% от началото на 2016 г. „Ако не беше Руската централна банка, миналата година щеше да е найлошата за покупка на злато от десетилетие насам“, посочва Ейдриън Аш, ръководител на изследователското звено към BullionVault Ltd. „Въпреки това руското изкупуване вече са добре известни и ще трябва значително увеличаване на покупките, за да се повлияе посъществено цената на златото“,", "date": "2019.03.30", "title": "Bloomberg: Желанието на Путин да скъса с долара предизвика истинска златна треска"}
{"url": "https://www.24chasa.bg/novini/article/7373986", "text": "Полицията в Солун арестува над 50 нелегални мигранти, съобщи в. \"Катимерини\", цитирана от БТА.  Полицията съобщи днес, че при акция в район близо до жп гара в Солун, предприета вчера, са били задържани 54 нелегални мигранти. Край жп гарата имало близо 80 мигранти. Задържаните лица са поданици на Мароко, Алжир, Сирия, Египет и Либия.", "date": "2019.03.30", "title": "Полицията в Солун арестува над 50 нелегални мигранти"}
{"url": "https://www.24chasa.bg/novini/article/7373988", "text": "\"Жълтите жилетки\" изпълниха улиците на френските градове в 20-тата поредна събота на протести, за да изразят подкрепата си за активист, ранен в сблъсъци с полицията и за да покажат, че продължават да са мобилизирани срещу икономическата политика на правителството, предаде Асошиейтед прес, цитирана от БТА.  В Париж, Бордо, Авиньон и други градове демонстрантите изразяваха солидарност с Женвиев Льоге, 73-годишна антиглобалистка, която получи рана на главата по време на протестите в Ница миналата събота. Прокуратурата в Ница заяви, че тя била съборена на земята от полицай. \"Ние всички сме Женвиев\", гласеше разпространен в интернет призив за днешните протести. Хиляди \"жълти жилетки\" преминаха мирно по улиците на Париж, от северните квартали до площад \"Трокадеро\" край Айфеловата кула. Във френската столица властите засилиха мерките за сигурност и протестите бяха забранени в района на булевард \"Шанз Елизе\", сцена на предишни размирици по време на демонстрации на \"жълтите жилетки\". Полицията съобщи, че 25 души са били задържани, а 20 са били глобени за участие в неразрешен протест. В южния град Авиньон избухнаха сблъсъци, когато полицията принуди демонстрантите да напуснат тесните улички на средновековния градски център. В Бордо, югозападна Франция, полицията използва сълзотворен газ след като група демонстранти запалиха купчина строителни отпадъци и се опитаха да преодолеят полицейските заграждения. Протестите бяха забранени в центъра на града, където през изминалите седмици често избухваше насилие. В ранния следобед френското министерство на вътрешните работи съобщи, че в протестите в цялата страна са участвали 5600 души, 1800 от които в Париж. Тази цифра е по-ниска в сравнение с обявените миналата събота по същото време 8300 участници, предаде Франс прес.", "date": "2019.03.30", "title": "\"Жълтите жилетки\" излязоха на протести \nпо цяла Франция в 20-тата поредна събота"}
{"url": "https://www.24chasa.bg/novini/article/7374003", "text": "Да има меню и за деца с алергии в детските, млечни кухни - настояват родители. В някои общини това вече е практика, но те са по-скоро изключение. За съжаление много семейства не могат да ползват услугите на млечните кухни, защото менюто не е съобразено с нуждите на деца с алергии. Всеки ден има ястия с алергени, като брашно, яйчен жълтък, масло и мляко, предаде  Албена има едногодишен син с алергия. Борислав е с непоносимост към краве мляко, телешко и яйца. \"Аз не мога да осигуря разнообразието, което би осигурила една кухня професионална\", казва майката Албена. Тя е принудена да готви поне две ястия на ден или да ползва частна кухня. Купон в общинската кухня на ден струва 1,20, в частна – между 5 и 8 лв, а готови бурканчета в търговската мрежа струват от 7 до 9 лв. От община Варна обясниха, че предстои обсъждане на проблема. \"На тези деца трябва да се готви с отделни съдове, персоналът в детската кухня трябва да бъде обучен, трябва да се изготви специфичен правилник за утвърждаване на самия режим\", обясни Румяна Хараламбова от Дирекция \"Здравеопазване\" в Община Варна. Всичко това вече е направено в Бургас и от две години има такова меню. Рецептите изключват 14 групи алергени, като глутен, яйца, млечни продукти, риба. Различават се по маркировката на капачките. \"Нещата, които ние предлагаме, примерно кускус или фиде - те са без глутен и без яйца, нишестето е царевично, царевичен е грисът\", обясни Таня Бурдева – директор на детска кухня в Бургас. Промяната не е натоварила бюджета. Всеки ден от специалното меню се възползват 20-тина деца. Сред тях е 2-годишният Иван. Най-алергизиращите храни са цитрусите, ядките, яйцата, млякото, глутенът. \"Атопичен дерматит и хранителни алергии са най-честите в ранна детска възраст. Има талони, които се налага да пишем, кои храни да се избягват в детските кухни\", поясни проф. Красимира Кисьова - алерголог. Националният център по обществено здраве, Здравната каса и министерството нямат статистика колко са алергичните деца. До момента сред градовете, които имат меню за деца с алергии са част от София, Русе, Габрово и Стара Загора.", "date": "2019.03.30", "title": "Родители настояват за меню за деца с алергии в млечните кухни"}
{"url": "https://www.24chasa.bg/novini/article/7374032", "text": "Сблъсъци между участници в протестите на \"жълтите жилетки\" и полицията избухнаха тази вечер на площад \"Трокадеро\" в Париж, съобщи ТАСС, цитирана от БТА.  Служителите на реда бяха принудени да използват сълзотворен газ в отговор на действията на агресивно настроени демонстранти. Площад \"Трокадеро\" беше крайната точка на участниците в похода, започнал следобед от площада на Източната гара. Манифестацията протичаше мирно, но около 17.30 часа местно време група демонстранти с маски започнаха да хвърлят бутилки и камъни по полицаите, които отвърнаха със сълзотворен газ. В Париж днес бяха задържани 32 участници в протестите на \"жълтите жилетки\", по данни на полицията, оповестени в 17.30 часа местно време, съобщи телевизия Бе Еф Ем.", "date": "2019.03.30", "title": "Полицията използва сълзотворен газ срещу агресивно настроени демонстранти в Париж"}
{"url": "https://www.24chasa.bg/novini/article/7374093", "text": "Британският премиер Тереза Мей е получила писмо от депутати, в което я призовават за напускане на ЕС без споразумение. Инициатор за написването на писмото е министър от кабинета й, твърдят източници на британските медии, предаде БГНЕС. Един от депутатите, подписал писмото, е заявил, че то е дълго два абзаца и призовава Мей да не приема митнически съюз с ЕС. Според други източници, група министри са отишли на \"Даунинг Стрийт\" 10 веднага след третото гласуване на договора в петък, за да настояват министър-председателят да се откаже от споразумението и да продължи с твърд Brexit. Тереза Мей не е изгубила надежда, че все пак договорът ще бъде приет от Камарата на общините, защото този път разликата в гласовете е била значително по-малка, отколкото при предишните две гласувания, е казал трети източник. Сега британското правителство трябва да представи нов план за Brexit пред ЕС до 12 април или да напусне Общността без сделка на тази дата. Депутатите ще обмислят вариантите за това чрез серия от показателни вотове в парламента следващата седмица.", "date": "2019.03.30", "title": "Депутати призовават в писмо Тереза Мей за твърд Брекзит"}
{"url": "https://www.24chasa.bg/novini/article/7374095", "text": "Афганистанският вицепрезидент Абдул Рашид Достум остана невредим при нападение, което доведе до смъртта на негов бодигард, предаде Ройтерс, цитирана от БТА.  Това е второто покушение срещу него след връщането му от изгнание миналата година. Нападателите направиха засада на автомобилната колона, в която вицепрезидентът пътуваше от град Мазар-и-Шариф, намиращ се в провинция Балх, към провинция Джаузджан, съобщи говорител на неговата партия. При атаката бяха ранени още двама телохранители. Достум знаеше, че се планира нападение, но реши да пътува въпреки това, добави говорителят. Талибаните поеха отговорността за опита за убийство. Техният говорител Забихула Муджахид заяви, че при атаката са били убити четирима охранители и ранени шестима. Опитът за покушение беше извършен осем месеца след като Достум избегна нападение с бомба на летището в Кабул, извършено от атентатор самоубиец. Отговорността за него пое Ислямска държава, припомня Ройтерс.", "date": "2019.03.30", "title": "Афганистанският вицепрезидент оцеля при второ покушение"}
{"url": "https://www.24chasa.bg/novini/article/7373915", "text": "В село с 56 гласоподаватели има седем кандидати за кметове за предстоящите местни избори в Турция, съобщиха турски медии, цитирана от БТА.  Жителите на село Карабаглар (окръг Айдън, Западна Турция) утре ще могат да избират между седемте кандидати за мухтар (селски кмет). В. \"Дейли Сабах\" отбелязва, че близо една трета от 23-те къщи в селото имат свой кандидат за кмет, включително и сегашният кмет Таркан Кемчин отново се е кандидатирал за изборите. От семейството на Кемчин има още двама кандидати за кметове на село Карабаглар. Жител на селото посочи, че всички относително млади мъже в Карабаглар са решили да се кандидатират на тазгодишните местни избори.", "date": "2019.03.30", "title": "В турско село с 56 гласоподаватели \nима седем кандидати \nза кметове"}
{"url": "https://www.24chasa.bg/novini/article/7373928", "text": "Птица нанду бе опериран по спешност в Стара Загора заради неприятен инцидент с куче от порода \"хъски\". Кучето се промъкнало в зоопарка и подплашило пернатото, то се наранило на оградата на клетката си. Случката се разиграва в петък към 17.30 ч., когато четириногият домашен любимец, пуснат на свобода, се озовава пред клетката на тежащата около 50 килограма птица, предаде  Кучето не е нападнало птицата, но самото му присъствие и лай изплашили пернатия обитател. Птицата се самонаранила със скокове върху оградата на клетката. Раната с дължина около 40 сантиметра в областта на шията по спешност е обработил директорът на старозагорския зоопарк доктор Радослав Михайлов. На нандуто ще му трябва време, за да се възстанови. А от появата на свободно пуснатото хъски били разтревожени и други обитатели на зоопарка - вълците. Кучето е заснето от охранителните камери в зоопарка, то било с нашийник без повод, най-вероятно изпуснато или пуснато от стопанина си да се разхожда свободно в парка. Общинските власти се надяват да открият собственика му, тъй като хъскито-беглец е ръждиво оранжево на цвят, а точно тези животни се срещат по-рядко. Очакванията се подобни инцидента да станат невъзможни, след като бъде завършена реконструкцията на зоопарка, която ще бъде на стойност 4,2 милиона лева.", "date": "2019.03.30", "title": "Оперираха по спешност птица нанду в Стара\nЗагора"}
{"url": "https://www.24chasa.bg/novini/article/7373939", "text": "Турският президент Реджеп Тайип Ердоган днес обеща подкрепа за инвеститорите, влагащи средства в Източна и Югоизточна Турция, предаде Анадолската агенция, цитирана от БТА.  Ердоган призова предприемачите към активни инвестиции в Югоизточен Анадол, където силите за сигурност водят успешна борба срещу терористите от Кюрдската работническа партия (ПКК). Президентът, който говори в ефира на държавната телевизия ТРТ, подчерта, че тероризмът остава \"проблем номер едно\" за Турция. Инвеститорите не искат да влагат средства в райони, в които се води борба срещу терористите. В момента дори предприемачите от Югоизточна Турция не влагат средства за развитието на родните им райони. И всичко това се случва на фона на готовността на властите да поощряват инвеститорите и да им оказват всякакъв тип съдействие, каза Ердоган. Той обеща, че след местните избори на 31 март ще бъдат предприети още повече стъпки за осигуряването на безопасността в Източна и Югоизточна Турция. След изборите ще реализираме нова програма за насърчаване на инвестициите в Източен и Югоизточен Анадол, посочи турският държавен глава. В Източна и Югоизточна Турция са активни бунтовниците от ПКК. Кюрдската работническа партия, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2019.03.30", "title": "Ердоган обеща подкрепа за инвеститорите, \nвлагащи средства в Югоизточна Турция"}
{"url": "https://www.24chasa.bg/novini/article/7373950", "text": "Телефонен измамник се е опитал от името на Община Ловеч да иска дарение от Троянския манастир, съобщават от общинската администрация. Той се е представил по телефона като заместник-кмет на Ловеч, на име Ангел, и е съобщил, че събира суми за благородна кауза, предаде БТА.  Игуменът на манастира Велички епископ Сионий веднага се е досетил, че е измамата и се е свързал с полицията и с кмета на Ловеч Корнелия Маринова. Известно е, че няма заместник-кмет в Ловеч с това име, и второ - няма такава практика за събиране на пари по телефона за каквото и да е, посочват от Общината. От там заявяват, че Общината не практикува чрез частни телефонни обаждания да се обръща към лица и институции за включване с парични средства в каквато и да е кауза. Когато Общината поеме подобна инициатива, тя е публична и се разпространява чрез медиите, се казва още в прессъобщението на администрацията.", "date": "2019.03.30", "title": "Телефонен измамник от името на Община Ловеч искал дарение от Троянския манастир"}
{"url": "https://www.24chasa.bg/novini/article/7373956", "text": "Aвтобус е навлязъл в насрещното движение и се е блъснал в спирката до пловдивския университет.  С него не е имало пътници, както и няма пострадали хора. На 57-годишния водач му прилошало и по всяка вероятност е получил инфаркт. Сигнал за инцидента е подаден в МВР около 17:30 ч.  Екип на спешна помощ е констатирал смъртта на шофьора. Очевидци разказват, че граждани са се опитвали да извадят водача от катастрофиралия рейс. От полицията уточниха, че местопроизшествието се обработва. ", "date": "2019.03.30", "title": "Автобус се заби на спирка в Пловдив, шофьорът издъхна"}
{"url": "https://www.24chasa.bg/novini/article/7373971", "text": "Гръцката полиция арестува двама души, заподозрени в извършване на нападения срещу полицаи в Атина, съобщи гръцкият в. \"Катимерини\", цитиран от БТА.  Полицията съобщи днес, че са задържани двама души на 32 и 24 години във връзка със серия нападения с коктейли Молотов срещу полицейски екипи в центъра на Атина в петък през нощта. Атаките били извършени от група нападатели с качулки, които са подпалили и един автомобил. Полицията е използвала сълзотворен газ срещу нападателите. Няма информация за ранени при сблъсъците.", "date": "2019.03.30", "title": "Арестуваха двама души за нападения срещу полицаи в Атина"}
{"url": "https://www.24chasa.bg/novini/article/7373820", "text": "\"Вероятно всички сте видели водача на листата на БСП – обвинената в пране на пари в особено големи размери Елена Йончева – вчера да казва, че вярва на турската страна във връзка с изказването на Мевлют Чавушоглу, но не и на премиера Борисов и правителство на България. Това национално отговорна политика ли е? Не е ли умишлено търсене на провокация. Това е потенциален риск за страната ни и от всяко излишно изказване може да тръгне нещо, което да е заплаха за националната ни сигурност\". Това заяви пред актива на ГЕРБ в Поморие зам.председателят на партията Цветан Цветанов, който присъства на областен семинар в морския град. \"В Гърция има увеличение на миграционния поток с около 30% спрямо 2017 г, а за България той е почти нулев. Това не е ли заслуга на българското правителство и на министър-председателя?\", попита Цветанов. Той прогнозира, че с обявяването на евролистата на ГЕРБ тази неделя кандидатите ще чуят всякакви неверни неща от БСП. \"На местните избори битката ще бъде отново безмилостна. Ще се стараят да дискредитират успешните кметове с компромати. Опонентите ни нямат какво друго да предложат, нямат идеи. Затова трябва да подкрепяме кметовете. Без работата им в общините нямаше да имаме тези успехи във всички национални избори.\", заяви Цветанов. И припомни примери за компромати срещу ГЕРБ непосредствено или по време на кампания - спрямо него, спрямо кмета на Бургас Димитър Николов, аферата \"Костинброд\".", "date": "2019.03.30", "title": "Цветанов за Йончева: Обвинената в пране на пари вярва на Турция, не на правителството"}
{"url": "https://www.24chasa.bg/novini/article/7373834", "text": "„Още в понеделник Елена Йончева и народните представители от региона – Станислав Владимиров и Любомир Бонев ще изискат цялата документация по случая с въгледобива в Дивотино от Министерство на енергетиката“. Това обяви председателят на НС на БСП Корнелия Нинова на среща с жителите на село Дивотино. Тя заяви, че ако Христо Ковачки е нарушил договора за концесия, ще се сезира прокуратурата тя да бъде прекратена. „Трябва да се възстанови всичко, които е унищожено и хората да получат компенсация. Цветанов заяви, че вече ще имаме Цветанов плюс. Може би плюс още един апартамент, а на хората от Дивотино минус нивите, от които се изхранват. Това е паралелната държава на ГЕРБ Няма да оставим институциите, докато няма наказани и това нарушение не се прекрати“, категорична бе Нинова. Тя коментира, че концесията на Ковачки е изтекла и две години той разработва мините, без да има право на това. „По-късно концесията е подновeна със задна дата на името на друга фирма. Очевидно към нея се добавят земи, които не влизат в договора. Ето това е власт и бизнес срещу народ. В София е ГЕРБ и „Артекс“, тук е ГЕРБ и Ковачки. Това е моделът на десет години управление на Борисов“, категорична бе Корнелия Нинова. „Защо държавата вече трета година позволява да се рушат земеделски земи? Защо институциите не реагират? Чрез своето бездействие държавата позволява да се унищожават земеделски земи и изяжда българското село“, заяви водачът на листата на БСП за изборите за ЕП Елена Йончева. Тя коментира, че случаят в Дивотино не е отделен, а част от процеса. „Не за първи път държавата и отделни политици покровителстват частни фирми в ущърб на интересите на хората и държавата. Такъв е случаят и със „златната поправка“, която позволи на една фирма да изгради 35 етажна сграда“, каза още Елена Йончева. „Премиерът Борисов обвинява турската страна в лъжа. Това не звучи добре на фона на добросъседските отношения и личните отношения между Борисов и Ердоган“. Това каза председателят на НС на БСП Корнелия Нинова пред журналисти в с. Дивотино за изявленията на управляващите по повод намесата на Турция във вътрешните ни работи. „Смятам, че нашите власти прикриват намесата на Турция в решенията по Закона за вероизповеданията“, добави Нинова. Тя коментира, че когато години наред провеждаш васална външна политика, накрая резултатът е лош. „Нужна ни е политика с характер, възпитано и дипломатично, но и твърдо да отстояваме интересите си. Трябва да се каже и истината- имало ли е такава намеса или не“, категорична бе Нинова. Лидерът на левицата припомни, че имаме признания от Екатерина Захариева, че разговори са водени, а и първоначалният вариант на закона претърпя изменения. „В окончателния вариант е факт- външното финансиране от Турция и други държави продължава, отсрочват се задълженията на мюфтийството и целите на Турция са изпълнени“, каза още Корнелия Нинова. След срещата с протестиращи жители на с. Дивотино Корнелия Нинова коментира и решението на АБВ да се яви на изборите като „Коалиция за България“. „Когато си бил президент на държавата и си стоял на парадния вход, да се опитваш да се върнеш в политиката през задния, като крадеш името на собствената си партия, за да помогнеш на опонентите й - по-голямо унижение за Георги Първанов едва ли може да има\"- каза Нинова.", "date": "2019.03.30", "title": "Нинова: Цветанов плюс един апартамент, Дивотино- минус нивите на хората"}
{"url": "https://www.24chasa.bg/novini/article/7373740", "text": "Менте служител на В и К измамил жена със 170 лева. Случката станала на 29 март сутринта от 9 и 30 до 10 и 30 часа. Мошеникът се представил за служител на водното дружество в крайдунавския град, въвел стопанката в заблуждение и прибрал 170 лева за подмяна на водомера. Потърпевшата предала поиската сума доброволно, но по-късно се усъмнила. Позвънила на \" В и К\" - Лом и от там я уверили, че няма служител, който да събира пари. Разбрала, че е станала жертва на измама тя се оплакала в полицията. По случая е образувано досъдебно производство в РУ Лом.", "date": "2019.03.30", "title": "\"Служител\" на ВиК преметнал жена от Лом, прибрал 170 лева"}
{"url": "https://www.24chasa.bg/novini/article/7373746", "text": "Радан Кънев е водач на листата на обединение \"Демократична България\" за предстоящите избори за Европейски парламент. Това обяви на пресконференция в националния пресклуб на БТА съпредседателят на \"Демократична България\" и лидер на политическа партия \"Да България\" Христо Иванов. Той подчерта, че решението за първите трима в листата за предстоящите евроизбори, е съгласувано от политическия съвет на \"Демократична България\". В челото на листата влизат още Стефан Тафров, кандидат на \"Да, България\" и Албена Симеонова, кандидат на \"Зелените\". При представянето Христо Иванов отбеляза, че излъчването на Радан Кънев за водач на листата е много важна политическа задача. \"Ние инвестираме в обединението\", обясни Иванов.", "date": "2019.03.30", "title": "Радан Кънев е водачът на листата на Демократична България за евроизборите"}
{"url": "https://www.24chasa.bg/novini/article/7373748", "text": "По време на проведена специализирана полицейска операция по линия \"Наркотици\", е получен оперативен сигнал в РУ Берковица за притежание на дрога. След създадена организация за проверка на сигнала е извършен личен обиск на лицето И. О. А., при който са намерени и иззети 2 полиетиленови пликчета, съдържащи суха зелена тревна маса, с бруто тегло 1.29 грама, реагираща при полеви наркотест на марихуана. Лицето е задържано в РУ Берковица за срок от 24 ч. По случая е образувано досъдебно производство. При последвалото претърсване в дома му са намерени и иззети още 3 полиетиленови пликчета, съдържащи суха зелена тревна маса, с общо бруто тегло 2.81 грама марихуана и един газов пистолет с 19 боеприпаси. И. О. А. е задържан в ареста за срок от 24 ч.", "date": "2019.03.30", "title": "Ченгета иззеха от берковчанин наркотици и газов пистолет"}
{"url": "https://www.24chasa.bg/novini/article/7373752", "text": "Земетресение с магнитуд 6,1 разлюля остров Нова Британия, който е част от територията на Папуа Нова Гвинея, предаде Ройтерс, като се позовава на Геоложкия институт на САЩ. До този момент няма данни за жертви или материални щети, съобщава институтът, предава БТА.                                                                                                                                                                                                                                                                                                                       ", "date": "2019.03.30", "title": "Силно земетресение в Папуа Нова Гвинея"}
{"url": "https://www.24chasa.bg/novini/article/7373764", "text": "Партия АБВ и още 6 леви политически сили представиха днес коалиция за явяване на предстоящите избори за Европейски парламент на 26 май 2019 г. Формацията ще носи името „Коалиция за България“, а неин председател ще е лидерът на АБВ Румен Петков, съобщава  . „Искаме силна държава и сигурност за гражданите борба с бедността и демографската катастрофа, гарантиране на енергийната сигурност на страната, възраждането на българското село, общодостъпно и качествено здравеопазване и образование. Преминахме към формирането на „Коалиция за България“, след като Българската социалистическа партия практически отказа да участва в преговорен процес за формирането на широка лява коалиция“, коментира Петков.", "date": "2019.03.30", "title": "АБВ и 6 леви партии на евроизборите под името \"Коалиция за България\""}
{"url": "https://www.24chasa.bg/novini/article/7373768", "text": "Папа Франциск пристигна днес в Мароко на двудневно посещение, посветено на диалога с исляма и проблема с миграцията - два приоритета на неговия понтификат, предаде Франс прес. Самолетът на папата кацна малко преди 14.00 часа местно време /15.00 часа българско/ на международното летище в столицата Рабат, където светият отец беше посрещнат от мароканския крал Мохамед Шести, предава БТА. Папската визита ще протече под знака на развитието на междурелигиозния диалог, съобщиха мароканските власти.", "date": "2019.03.30", "title": "Папа Франциск на двудневно посещение в  Мароко (Снимки)"}
{"url": "https://www.24chasa.bg/novini/article/7373792", "text": "При наводнения в Западен Афганистан са загинали най-малко 32-ма души, предаде Ройтерс, цитирана от БТА.  Природните бедствия разрушиха къщи и подслони, в които живееха разселени семейства, съобщи днес правителствен служител. Като причина за наводненията се посочват обилните валежи. Наводненията започнаха в четвъртък вечер и опустошиха седем провинции. Дванайсет души са в неизвестност, а повече от 700 къщи са разрушени или сериозно повредени, заяви Хасибула Шир Хани, говорител на афганистанската служба за извънредните ситуации. Наводненията допълнително усложняват и без това тежката ситуация в Афганистан. Стотици хиляди жители в региона бяха разселени след сериозната суша от миналата година и заради продължилата 17 години война с талибаните. Наводненията от началото на този месец причиниха още повече разрушения и поставиха под риск тазгодишната селскостопанска реколта. Наводненията в Афганистан са често явление, въпреки че обикновено не са толкова сериозни. Афганистан не разполага с достатъчно инфраструктура, като например канали и системи за изкуствен дренаж, която да прави възможно управлението на оттичащите се води при валежи и при топенето на снеговете, отбелязва Ройтерс.", "date": "2019.03.30", "title": "Най-малко 32 души са загинали при наводнения в Афганистан (Снимки)"}
{"url": "https://www.24chasa.bg/novini/article/7373801", "text": "Румъния и България обмислят да създадат съвместна работна група с цел да ограничат вноса на стари автомобили и да формират съвместен механизъм за проследяване на импорта на коли втора ръка, предаде Аджерпрес, позовавайки се на съобщение на румънското министерство на околната среда. \"Румъния и България развиват двустранни проекти и прграми за защита на околната среда. Съответните власти в двете държави се договориха да засилят сътрудничеството и да очертаят общи политики за подобряване на качеството на въздуха, правилното управление на отпадъците и намаляването на замърсеността на р. Дунав и Черно море\", пише в огласено от румънското ведомство прессъобщение, предаде БТА.  Разговорите се състояха в рамките на румънско-българските междуправителствени консултации в Букурещ вчера, отбелязва Аджерпрес. Румънската и българската страна се съгласиха също, че е от съществено значение да подпишат меморандум за разбирателство за намаляване на замърсяването с пластмаса на Черно море и Дунав при общата граница, посочва още агенцията.", "date": "2019.03.30", "title": "Румъния и България с обща цел да ограничат вноса на стари автомобили"}
{"url": "https://www.24chasa.bg/novini/article/7373851", "text": "Мъж се затича към автомобила на мароканския крал Мохамед Шести скоро след пристигането в Рабат на папа Франциск, предаде Ройтерс, цитирана от БТА.  Мъжът бързо бе задържан от охраната на мароканския крал. Мохамед Шести стоеше изправен в автомобила с отворен покрив и махаше на събралото се по улиците в Рабат множество. В кортежа до него се движеше автомобилът на папата. След инцидента автомобилът на монарха леко увеличи скоростта, но други инциденти на последваха. Не е ясно какво точно се е опитвал да извърши неидентифицираният мъж, отбелязва Ройтерс.", "date": "2019.03.30", "title": "Мъж се затича към автомобила на мароканския крал по време на визитата на папа Франциск"}
{"url": "https://www.24chasa.bg/novini/article/7373856", "text": "Германската полиция арестува десетима предполагаеми ислямисти, заподозрени за тероризъм, при операции в Западна Германия, предаде ДПА, цитирана от БТА. Операциите са започнали вчера сутринта и са приключили тази сутрин в провинциите Северен Рейн - Вестфалия и Баден-Вюртемберг, по-конкретно в градовете Есен, Дюселдорф, Вупертал, Мьонхенгладбах, Дуисбург и Улм. Разследва се предполагаемо планиране на престъпления срещу сигурността на държавата, заяви днес говорител на прокуратурата в Дюселдорф. Макар да няма доказателства за конкретни набелязани мишени или съставен план за конкретни действия, властите проверяват дали задържаните не са свързани с терористичната организация \"Ислямска държава\". \"Предполагаме, че става дума за разклонение на \"Ислямска държава\" или за нейни симпатизанти\", каза говорителят. По-късно задържаните, на възраст между 22 и 35 години, повечето от Таджикистан, бяха освободени, след като полицията не открила при обиските оръжия или експлозиви.", "date": "2019.03.30", "title": "Полицията задържа 10 предполагаеми ислямисти в Западна Германия"}
{"url": "https://www.24chasa.bg/novini/article/7373893", "text": "България е била най-предпочитана от турските граждани дестинация за туризъм през изминалата 2018 г., съобщава турското специализирано онлайн издание Туризм ажансъ, цитирано от БТА.  В челната тройка на най-предпочитаните от турците за почивка страни се нареждат България, Гърция и Грузия. Изданието се позовава на графика, публикувана от руската агенция Спутник, за държавите, в които турците са осъществили най-много задгранични посещения през миналата година, и за настъпилите промени в тези предпочитания. Броят на турците, пътували в чужбина през 2018 г., е бил 8,66 милиона спрямо 9,44 милиона през 2017 г. и 8,06 милиона през 2016 г. През 2018 г. България е изпреварила Гърция като най-предпочитана от турските туристи дестинация. Общо 843 916 турци са посетили страната ни през миналата година - увеличение от 4,49 процента спрямо 2017 г., когато в България са дошли 807 645 турци. Гърция е била изместена от България от челната позиция след спад от 15,14 процента в посещенията на турците. Докато през 2017 г. Гърция са посетили 912 262 турци, през 2018 г. техният брой е спаднал на 781 753 души. Трета е Грузия със 777 177 посетители от Турция през 2018 г. - спад от 22,30 на сто спрямо 2017 г. В предпочитанията на турците следват Германия, Иран, Азербайджан, Украйна и САЩ.", "date": "2019.03.30", "title": "България е била най-предпочитана от турците страна за почивка през изминалата 2018 г."}
{"url": "https://www.24chasa.bg/novini/article/7373904", "text": "Папа Франциск призова светът да промени отношението си към мигрантите, хиляди от които загинаха през последните години при опит да достигнат Европа, предаде ДПА. Папата отправи призива си малко след началото на двудневното си посещение в Мароко, откъдето хиляди пътуващи към Европа мигранти се насочват към Испания. Мигрантите трябва да се възприемат като личности, а не цифри и да се признават правата и достойнството им във всекидневния живот и при вземането на политически решения, заяви Франциск на официална церемония по посрещането в Рабат. \"Вие знаете за моята голяма загриженост за често мрачната съдба на такива хора, повечето от които не биха напуснали страните си, ако не са били принудени\", добави той. Този проблем \"няма да бъде решен чрез издигане на бариери, подхранване на страх от другите или отказ да се помогне на тези, които законно се стремят към по-добър живот за себе си и семействата си\", подчерта Франциск. Папата призова Мароко да продължи да приема мигранти и да им предлага защита, предаде Асошиейтед прес. Той изрази надежда, че страната ще продължи да бъде модел за човечност, добър прием и защита на мигрантите, стремящи се към по-добър живот. В африканската страна има около 100 000 мигранти и правозащитни организации съобщават за случаи на злоупотреби, припомня ДПА. Очаква се по-късно Франциск да се срещне с мигранти в център за подслоняване, управляван от католическо благотворително дружество. Освен това папата призова за развиване на диалога между християни и мюсюлмани. \"Бих искал да подчертая отново нашата нужда от сътрудничество, за да дадем нов тласък на изграждането на свят на по-голяма солидарност, отличаващ се с честни, смели и необходими усилия за развиването на диалог, който уважава богатството и различието на всеки народ и на всеки индивид\", подчерта Франциск. \"Всички ние сме призвани да посрещнем това предизвикателство, особено в сегашния момент, когато има риск нашите различия и липса на познания едни за други да бъдат експлоатирани като повод за конфликт и разделение\", предупреди той на церемонията,. \"Ние вярваме, че Бог е създал човешките същества равни по права, задължения и достойнство и Той ги призовава да се отнасят едни към други като към братя и сестри и да разпространяват ценностите на добротата, любовта и мира\", добави Франциск, призовавайки за търпелив, обмислен, честен и откровен диалог, който да помогне да се намерят решения на проблема с глобалното затопляне и премахването на бедността. В реч на същата церемония крал Мохамед Шести защити религиозната толерантност. \"В качеството ми на крал на Мароко и Предводител на правоверните, на мен е поверено да гарантирам свободата да се упражняват всички небесни религии\", подчерта той. В Мароко има малки християнски и еврейски общности, но мнозинството жители са мюсюлмани. По оценки на Ватикана католиците са около 23 000. Очаква се утре папата да отслужи литургия на стадиона в Рабат.", "date": "2019.03.30", "title": "Папата призова за промяна на отношението \nкъм мигрантите"}
{"url": "https://www.24chasa.bg/novini/article/7373722", "text": "Земетресение с магнитуд 5,3 по Рихтер бе регистрирано днес в Централна Гърция, съобщиха световните агенции и гръцки медии. Трусът е регистриран в 12.46 ч. местно време край град Итеа, на 129 километра западно от Атина, сочат данни на Атинския институт по геодинамика, информира Асошиейтед прес. Трусът е бил на дълбочина 13,7 километра, предава БТА. Засега няма информация за ранени хора и за нанесени материални щети. Земетресението е било усетено в Атина, в райони от континентална Гърция и на полуостров Пелопонес, съобщи гръцката агенция АНА-МПА. Трусът бе доста силен и продължителен, посочи жител на западния град Патра (на п-в Пелопонес), намиращ се на 51 километра от епицентъра на земетресението, информира Ройтерс. Гърция се намира в зона със силна сеизмична активност и земетресения като днешното не са редки.", "date": "2019.03.30", "title": "Силно земетресение в централна Гърция (Снимка)"}
{"url": "https://www.24chasa.bg/novini/article/7373671", "text": "Хабитатите в Аляска от няколко седмици се сблъскват с необичайно топло време, като на места температурите надхвърлят с над 15 градуса Целзий нормалните за сезона стойности, предаде Франс прес. \"През февруари и март климатът бе изключително мек - заяви климатологът Рик Тоумън. - На много места е възможно да бъдат подобрени рекордите за горещина през март. В редица градове, като Уейнрайт, Кактовик и Бароу в северната част на Аляска, температурите могат да надхвърлят с 14 до 22 градуса Целзий нормалните за сезона стойности. В Бароу през 5 дни този месец бяха регистрирани рекордно високи температури. На 28 март новият рекорд бе минус 1,1 градуса Целзий, след като обичайната за сезона температура там е минус 19,4 градуса Целзий. Сега още през март времето е като това през април и май\", предава БТА. В Арктика климатичното затопляне е два пъти по-бързо в сравнение със средните показатели за планетата. Аляска е засегната от този феномен, който има значимо въздействие върху населението, фауната и икономиката, отбеляза климатологът. През 2017-2018 г. бе регистрирано най-малкото количество лед в Берингово море през зимата, откакто се събират данни от 1850 г. \"Най-големите ми страхове са свързани със скоростта на климатичните промени - поясни Тоумън. - Никога досега те не са били с толкова бързи темпове.\"", "date": "2019.03.30", "title": "Рекордни горещини регистрирани в Аляска"}
{"url": "https://www.24chasa.bg/novini/article/7373717", "text": "Американското правителство все още не е искало телефонен разговор с руския президент Владимир Путин за Венецуела, заяви говорителят на Кремъл Дмитрий Песков, цитиран от ТАСС. Президентът на САЩ Доналд Тръмп каза вчера, че вероятно ще разговаря с Путин и с китайския президент Си Цзинпин за кризата във Венецуела, предава БТА.                                                                                                                                                                                                                                                                                                                        ", "date": "2019.03.30", "title": "Дмитрий Песков: САЩ още не са поискали телефонен разговор с Путин за Венецуела"}
{"url": "https://www.24chasa.bg/novini/article/7373720", "text": "Пет часа продължи срещата на премиера   в опит България да получи извинение за думите на турския външен министър Мевлют Чавушоглу, че е успял да спре промени в закона за вероизповеданията, които забраняваха чуждестранните дарения за регистрираните религии. Срещата бе в Букурещ, където Борисов участва в поредните разговори на Балканската четворка, а Октай бе поканен от Румъния като почетен гост. Веднага след края на вечерята на Борисов с Алексис Ципрас, Виорика Дънчила и Александър Вучич, започна срещата на премиера с Октай. Още преди началото Борисов се закани, че иска само и единствено извинение от Турция. Турският вицепрезидент обаче съвсем не е бил съгласен с това българско искане. В началото на разговора той дори се правел, че не знае за какъв проблем ставало въпрос. Наложило се дори от българската делегация да му пуснат 26-минутен видеоклип от предизборния митинг в Тукирдаг, на който Чавушоглу изрича думите си за България. „Тези думи не само са недупистими, но са и лъжа“, обяснил Борисов на турския вицепрезидент. Октай обаче първо оспорил превода, после поискал време, за да се свърже с Чавушоглу. През това време от София се обадили на българската делегация в Букурещ, че от интернет са започнали да се трият клиповете с думите на турския външен министър. На няколко пъти турците обяснявали, че нямат връзка с външния си министър. След това пък изкарали версията, че думите на Чавушоглу са извадени от контекста, която бе лансирана по-рано в петък и от турския посланик у нас Хасан Улусой. Българският премиер обаче продължил да настоява за извинение, което принудило Октай да опита да се свърже и с турския президент Реджеп Ердоган. През цялото време твърдял, че не успява да говори с него, а през това време опитвал да издейства извинението да дойде след местните избори в Турция в неделя. Октай дори предложил съвместно изявление, в които фигурирали думите, че отношенията между България и Турция никога не са били по-добри. Но Борисов отказал и продължил да настоява за извинението. „Очевидно не искате да се разберем, давам Ви 10 минути и си тръгвам“, заканил се в края на разговора българският премиер. Тогава Октай пак излязъл, за да говори с Ердоган и го нямало половин час. Което и принудило Борисов да си тръгне като дори двамата не са си казали довиждане. \"Извадихме сайтовете, пуснахме го и сега продължават да говорят по телефона. Не считам, че е нужно едно и също нещо да говорим. Ако преценят, че Чавушоглу трябва да си поднесе извиненията да го направят. Аз бях неотстъпчив за всякакви други варианти на съвместни изявления, комюникета и т.н. Честта и достойнството на една държава не могат да се съизмерват с никакви други ползи. Ние не сме ги засегнали по никакъв начин. Абсолютно никой не ни е оказал каквото и да е въздействие за Закона за вероизповеданията. Това сме го направили, защото считаме, че като държава сме длъжни да плащаме за всяко едно вероизповедание и това направихме\", разказа Борисов излизайки от срещата малко преди 1 часа след полунощ. \"Когато всички водят антитурска кампания, ние никога не сме си го позволили. А в България антитурската кампания носи плюс. Именно заради добросъседските отношения ние никога не го правим. Разбирам ги, че в неделя имат избори, но не за сметка на България\", каза Бойко Борисов. “Абсолютно никой не ни е оказвал каквото и да било въздействие за закона за вероизповеданията. Това сме си го направили, защото сме считали, че като държава сме длъжни ние да плащаме за всяко едно от вероизповеданията. И това направихме\", заяви още българският премиер след срещата.", "date": "2019.03.30", "title": "Пет часа Турция шикалкави пред Борисов, премиерът си тръгна ядосан и без извинение (Обзор)"}
{"url": "https://www.24chasa.bg/novini/article/7373378", "text": "Законодателното събрание на щата Джорджия прие вчера един от най-строгите закони за аборта в Съединените щати, който забранява прекъсване на бременността, ако лекарят установи, че плодът има сърдечна дейност, съобщи Ройтерс. Камарата на представителите на контролираното от Републиканската партия събрание прие текста с 92 срещу 78 гласа. Сенатът одобри по-рано законопроекта. Сега остава губернаторът републиканец Браян Кемп да сложи подписа си под текста, за да стане действащ закон, предава БТА. \"Джорджия цени живота. Ние сме солидарни с невинните и говорим в защита на тези, които не могат да го направят сами. Смелите действия на законодателното събрание са потвърждение на нашите приоритети и на това кои сме като щат\", написа Кемп в \"Туитър\". Такива мерки бяха приети миналата година в Айова, Кентъки, Мисисипи и Тенеси. Според активисти и от двете страни на дебата за абортите, тези закони целят да предизвикат казус, който да стигне до Върховния съд и чрез него да бъде оспорено емблематичното решение от делото \"Роу срещу Уейд\" от 1973 г., според което жените имат конституционно право на аборт.", "date": "2019.03.30", "title": "Джорджия забранява абортите при установена сърдечна дейност"}
{"url": "https://www.24chasa.bg/novini/article/7373403", "text": "Британската полиция арестува днес мъж за възпрепятстване на движението на влаковете по маршрута Лондон - Париж - Брюксел, предаде Ройтерс. Действията на мъжа принудиха компанията Евростар за няколко часа да спре движението по този маршрут на всички влакове във Великобритания. Евростар съобщи, че след ареста на мъжа ще възстанови движението на влаковете, но препоръча на пътниците при възможност да променят плановете си за пътуване. На железопътната гара в Лондон \"Сейнт Панкрас\" се образуваха дълги опашки, опредава БТА. Британските медии разпространиха кадри на задържания, който се качил на покрива на гарата и носел английски флаг. Мъжът е задържан за това, че без разрешение се е качил на покрива на гарата и че е попречил на движението на влаковете, съобщи британската транспортна полиция. Според властите мъжът е прекарал нощта на покрива на гарата.", "date": "2019.03.30", "title": "Арестува мъж, спрял влаковете по маршрута\nЛондон - Париж - Брюксел (Обновена)"}
{"url": "https://www.24chasa.bg/novini/article/7373306", "text": "В петък китайския регулатор на ценни книжа одобри кандидатурите на J.P. Morgan и Nomura за създаването на съвместни предприятия в страната. Този ход е част от усилията на Китай да разшири отварянето на сектора, заявиха от Китайската регулаторна комисия за ценни книжа, съобщава \" \". В своите кандидатури от миналата година двете компании поискаха разрешение за създаването на съвместни предприятия, в които всяка от тях да притежава 51% дял. За главния изпълнителен директор на J.P. Morgan Марк Леунг това е „важен етап\" в дългата история на компанията в Китай. „Китай е един от най-големите и най-бързо развиващите се пазари в света и представлява една от най-вълнуващите възможности за много от нашите клиенти и нашата фирма\", каза Николаз Агузин, председател и главен изпълнителен директор на компанията за Азиатско-тихоокеанския регион. Определяйки го като важна стъпка в изграждането на бизнеса на компанията в Китай, главният изпълнителен директор на Nomura Коджи Нагаи каза, че в началото ще се фокусират върху дейностите за управление на благосъстоянието. За да стимулира отварянето на финансовия сектор, миналата година Китай въведе 11 мерки, с една от които разреши на чужди компании да притежават 51% дял от брокерските дейности за разлика от предишните 49%. „Китай ще продължи да разширява отварянето на финансовия си сектор\", заяви премиерът Ли Къцян на заседание в рамките на годишната сесия на Азиатския форум Боао в четвъртък.", "date": "2019.03.30", "title": "Китай одобри кандидатурите на две компании за ценни книжа за създаването на съвместни предприятия"}
{"url": "https://www.24chasa.bg/novini/article/7373423", "text": "Изкуствено от определени кръгове се поде тази кампания за да се раздуха този въпрос точно сега преди избори. Това каза зам.-председателят на ПГ на ГЕРБ Красимир Велчев в студиото на \"Денят започва с Георги Любенов\" по БНТ по повод на апартаментния скандал. Явно много хора искат това да е краят на ГЕРБ, но няма да стане, каза Велчев. Цветан Цветанов ще отдаде всичките си сили и време, както самият той каза, ще обиколи и най-малкото кътче на България във връзка с изборите. На въпрос дали има план за действие, ако БСП спечели евровота, Велчев отговори – \"няма как БСП да има повече евродепутати. Не сме се събрали да мечтаем. Хората помнят, виждат какво сме направили и какво направиха преди нас\". Не мога да кажа, че новините от Букурещ са лоши. Едва ли някой, който се занимава с политика, е разчитал, че точно Турция ще се извини на България и то един ден преди техните избори, каза Велчев. Според всички анализатори, изявлението на външния министър Мевлют Чавушоглу за турска намеса в промените в Закона за вероизповеданията у нас е било подготовка за утрешните избори и втвърдяване на електората. , българският министър-председател каза, че турската страна по никакъв начин не е приела, че има вина за казаното от външния министър Чавушоглу и твърди, че това по никакъв начин не е намеса във външните работи на страната ни. Красимир Велчев посочи, че изказва адмирации към българския премиер. Той попита защо отново към ГЕРБ се отправят обвинения, тъй като решението Законът за вероизповеданията да влезе в парламента е на КСНС при президента. \"На последното заседание на първо четене на закона, когато той можеше да се блокира, гласувалите бяха 8 \"за\" и двама \"против\". Ако БСП присъстваха на това заседание с техните 6 народни представители - резултатът щеше да бъде 8 на 8. Законът щеше да бъде блокиран и нямаше да влезе в зала. Те какво искат да кажат? Корнелия Нинова какво иска да каже? Нека обясни защо не пусна своите депутати в комисия. Сега излиза, че те ще разследват на кого и как е оказвано влияние\", каза Велчев.", "date": "2019.03.30", "title": "Красимир Велчев: Нямаше как Турция да се извини на България ден преди изборите"}
{"url": "https://www.24chasa.bg/novini/article/7373452", "text": "Двама души са загинали при катастрофа на главен път I-6 между разклона за село Глушник и село Калояново. Това съобщиха от ОДМВР - Сливен. Тежкият пътен инцидент е станал тази сутрин. Сигналът е подаден в 05.57 часа. Лек автомобил „Пежо”, управляван от водач на 28 години, се е движил в посока село Калояново, загубил е управление и е излязъл от пътното платно. В автомобила са пътували четирима. От произшествието на място са починали 28-годишният водач и момиче на 20 години. Момче на 26 години е в тежко състояние с опасност за живота. 18-годишно момиче е с леки наранявания без опасност за живота. Всички участници в пътното произшествие са от село Тополчане. Причините за произшествието са в процес на установяване. По случая е образувано досъдебно производство.", "date": "2019.03.30", "title": "Млади мъж и жена са загинали при катастрофа в Сливенско, друг е в болница"}
{"url": "https://www.24chasa.bg/novini/article/7373458", "text": "Нека разделим закона и морала. Не че законът е неморален, но когато нямаш нарушения се опитваш да вкараш допълнителни категории, само и само някой, който не ти е симпатичен - да го очерниш, е зле. Това заяви в студиото на \"Денят започва с Георги Любенов\" по  Емил Димитров-Ревизоро, депутат от ПГ на \"Обединени патриоти\" като коментар по темата с апартаментите на властта.  \"Тук досега не съм видял нито един документ, за да кажа този е виновен, този не е виновен. Плюс това не съм аз компетентният, има институции\", каза Димитров.  По думите му, целият скандал с апартаментите ще се окаже битов. \"Мен също ме притесниха много ниските цени. Трябва да се види какви са тези цени, ако някой някъде е сгрешил, да си понесе отговорността\", добави той. Той коментира оставката на Цветан Цветанов, като подчерта, че Цветанов имаше голяма роля в парламента по отношение на кворума и парламентарните групи. Според него на д-р Дариткова ще ѝ е малко по-трудно, но увери, че всички от коалицията ще ѝ помагат. \"Не е моя работа да коментирам този избор, защото той е направен от самата парламентарна група на ГЕРБ. Когото те са излъчили, с него ще разговаряме\", каза Емил Димитров.  Живея в апартамента на родителите си, призна Емил Димитров, като допълни, че парите, които изкарва, инвестира в една къща в едно село, за да може неговите деца да живеят добре.", "date": "2019.03.30", "title": "Емил Димитров-Ревизоро: Скандалът е апартаментите ще се окаже битов"}
{"url": "https://www.24chasa.bg/novini/article/7373467", "text": "Евродепутатът Ева Майдел смята, че през последните пет години с колегите й в делегацията на ГЕРБ в Европарламента са положили всички усилия да променят за добро ежедневието на европейските граждани и да направят Европа по-добро място за бизнес. Тя е отбелязала това на Четвъртия национален форум на Предприемачи ГЕРБ \"Българският бизнес: Хоризонт Европа\", съобщи пресцентърът на партията. Вярвам, че ЕС е мястото, където българският бизнес може да се развива най-добре и именно предприемачите са тези, които печелят най-много от членството ни в ЕС. По-ниски такси за преводи в евро, над 900 млн. лева по плана \"Юнкер\" за малкия и среден бизнес, подобряване на образованието и уменията на младите българи - това са част от успехите ми през този мандат като част екипа на ГЕРБ и ЕНП. Евродепутатът Андрей Новаков е коментирал с предприемачите от ГЕРБ една от най-актуалните теми в ЕП - пакета \"Мобилност 1\". По думите му, ако бъде приет по този начин - нашите превозвачи биха издържали най-много 6 месеца. \"Повечето от нашите сънародници разполагат с нови камиони със съвременни сателитни системи, които позволяват да се избират най-добрите маршрути и така да се пестят време и средства. Те могат да предлагат на своите клиенти по-ниски цени на предлаганите услуги и са абсолютно конкурентноспособни на европейските си колеги\", обяснил евродепутатът от ГЕРБ/ЕНП. Андрей Новаков се ангажирал, ако все пак пакетът \"Мобилност\" бъде прокаран - той и неговите колеги да направят всичко възможно да бъде по-мекият вариант - да няма връщане на камиона и водача на всеки 4 седмици, както и да бъдат увеличени дните за вътрешни курсове на повече от три. Евродепутатът подчертал, че и през следващия програмен период ще продължи безвъзмездното финансиране по програми за България, като то трябва да се запази на 85%. С предимство ще бъдат обезлюдените райони и се очаква през този период страната ни да получи 18 милиарда лева. По думите на евродепутата Асим Адемов от всички 17 представители на България в Европейския парламент Групата на ГЕРБ/ЕНП е най-сплотена и представя страната ни по най-достоен начин, като винаги намира крехкия баланс между това да е солидарна с решенията на ЕНП, но и да защитава българския национален интерес. Според евродепутата Владимир Уручев образованието трябва да бъде абсолютен приоритет за страната ни, защото добре образованите нации са богатите нации. Затова е изключително важно да се провеждат кампании и дори децата в училище да изучават предприемачество, за да могат един ден да се реализират успешно в бизнеса, коментирал той.", "date": "2019.03.30", "title": "Евродепутатите на ГЕРБ: Българският бизнес печели най-много от членството ни в ЕС"}
{"url": "https://www.24chasa.bg/novini/article/7373477", "text": "В Лондон мъж беше арестуван, след като се опита да премине загражденията пред резиденцията на премиера Тереза Мей, предава  . Инцидентът се случи в ден, белязан от протести. Хиляди британци се обявиха против отлагането на Брекзит, докато в парламента сделката на Тереза Мей за напускане на Европейския съюз беше отхвърлена за трети път. Мей и кабинетът ѝ търсят начини за ново гласуване по споразумението в Камарата на общините в опит за четвърти пореден път да спечели подкрепата на депутатите.", "date": "2019.03.30", "title": "Арестуваха мъж, опитал да прескочи оградата на \"Даунинг стрийт\" 10"}
{"url": "https://www.24chasa.bg/novini/article/7373480", "text": "Рибните запаси в Черно море намаляват. Причините са свръх-уловът и замърсяването на водите. Но все още не може да се говори за изчезващи видове, заявиха за   от Института по рибни ресурси във Варна/ Рибните запаси в Черно море намаляват. Причините са свръх-уловът и замърсяването на водите. Но все още не може да се говори за изчезващи видове, заявиха от Института по рибни ресурси във Варна. Стоян Коларов е рибар повече от 40 години. Казва, че напълно изчезнали видове риби в Черно море няма, но някои от тях значително намаляват. \"Черноморската е най-хубавата риба... Имаше много барбуна. Сега е по-рядка. Каята... Намаля значително големината на рибата, няма я по брега, където беше оттук до Златни пясъци навсякъде можеше да ловиш и то не малко... Сега не е така\", каза той. И макар, че през последните години черноморските държави вземат все по-адекватни мерки за управлението на рибните ресурси, прекомерният улов и замърсяването на водите са довели до намаляването на запасите от риба като барбунът, калканът, сафридът и леферът, казват специалистите. По отношение на калкана се наблюдават признаци на стабилизиране на неговата популация, но така или иначе той е свръхексплоатиран вид. Трицоната през последните години това беше вид, който е устойчиво експлоатиран т.е., няма преулов при него, но последните данни в различни части на Черно море сочат свръхекслоатация и при него\", каза доц. д-р Елица Петрова - директор на Института по рибни ресурси във Варна. От Института по рибни ресурси отчитат, че намаляване на запасите в Черно море през последните години кара много риболовни организации да насочат вниманието си към улов на рапани и бели миди.", "date": "2019.03.30", "title": "Рибните запаси в Черно море намаляват"}
{"url": "https://www.24chasa.bg/novini/article/7373482", "text": "Турция ще разреши въпроса за Сирия \"на терен\" след местните избори в страната в неделя, заяви днес турският президент Реджеп Тайип Ердоган, предаде Ройтерс. Турция осъществи две трансгранични операции срещу \"Ислямска държава\" и кюрдските бойци в Северна Сирия и предупреди, че ще предприеме и други офанзиви, ако заплахите по границата й не бъдат отстранени, предава БТА. \"Първото нещо след изборите ще бъде да разрешим на терен, а не на масата, ако е възможно, въпроса за Сирия\", каза пред свои симпатизанти Ердоган на първия от шестте си митинга в Истанбул. Турският президент Реджеп Тайип Ердоган планира да проведе днес шест предизборни митинга в най-големия турски град Истанбул, бастион на неговите ислямо-консерватори през последните 25 години, предаде ДПА. Ердоган води разгорещена кампания преди местните избори, насрочени за утре, която е изпълнена с националистическа реторика. Изборите са разглеждани като тест за популярността на президента Ердоган, който не е губил избори от изкачването си на власт през 2002 г. Силно представяне на управляващата Партия на справедливостта и развитието (ПСР) на изборите ще укрепи допълнително доминацията на Ердоган и контрола му над президентството, парламента и местната власт. Евентуална загуба на главни градове обаче може да е сигнал за отслабване на хватката на партията му над властта, посочва Асошиейтед прес. На първия от шестте си митинга в Истанбул днес - в квартал Кягътхане в европейската част на мегаполиса - Ердоган призова своите поддръжници да дадат на опозицията \"османски шамар\" с \"рекорден брой гласове\". Турският президент обвинява опозицията в предполагаеми терористични връзки и заплашва да смени опозиционни кметове дори ако те бъдат избрани утре, посочва ДПА.", "date": "2019.03.30", "title": "Ердоган: Турция ще разреши въпроса за Сирия на терен след местните избори"}
{"url": "https://www.24chasa.bg/novini/article/7373486", "text": "19-годишно момиче загина при тежка катастрофа на пътя Разград-село Недоклан, съобщават от МВР-Разград. Момичето се возело на задната седалка на лек автомобил „Фолксваген Голф“, управляван от 19-годишен от село Мортагоново. На предната седалка се возел друг 19-годишен младеж от Разград. Около 20.00 ч. на 29 март при движение с висока скорост на десен завой, водачът изгубва контрол над колата, излиза вляво от пътя и се преобръща многократно в земеделска нива. На място умира момичето, пътникът на предната седалка е със счупена лопатка на дясната ръка. Той и водачът, който е с контузни рани, са настанени в болница без опасност за живота. На шофьора е взета кръвна проба за наличие на алкохол. По случая се води досъдебно производство.", "date": "2019.03.30", "title": "19-годишно момиче загина в катастрофа край Разград"}
{"url": "https://www.24chasa.bg/novini/article/7373498", "text": "„Имаме възможност за победа на предстоящите Европейски избори”, заяви председателят на БСП Корнелия Нинова по време на работна среща с Иън Макникъл, политик от Лейбъристката партия, бивш неин дългогодишен генерален секретар и член на Камарата на лордовете. Двамата разговаряха по откритите въпроси за бъдещето на Европа, предстоящите европейски избори и Брекзит, съобщиха от пресцентъра на партията.  \"Знам, че решението за Брекзит е сложно, но бихме искали във вариантите, които обсъждате, да защитите правата на българската общност във Великобритания”, заяви Нинова. Двамата се обединиха около общото твърдение, че бедността нараства както на национално равнище – в България и Великобритания, така и в цял свят, което разтваря широко ножицата между бедни и богати. Нинова изтъкна проблемите на България, свързани с доходите, неравенствата, здравеопазването, корупционните практики с евросредства. \"Нашите евродепутати ще отстояват в бъдещия Европарламент еднакъв стандарт в храните, еднакви права на българите с тези на другите европейци, минимална европейска заплата и пенсия, младежка гаранция за работа на младите хора\"- каза тя. Корнелия Нинова разказа още за множеството обиколките на БСП в страната по повод проекта „Визия за България\" и \"Визия за Европа\". „Ние сме единствената партия с програма за европейските избори. За нас на първо място е какво ще правим там, как ще отстояваме българския интерес. Искаме дебат за Европа, но няма с кого. Другите партии не излизат с програма. А опонентите ни от ГЕРБ са затънали в корупционен скандал с апартаменти”, каза още Нинова. От своя страна, Макникъл коментира: „Брилянтно! Вие правите това, което и ние правим. Дори отивате по-далеч от повечето европейски социалистически партии с „Визия за България”. „Значи няма нужда да съм тук”, пошегува се британският политик. По мнението на Макникъл, БСП трябва да продължава работата си в същата посока, защото тя е правилната.", "date": "2019.03.30", "title": "Нинова в среща с лейбъристи: Само ние имаме приета програма \"Визия за Европа\""}
{"url": "https://www.24chasa.bg/novini/article/7373507", "text": "Хърватският президент Колинда Грабар-Китарович смята, че ЕС трябва да положи много усилия, за да преодолее недоверието от страна на хората към него, предаде ТАСС. \"Брюкселската политика трябва да бъде по-близка до хората, нарастването на популизма е една от последиците на това, че елитът се отдалечава от хората и реалните проблеми\", заяви тя и добави, че недоверието е започнало да расте много преди Брекзит. Междувременно Грабар-Китарович подчерта отдадеността на Загреб към идеите на обединена Европа, предава БТА. \"Република Хърватия иска да бъде част от ЕС, а целият ЕС трябва да бъде... съюз на равноправни членове, които имат същите задължения и същите възможности за развитие\", каза още тя на пресконференция вчера. Президентът на Хърватия изтъкна и значението на отношенията с Русия, преди всичко на двустранното търговско-икономическо сътрудничество.", "date": "2019.03.30", "title": "Хърватският президент: ЕС трябва да положи много усилия, за да преодолее недоверието"}
{"url": "https://www.24chasa.bg/novini/article/7373501", "text": "Знаете, че в неделя са изборите в Турция и това вероятно е провокирало подобно изказване. Категорично заявявам, че няма никаква намеса в закона за вероизповеданията. България, външно министерство и Борисов са направили всичко, водени от националния интерес. Тази тема изобщо не би трябвало да се отразява толкова съществено, защото след неделя нещата ще са доста по-различни. Не бива да забравяме, че около 3,5 млн. са бежанците на турско-сирийската граница, заради ситуацията в Иран около 700 афганистанци са се върнали, но 200 хил. са влезли в Турция. Има потенциален риск за миграционна вълна, затова трябва да сме умерени в изказванията, за да имаме външна граница, която да не бъде под натиск от турската страна. Така зам.-председателят на ГЕРБ Цветан Цветанов коментира в Поморие горещата тема, затова имало ли е намеса от турска страна относно закона за вероизповеданията.  Цветанов присъства на областна конференция на ГЕРБ, която започва всеки момент. Тук са бургаските депутати от ГЕРБ, кметове и общински съветници от областта. ", "date": "2019.03.30", "title": "Цветанов: Има риск от миграционна вълна, да внимаваме с изказванията (Видео)"}
{"url": "https://www.24chasa.bg/novini/article/7373516", "text": "България е суверенна държава, която сама взема своите решения и не ни е нужно опекунството нито на Анкара, нито на друга столица. Турция трябва да се извини. Това заявяват в своя позиция ВМРО във връзка с отказа от страна на турския вицепрезидент Фуат Октай да поднесе извинения за думите на колегата си Чавушоглу. \"Да откажеш извинение при очевидно твърдение за политически натиск от страна на Турция е демонстрация на незачитане на суверенитета на страната ни\", коментират от организацията и отбелязват, че ще изразят своето категорично несъгласие с политиката на Турция още в понеделник. От партията също настояват за забрана за финансиране на вероизповеданията от чужди държави, физически лица, фирми или НПО-та. Според тях БСП се заиграват опасно с темата \"национална сигурност\". Те припомнят, че ВМРО, заедно с колегите им от Обединени патриоти, са оказали сериозна съпротива в пленарната зала при гласуването на законопроекта на ГЕРБ, БСП и ДПС. Това е законопроект, написан от ДПС като контра на законопроекта за вероизповеданията на ВМРО, който имаше за цел тоталното пресичане на всякакво външно финансиране и намеса в делата на вероизповеданията, като така щеше да бъде гарантиран техният суверенитет, както и пресечен пътят на радикалния ислям към страната ни, се отбелязва в позицията.", "date": "2019.03.30", "title": "ВМРО: Турция трябва да се извини"}
{"url": "https://www.24chasa.bg/novini/article/7373510", "text": "Учени от института Скрипс в Калифорния установиха, че инхибиторът на липаза JZL184 у бозайниците удължава живота на кръглите червеи с близо 50 процента, съобщава сп. \"Нейчър\". Било констатирано, че тъй като в клетките и тъканите на кръглите червеи въпросният инхибитор не се синтезира, за удължаването на живота е задействан целият механизъм, който функционира у бозайниците, а не отделен протеин, предава БТА. Невробиолозите смятат, че всичко е свързано с особени ензими, чийто синтез може да удължи живота. Специалистите отбелязват, че нормализирането на този процес позволява да се удължи животът на всеки бозайник, включително на човека. Регулирането на обмяната на веществата и на автофагията може да даде възможност за увеличаване продължителността на живота до 120 и повече години.", "date": "2019.03.30", "title": "Учени увеличиха 1,5 пъти продължителността на живота на\nчервеи"}
{"url": "https://www.24chasa.bg/novini/article/7373230", "text": "Системата за стабилизиране на полета, за която се смята, че е изиграла роля в самолетната катастрофа с \"Боинг 737 МАКС 8\" на индонезийската авиокомпания \"Лайън еър\" миналата есен, е била задействана и в самолета на авиокомпания \"Етиопиън еърлайнс\", малко преди той да се насочи рязко надолу и да се разбие на 10 март, предаде Франс прес, като се позова на запознат източник, пише БТА. Тази информация е част от предварителните изводи, направени от анализа на черните кутии на самолета на \"Етиопиън еърлайнс\". Информациите са били представени вчера на американските власти, включително на Федералното управление за гражданско въздухоплаване. Засега няма коментар по въпроса нито от Федералното управление, нито от \"Боинг\". Етиопските власти обещаха да представят предварителен доклад за катастрофата до средата на април. Те обаче вече казаха, че има сходни неща между катастрофата на самолета на Лайън еър, станала на 29 октомври, и тази на етиопския самолет на 10 март. В катастрофата в Индонезия загинаха 189 души, а в Етиопия - 157 души. И в двата случая регулаторните органи и авиационните експерти смятат, че софтуерната система за стабилизиране на полета е оказала влияние. Системата беше инсталирана на самолетите \"Боинг 737 МАКС\", за да компенсира аеродинамичните проблеми, породени от промяната на разположението и теглото на двата двигателя на самолета. В сряда Боинг представи промени в системата, за да си върне доверието и да убеди авиационните власти по света да вдигнат забраната за полети на самолети 737 МАКС, наложена от средата на март.", "date": "2019.03.30", "title": "Черната кутия показа: Проблемната система е била задействана в етиопския боинг, разбил се на 10 март"}
{"url": "https://www.24chasa.bg/novini/article/7373221", "text": "След 5 ч. разговори между премиера на България Бойко Борисов и вицепрезидента на Турция Фуат Октай двамата се разделиха без да се разберат. Борисов поиска извинение от Турция за изказване на турския външен министър Чавушоглу, който заяви, че Анкара се е намесила, за да мине Законът за вероизповеданията у нас. Премиерът Бойко Борисов се срещна с вицепрезидента на Турция Фуат Октай в Букурещ. След дълги разговори се стигна до телефонно обаждане до Анкара, за да се чуе какво мисли самият външен министър Мевлют Чавушоглу за изказването си. Преди това Борисов поиска публично извинение. Според министър-председателя думите на Чавушоглу са \"лош сигнал\" и проява на \"лошо възпитание\". „Надявам се те да поднесат своите извинения за това, което са казали”, заяви Борисов. Срещата между двамата продължи повече от пет часа.Тя започна в 19:30 ч. и завърши към 1 ч. Фуат Октай е поискал и да изгледа изказването на Чавушоглу. След това е разговарял много по телефона, включително с президента Ердоган. До съгласие обаче не се е стигнало. Премиерът Борисов излезе при чакащите го журналисти и изрази съжаление, че не са постигнали съгласие. Той увери всички, че никой не е оказвал натиск за закона за вероизповеданията, никой не му се е обаждал даже. Те считат че с нищо не са ни засегнали, че било извадено от контекста това, което в България се раздухва. Извадихме сайтовете, пуснахме това, за което говорихме, на живо и сега продължават да говорят по телефона. Не считам, че е повече нужно едно и също нещо да говорим. Ако преценят, че трябва да се поднесе извинение, да го направят, аз бях отстъпчив за всякакви други варианти, за съвместни изказвания, комюникета, интерпретации, каза Борисов пред журналистите. Много ясен бях, че честта и достойнството на една държава не могат да се измерват с никакви други ползи, така че ние не сме ги засегнали по никакъв начин, никой не ни е оказвал каквото и да и било въздействие за закона за вероизповеданията, това сме си направили, защото сме считали, че като държава ние сме длъжни да плащаме за всяко едно от вероизповеданията. По толкова много проекти говорихме, че ме е яд, че заради такова нещо си влошаваме отношенията... Те не могат да го осъзнаят и продължават да твърдят, че това по никакъв начин не било натиск, било ситуация. Пет часа обяснявам кое е натиск, кое е ситуация... Те твърдят обратното. Повече няма какво да изясняваме, обясни премиерът. Те, техният въпросен външен министър казва, че ни е оказал натиск, за да се приеме закона за вероизповеданията, което е лъжа. Което не е истина. На мен никой не ми се е обаждал, нито ми е оказвал натиск. Това ние самите, знаете, го правихме толкова време - публично, срещи със синода, с мюфтиите, с всички. Какъв натиск, какво е това? Аз ги разбирам, че са в избори, но и ние сме в избори. Ние, когато всички водят антитурска кампания, ние никога не сме си го позволили. А в България антитурската кампания носи плюс. И именно заради добросъседските отношения, ние никога не го правим. Разбирам, че в неделя имат избори, но в крайна сметка в България по никакъв начин нашите мюсюлмани не се нуждаят от защита, защото те имат абсолютните права, свободи, и на вероизповедание, и на всичко останало. Така че това съм защитавал, не се разбрахме за съжаление, завърши премиерът.", "date": "2019.03.30", "title": "Борисов поиска извинение от Турция, 5 ч. говори с вицепрезидента Октай без успех (Видео)"}
{"url": "https://www.24chasa.bg/novini/article/7372694", "text": "Рекордни 39 кандидати ще се състезават за президент на Украйна на изборите в неделя, но само за трима се смята, че може да отидат на балотаж. Фаворитите са комикът Владимир Зеленски, шоколадовият крал Петро Порошенко и газовата принцеса Юлия Тимошенко, пише АФП. вече е бил избиран за президент на Украйна в популярното телевизионно шоу “Слуга на народа”. Неговата кандидатура изглеждаше като шега, но заради надигналото се в последно време недоволство от политическата класа в страната комикът вече изглежда като първи избор на народа. Поддръжниците на Зеленски го определят като глътка свеж въздух, но критиците казват, че политическата му програма е неясна и държава, която е във война, не трябва да избира новак за поста. Комикът е обвиняван, че е марионетка на спорния украински олигарх Игор Коломойски, но Зеленски отрича за връзка между двамата. 41-годишният комедиант, който е сравняван с бившия президент на САЩ Роналд Рейгън, избягва политическите кампании за сметка на комедийните концерти. Зеленски, който има 2 деца, е роден в индустриалния град Кривой рог. Завършва за юрист, но прави кариера на сцената. Ако бъде избран, Зеленски обеща да продължи с осъществяването на договора от Минск, който би трябвало да сложи край на войната с проруските сепаратисти. е разделителна фигура в украинската политика през последните две десетилетия, като излиза на международната сцена с ролята си в Оранжевата революция през 2004 г. С плитки, обвити около главата ѝ в традиционен селски стил, тя се превърна в лице на борбата срещу изборните измами и правителствата, подкрепяни от Русия. Тимошенко беше премиер на Украйна по времето на президента Виктор Юшченко. Политическата ѝ съдба обаче се промени рязко, след като загуби президентските избори през 2010 г. от проруския кандидат Виктор Янукович. После Тимошенко се сблъска с редица наказателни разследвания и получи присъда от 7 г. затвор за злоупотреба с власт. Тя излежа 3 години и бе освободена през 2014 г., след като Янукович избяга от страната след народното въстание. През 2014 г. бившата премиерка смени стила с пони опашка и сложи очила, но пак изгуби изборите за президент от Петро Порошенко. Поддръжниците ѝ казват, че 58-годишната Юлия има желязна воля и антикремълски настроения, необходими за воденето на Украйна. Но критиците ѝ твърдят, че тя е корумпирана популистка, и я обвиняват, че има тайни връзки с Владимир Путин. Тимошенко си спечели прякора Газовата принцеса, след като стана шефка на частно газово съоръжение през 90-те години, а по-късно от висок пост наблюдаваше енергийната политика на страната и договаряше спорни газови сделки с Русия. Ако я изберат, тя обеща да намали наполовина цената на газа. бе избран за президент на Украйна през 2014 г., след като прозападното антикорупционно въстание свали от длъжност Янукович. Бизнесменът, натрупал богатството си, продавайки собствената си шоколадова марка “Рошен”, сключи по-тесни връзки със Запада по време на първия си мандат. Критиците му твърдят, че 53-годишният лидер е направил твърде малко, за да подобри жизнения стандарт в страната. Когато бе избран, Порошенко бе един от десетте най-богати мъже в Украйна. Неговото състояние се оценяваше на около 1,3 млрд. долара от сп. “Форбс”. През 2015 г. той отпадна от списъка на милиардерите и сегашното му състояние е около 500 млн. долара според украинските медии. Порошенко влиза в политиката като депутат през 1998 г. и е един от основателите на партията на Янукович през 2000 г. През годините прехвърля лоялността си между проруските и прозападните лагери. Първоначално е приятел с Тимошенко, но после се скарват и така сега двамата се борят кой ще отиде на балотаж със Зеленски. ", "date": "2019.03.30", "title": "Комик, шоколадов барон  и газова принцеса драпат  за президент в Украйна"}
{"url": "https://www.24chasa.bg/novini/article/7373287", "text": "Европейският съюз трябва да се противопостави по-силно на Китай в икономическата сфера, заяви лидерът на Европейската народна партия Манфред Вебер в интервю, публикувано в днешния брой на германския в. \"Велт\", предаде ДПА. \"Когато субсидирани от държавата компании тръгнат да изкупуват ударно, ЕС трябва в бъдеще да е способен да го предотврати в конкретни случаи\", каза Вебер, предава БТА. По думите му ЕС е натрупал \"политическа сила\" от търговската война между Китай и САЩ и сега трябва да я използва като преимущество в преговори с Пекин. Вебер настоява Китай да отвори публичните си търгове за европейски бизнеси и да положи повече усилия в защита на европейските инвеститори. Той има големи шансове да наследи председателя на Европейската комисия Жан-Клод Юнкер, ако Европейската народна партия остане най-голямата политическа сила в блока след изборите за Европейски парламент през май.", "date": "2019.03.30", "title": "Манфред Вебер: ЕС трябва да се противопостави по-силно на Китай в икономическата сфера"}
{"url": "https://www.24chasa.bg/novini/article/7373297", "text": "Китай е предоставила 11,25 милиона спектъра на небесни обекти от големия многоцелеви спектроскоп „LAMOST\" за астрономите по света, заявиха от Националната астрономическа обсерватория към Китайската академия на науките в петък. Спектрите са от ключово значение за астрономите при отчитането на химичния състав, плътността, атмосферата и магнитното поле на небесните тела, съобщава \" \". Сред предоставените данни от спектроскопа, 9,37 милиона са с високо качество, което е два пъти повече в сравнение с други астрономически изследвания по света. Има и 6,36 милиона звездни спектъра, което е най-големият каталог на звездни параметри. „LAMOST\" бе завършен през 2008 г. и започна редовни проучвания през 2012 г. Той се намира в обсерваторията Синлун в северната китайска провинция Хъбей. Спектроскопът може да наблюдава 4000 небесни тела по едно и също време. Той помага и за изчисляването на възрастта на над милион звезди, предоставяйки основни данни за изследването на еволюцията на нашата галактика. Над 100 института и университета от САЩ, Германия, Белгия, Холандия и други държави и региони използват тези данни в своите изследвания за еволюцията на Млечния път, звездната физика и търсенето на специални небесни тела. Националната астрономическа обсерватория на Китай създаде онлайн платформа за разпространението на данните от спектрите, която позволява на потребителите да свалят безплатно информация.", "date": "2019.03.30", "title": "Китайският спектроскоп е събрал информация за над 11 милиона спектъра"}
{"url": "https://www.24chasa.bg/novini/article/7373053", "text": "Двама от досегашните заместници на подалата оставка от поста правосъден министър Цецка Цачева са фаворити да я наследят. Обсъждана за нов министър на правосъдието е Десислава Ахладова, която бе оставена от Цачева за временен министър, докато бъде гласувана оставката ѝ от Народното събрание. По-вероятен нов министър обаче бил бившият прокурор и съдия Евгени Стоянов. Той бил по-подходящ за поста, защото до момента е отговарял за европейските въпроси и съвета по законодателство. А основният приоритет на новия министър ще е до юли да успее да свали мониторинга върху правосъдната система, обяви в четвъртък премиерът Бойко Борисов. Името на наследника на Цачева трябва да стане ясно в неделя. Дотогава премиерът се надява да са приключили всички разпоредени от него проверки на кандидатите за министър, защото не искал при обявяване на името да излязат скандали и да се наложи да подменя името. Проверките включват дори имотното състояние, след като Цачева подаде оставка именно заради сделка с апартамент в столичния кв. “Изток”. Сред възможните наследници на Цачева като правосъден министър се завъртя дори името на шефа на правната комисия на парламента Данаил Кирилов. Самият той обаче отрече възможността да стане министър още в дните след оставката.", "date": "2019.03.30", "title": "Двама заместници фаворити за стола на Цачева, проверяват им имотите"}
{"url": "https://www.24chasa.bg/novini/article/7373312", "text": "31 март е последният ден от зимното слънцестоене. Точно в 3 часа ще трябва да преместим часовниците с един час напред и да преминем към лятното часово време. Денят ще бъде по-дълъг до 26 октомври, когато отново ще преместим стрелките - този път назад. Това се случва съответно всяка последна неделя на март и октомври. Лятното часово време е въведено за пръв път у нас през 1979 г., след като за първи път в Европа това става през 1916 г. Смяната на зимното с лятно часово време е започнала преди 100 години, за да се пести електроенергия и енергоносители, но и да се използва повече светлата част на деня. В последните години дебатът за местенето на стрелките е на дневен ред и в Европейския парламент (ЕП), коментира  Решението трябва да бъде взето до 1 април 2020 г., когато всички държави трябва да уведомят Европейската комисия за избора си. Срокът беше удължен, тъй като първоначалното предложение на ЕК беше това да стане през 2019 г. Комисията си запазва правото, ако има проблеми и държавите не са успели да се синхронизират, директивата да бъде отложена или отменена.", "date": "2019.03.30", "title": "Тази нощ в 3 часа местим часовниците с час напред"}
{"url": "https://www.24chasa.bg/novini/article/7373315", "text": "Русия откри вчера център за обучение на пилоти на военни хеликоптери, съобщи руската държавна компания за оръжеен износ \"Рособоронекспорт\", цитирана от Франс прес. \"Центърът ще даде възможност на венецуелските пилоти да получат пълно обучение за работата и използването на вертолети Ми-17В-5, Ми-35М и Ми-26Т в максимално близки до реалността условия\", каза говорителят на компанията Вячеслав Давиденко пред агенция Интерфакс. Министърът на отбраната на Венецуела Владимир Падрино заяви, че \"никой не трябва да се тревожи\" от пристигането на руски военни в южноамериканската страна. \"За кого е тайна, че Венецуела има военно-техническо сътрудничество (с Русия) от 2001 г.? Никой не трябва да се тревожи. Просто си сътрудничим\", каза Падрино в изявление, излъчено по телевизията, предава БТА. Два руски военни самолета, превозващи военнослужещи и военно оборудване, кацнаха миналата събота на международното летище в Каракас. По думите на министъра, военновъздушните сили на САЩ са увеличили многократно разузнавателната си дейност по границите на Венецуела, предаде ТАСС. Самолет от Китай, натоварен с 65 тона медикаменти и медицински материали, пристигна вчера във Венецуела, съобщи Франс прес. Това бе приветствано от вицепрезидента по икономическите въпроси Тарек Ел Аисами като победа над блокадата, наложена от \"Тръмп и дяволската марионетка тук във Венецуела\". Под \"марионетка\" той има предвид лидера на опозицията Хуан Гуайдо. Ел Аисами каза на пресконференция на летището, че това е първа пратка, която ще бъде последвана от други. Тя включва антибиотици, аналгетици, лекарства за диабет и хирургични материали. Опозицията казва, че лошото управление на президента Николас Мадуро е довело до недостига на храни и лекарства във Венецуела. Той, от своя страна, отрича да е отговорен и хвърля вината върху наложените от САЩ санкции.", "date": "2019.03.30", "title": "Русия откри център за обучение на пилоти на военни хеликоптери във Венецуела"}
{"url": "https://www.24chasa.bg/novini/article/7373341", "text": "Столичната община ще участва активно в отбелязване на световната инициатива Часът на Земята и тази година, съобщиха от пресцентъра на Столичната община. Освен с традиционното изгасване на осветлението на значими сгради в София за един час - между 20.30 и 21.30 ч., за целия ден днес ще бъдат разкрити временни мобилни пунктове за изземане на специфични отпадъци - старо електрическо и електронно оборудване, текстилни отпадъци и опасни отпадъци. Мобилните пунктове ще са разположени на паркинга на пл. \"Батенберг\" между 11.00 и 16.00 ч. За втора поредна година за Часът на Земята ще бъде разкрит Фермерски пазар с богато разнообразие от фермерски и занаятчийски храни на малки производители от различни краища на страната. Той ще бъде разположен в градинката срещу Народния театър и ще работи между 10.00 и 18.00 ч. В допълнение към инициативите зеленият сигнал на 50 пешеходни светофара в града ще бъдат във формата на сърце с посланието за любов към природата и подсещайки гражданите да изгасят осветлението си вечерта. Столичани и гостите на града са поканени и на традиционното гасене на светлини за Часа на Земята и съпътстващото го огнено шоу пред Народния театър Иван Вазов от 20.30 ч.", "date": "2019.03.30", "title": "Гасим светлините за час в 20:30 часа за Часът на Земята"}
{"url": "https://www.24chasa.bg/novini/article/7373343", "text": "Борис Джонсън е вероятният следващ министър-председател на Великобритания намекна в специалното интервю за „Хоризонт“ по   доайенът в Европейския парламент Елмар Брок, водил преговорите за Брекзит в екипа на Мишел Барние. След като снощи британската Камара на общините отхвърли за трети път споразумението за излизане от ЕС, в политическите среди в Лондон все по-често се чуват гласове за необходимостта премиерът Тереза Мей да се оттегли от поста. „С Борис Джонсън се познаваме лично от над 30 години. Човек никога не знае, какво може да очаква от него. Той обаче е много интелигентен мъж и мисля, че след като Брекзит се изясни, той ще бъде така умен и мъдър да постигне разумно търговско споразумение с ЕС. Това е във взаимен интерес, независимо, кой ще бъде следващият премиер. Ние от ЕС ще работим за бъдещо тясно търговско сътрудничество, за да ограничим максимално щетите от Брекзит“, каза Елмар Брок. Той не се нае да прогнозира кога и как Великобритания ще напусне Евросъюза. „Трудно е да се каже. Ако през следващите дни и седмици всичко пропадне, ще имаме още по-дълго отлагане на Брекзит, а това означава, че британците трябва да участват в европейските избори. А ако в Обединеното кралство се стигне до предсрочни избори и втори референдум, наистина не мога да направя никаква прогноза. Включително и за това, дали изобщо ще има Брекзит“, добави той.", "date": "2019.03.30", "title": "Експерт: Борис Джонсън е вероятният следващ премиер на Великобритания"}
{"url": "https://www.24chasa.bg/novini/article/7373345", "text": "Всички офиси на Агенцията по вписванията в страната ще работят извънредно с работно време от 09.00 до 15.30 часа. Това съобщиха от пресцентъра на Агенцията. Гишетата на Агенцията в София ще бъдат отворени за клиенти и на 31 март 2019 г. от 09.00 до 15.30 часа. Така институцията цели да улесни подаването в срок на декларациите по чл.38, ал.9, т.2 от Закона за счетоводството. Законовият срок за подаване на заявленията за липса на дейност на търговци и юридически лица с нестопанска цел е от 01 януари 2019 г. до 31 март 2019 г. Агенцията по вписванията припомня, че освен на гише, документите могат да се подават и онлайн на сайта на Търговския регистър и регистъра на юридически лица с нестопанска цел (ТРРЮЛНЦ) –  . Според статистика на институцията се наблюдава тенденция на нарастващ брой подавани заявления с електронен подпис. До момента в Агенцията по вписванията са постъпили около 100 000 декларации, т.е. 50 % от общия брой, които се очаква да бъдат внесени. От тях около половината са подадени на гише, а останалата половина - по електронен път. На база подадените заявления от миналата година се очаква в следващите 8 дни да бъдат внесени над 75 000 заявления. „Миналата година в системата на Търговския регистър бяха извършени действия по обновяване и модернизиране, което увеличи с осем пъти капацитета ѝ на работа. Въпреки това, апелирам към търговците и юридическите лица с нестопанска цел да не чакат последните дни, за да внесат декларациите си“, каза Габриела Козарева, изпълнителен директор на Агенцията по вписванията.", "date": "2019.03.30", "title": "Всички офиси на Агенцията по вписванията ще работят извънредно"}
{"url": "https://www.24chasa.bg/novini/article/7370703", "text": "- Съгласно Закона за платежните услуги и платежните системи има няколко компетентни държавни органа, които осъществяват регулациите на лицензионните дружества. Комисията за финансов надзор осъществява надзора над пенсионните фондове и над целия небанков финансов сектор. Другото важно регулаторно дружество е Българска народна банка, която регулира и осъществява надзор върху дейността на операторите на платежни системи, на доставчиците на платежни услуги и на издателите на електрони пари в страната. Също така, все по-често много небанкови дружества търсят подкрепата от регулатора БНБ като едно алтернативно и по-добро решение за техния бизнес. - Исторически БНБ е първата финансова регулаторна институция, навършила скоро 140 години, която е започнала да дава разрешителни лицензи и да сертифицира дружества от финансовия сектор. Също така да сертифицира управителните и надзорни съвети на тези дружества. След създаването на КФН, преди 16 години, също поема някои от функциите на лицензиране и сертифициране в областта на застрахователния, пенсионния сектор и инвестиционно посредничество. Една от основните разлики е, че БНБ е институцията, която възпитава пазарната дисциплина сред банковите и небанковите дружества. Основната цел на лицензите, които БНБ издава е да осигурят благоприятна среда за развитието на висок стандарт на услугите в сектора. Това може да се случи чрез изграждане на доверие в потребителите на банкови и небанкови услуги като се минимализират рисковете за потребителите и се повиши финансовата култура. БНБ цели поддържане стабилността на финансовата система и защита интересите на вложителите. КФН надзирава и регулира капиталовия, застрахователния и пенсионния пазар в България. И двете интитуции издават бюлетини, които обобщават общата финансова информация в държавата. като тези на БНБ са по-детайлни и с повече статистическа информация. - Всяка фирма с интерес въс финансовия сектор, с дейност в областта на финансовите услуги може да кандидаства за лиценз в някоя от двете институции- БНБ или КФН. Например компанията, на която съмм управител - „Алтернатива Файнаншъл“, има лиценз само от БНБ, тъй като не е според дейността и да притежава и от КФН. Българската народна банка поддържа Регистър на финансовите институции по чл. 3а от Закона за кредитните институции (ЗКИ), с поднадзорни лица, който е публичен и съдържа основни данни както за вписаните дружества, които извършват дейност на територията на РБългария, така и за заличените финансови институции. Всеки потребител може да види какъв лиценз е издаден за съответната дейност. - И БНБ, и КФН са членове на международни финансови институции, които прилагат най-добрата практика в областта на надзора и регулацията. В България като член на Европейския съюз, сертифицираните и лицензирани от БНБ и КФН финансови институции имат право да извършват дейност на цялата територия на Европейския съюз, включително и на други държави членки с придобитите от България лицензи и сертификати по линия на свободно движение на стоки, услуги и капитали. Инвеститори, които се интересуват от придобиване на участие във финансови институции като акционери и съдружници също получават одобрение от двата регулаторни органа и изпълняват функцията за привличане на инвестиции в българския финансов сектор.", "date": "2019.03.30", "title": "Румен Гълъбинов: Лицензите, на които може да се доверим"}
{"url": "https://www.24chasa.bg/novini/article/7373350", "text": "Словаците гласуват днес на втори тур на президентските избори, съобщи Франс прес. Секциите за гласуване ще отворят врати в 7 часа местно време, а изборният ден ще продължи до 22 часа. За пръв път жена може да стане президент на Словакия след днешния вот. Четиридесет и пет годишната новобранка в политиката Зузана Чапутова, адвокатка, природозащитничка и активистка, спечели първия тур на 16 март. Възползвайки се от разочарованието на избирателите от управляващата коалиция, тя може да получи днес над 60 процента от гласовете, сочат социологически проучвания, предава БТА. Тя обещава, че ако бъде избрана, ще направи така, че да не се оказва политическо влияние върху полицията и прокуратурата. Подобно на десетки хиляди други словаци, Чапутова излезе на улиците да протестира срещу убийството на журналиста Ян Куциак и на годеницата му Мартина Кушнирова в дома им през февруари 2018 година. По това време Куциак е работил по журналистическо разследване на предполагаеми връзки между словашки политици и италианската мафия, както и на измами с еврофондове за селско стопанство. Нейният съперник Марош Шефчович е еврокомисар и дипломат от кариерата, любител на спорта. Възпитаник на Икономическия университет в Братислава и на Московския държавен институт по международни отношения, той не смята Русия за заплаха, за за \"стратегическо предизвикателство\". През кариерата си е заемал няколко дипломатически поста, включително посланик в Израел. Шефчович обещава по-големи социални придобивки за възрастните хора и младите семейства, по-активна политика в подкрепа на индустрията и възраждане на селскостопанския сектор. Макар и независим кандидат, 52-годишният Шефчович е подкрепен от управляващата популистка партия \"Смер - социална демокрация\". Това може да е причината за неубедителния му резултат на първия тур, в който се нареди далеч зад Чапутова, отбеляза АФП. Тя получи на него 40,5 процента от гласовете, а той 18,7 на сто. Новият президент ще встъпи в длъжност на 15 юни. Двойното убийство и статията на Куциак, публикувана след смъртта му, предизвикаха политическа криза и породиха тревоги за свободата на медиите и корупцията. Вълната от възмущение и уличните протести доведоха до оставката на премиера Роберт Фицо, който обаче остава лидер на партията и съюзник на сегашния премиер Петер Пелегрини. Въпреки политическата криза, Словакия се радва на добро икономическо развитие. Растежът на икономиката през 2018 г. бе 4,2 процента, а тази година се залага на растеж от 4,5 процента. Парламентът прие балансиран бюджет за 2019 г. за пръв път в модерната история на страната. Словакия е най-големият производител на автомобили на глава от населението. На нейна територия имат заводи четири големи автомобилни марки - \"Фоклсваген\", \"Киа мотърс\", Пе Ес А (производител на \"Пежо\" и \"Ситроен\") и \"Ягуар Ленд роувър\". През 2018 г. там са били сглобени над един милиона автомобила, а износът им възлиза на 3,7 милиарда евро. Автомобилният сектор е 44 процента от цялото индустриално производство на страната.", "date": "2019.03.30", "title": "Словакия гласува на втори тур президентските избори"}
{"url": "https://www.24chasa.bg/novini/article/7373356", "text": "Политици и звезди от шоубизнеса призоваха Бруней да се откаже от плановете си да налага смъртно наказание за хомосексуални отношения или за изневяра, предаде Ройтерс. През 2014 г. Бруней въведе строги ислямски закони, предвиждащи глоби и затвор за такива деяния, като например извънбрачна бременност или неспазване на петъчната мюсюлманска молитва. Но след международни критики Бруней се въздържа от по-крайни промени в законите, предава БТА. Сега обаче бившият британски протекторат представи планове за по-строги закони от 3 април. Тогава ще влезе в сила нов наказателен кодекс, който ще предвижда смърт чрез линчуване или бичуване за содомия, изнасилване или изневяра. В кодекса се предвижда и отрязване на ръка или на крак за кражба. Обявяването на по-строгите наказания, по-специално тези срещу представителите на хомосексуалната, бисексуалната и транссексуалната общности, породиха международни критики. Политици и звезди призоваха Бруней незабавно да спре плановете. Депутати от Европейският парламент се готвят да пратят в понеделник протестно писмо до султана на Бруней. Антонио Панцери, председателят на подкомисията за човешки права в ЕП, каза, че наказателният кодекс на страната трябва да е в съответствие с нейните задължения за спазване на човешките права. Актьорът Джордж Клуни призова за бойкот на хотелите, притежавани от Брунейската инвестиционна агенция, вкл. хотел \"Бевърли хилс\" в Лос Анджелис и \"Дорчестър\" в Лондон. \"Всеки път, когато ние отсядаме, провеждаме среща или сме на вечеря в някои от тези девет хотела, ние наливаме пари директно в джобовете на тези хора, които избират да линчуват или бият с камшик до смърт собствените си граждани защото са гейове или са обвинени в изневяра\", написа Клуни в статия в новинарския сайт \"Дедлайн\".", "date": "2019.03.30", "title": "Политици и звезди призовават Бруней да се откаже от смъртно наказание при изневяра"}
{"url": "https://www.24chasa.bg/novini/article/7373302", "text": "Китай призовава Япония да осигури справедлива, прозрачна и предвидима бизнес среда за китайските компании, заяви говорителят на външно министерство Гън Шуан. Според съобщенията, японското правителство ще обяви официално плана за разпределение на 5G мрежовия спектър и японските оператори ще решат дали да си сътрудничат с китайски компании като Huawei и ZTE, съобщава \" \". Гън Шуан каза на брифинг вчера, че Китай винаги се е застъпвал за свободната търговия, спазвайки международните правила, и се е противопоставял на политическата намеса в редовните бизнес операции. „Ние ще следим от близо за резултатите от разпределението на 5G мрежовия спектър от японското правителство и се надяваме Япония да спази ангажимента си за свободна търговия и да осигури справедлива, прозрачна и предвидима бизнес среда за китайските компании\", каза говорителят.", "date": "2019.03.30", "title": "Китай призова Япония да предостави справедлива, прозрачна и предвидима бизнес среда за китайските компании"}
{"url": "https://www.24chasa.bg/novini/article/7373367", "text": "Раздробяването на технологичните гиганти не е най-добрият начин да се преборим с тяхната мощ, каза вчера във Вашингтон еврокомисарката по конкуренцията Маргрете Вестагер и добави, че това би могло да стане \"чак в краен случай\", предаде Франс прес. \"Дори да раздробим тези компании, има опасност те да възстановят бързо големината си\", обясни датската комисарка на пресконференция. Тя даде за пример Лернейската хидра, чудовище от древногръцката митология, \"на което като му отрежеш главата, на нейно място изникват четири\", предава БТА. Вестагер добави, че ЕС опитва да използва инструментите, които познава добре, в борбата с монополната позиция на Гугъл, Амазон, Фейсбук и Епъл.", "date": "2019.03.30", "title": "Еврокомисарка сравни Гугъл, Амазон, Фейсбук и Епъл с Лернейската хидра"}
{"url": "https://www.24chasa.bg/novini/article/7373360", "text": "Бразилска съдийка забрани на правителството на крайнодесния президент Жаир Болсонаро да чества 55-ата годишнина от военния преврат, извършен през 1964 г, предаде Франс прес. Съдия Ивани Силва а Луз заяви, че инициативата на президента \"не е съвместима с процеса на възстановяване на демокрацията\", предвиден в конституцията от 1988 година, предава БТА. Тя добави, че официалните дати за възпоменания трябва да бъдат одобрени от Конгреса.", "date": "2019.03.30", "title": "Бразилия забрани честването на годишнината от военния преврат"}
{"url": "https://www.24chasa.bg/novini/article/7373372", "text": "Смъртта на седемгодишното момиче от Гватемала, което почина през декември, след като бе задържано с баща си от граничните служби на САЩ, се дължи на бактериална инфекция, стана ясно от направената аутопсия, предаде ДПА. Смъртта на Джаклин Каал повдигна въпроси за начина, по който граничните служители третират мигрантите, пристигащи в САЩ от Централна Америка с надеждата да получат убежище, предава БТА. Докладът от аутопсията показва, че момичето е имало инфекция, която се е развила бързо и е довела до спиране на работата на редица органи и до смъртта й. Той бе направен от здравните власти в окръг Ел Пасо в щата Тексас и потвърждава, че момичето е починало от естествена смърт.", "date": "2019.03.30", "title": "Задържано в САЩ гватемалче починало от бактериална инфекция"}
{"url": "https://www.24chasa.bg/novini/article/7373381", "text": "Има дипломатическо напрежение с Турция, но не е предизвикано от София. Това каза вицепремиерът и министър на външните работи Екатерина Захариева пред bTV.  \"Премиерът беше много ясен и категоричен, разбира се че сме ядосани. Изборите ще минат. Все още ще бъдем съседи, няма как да си преместим кошарите. За съжаление започна да става система. Премиерът каза, че е много лесно да втвърдяваме тона, но не го правим. На ден първи след изборите отново ще искаме добри съседски отношения. Миналата година март месец имаше изказване на Ердоган при изборите, на което също трябваше да реагираме остро\", каза тя.  \"Все по-често започва да се използва религията като част от политиката. България живеем в мир и разбирателство и не се замисляме кой какво вероизповедание изповядва. Този тренд да използваш религиозните теми за политика е изключително опасен\", добави Захариева.  \"Нека да изчакаме понеделник. да видим дали няма да размислят след изборите. Най-лесното би било Чавушоглу да се извини. НИе сме една от не многото държави на ЕС, които считат, че ще е лошо ако Турция прекрати преговорите за членство. Както Борисов каза, ние сме ги подкрепили. Ние не сме доволни като Турция ни използва за предизборната си кампания. Има дипломатическо напрежение с Турция, но не е предизвикано от София. Имам много добри отношения с колегата Чавушоглу. Учудва ме, че приема този закон като натиск. Миналата година разговаряхме по телефона през декември по тази тема. Обясних му, че той важи за всички църкви, не е насочен към тях. Разговорът беше възпитан и добросъседски. В никакъв случай не е насочен срещу някоя от религиите. По никакъв начин не е оказан натиск. Сега на предизборен митинг, за да се стегне електората, това е абсолютно излишно\", каза вицепремиерът.  \"Нека бъдем разумни, разбира се, че сме ядосани. Отношенията с Турция трябва да са на добросъседска основа. Нека да минат изборите. Нека и ние сме разумни, Турция е най-големият ни съсед. Обявяването на турския посланик за персона нон грата е излишно. Ще помислим дали да извикаме посланик Нейнски, нека изчакаме изборния ден\", каза Захариева.  Никой политик не може да казва на съдебната власт какво да прави, това е политическо напрежение, аз или г-жа Нинова да казваме на прокуратурата направете това или направете онова е абсурдно, каза Захариева.  \"Борисов е изключително отговорен човек. Искаме да имаме добри съседски отношения на добра основа. На основа да имаме туризъм, бизнесът върви добре между двете държави\", каза още вицепремиерът.  Разбирам съмненията на Цветанов, че в атаката срещу него има руска намес, каза Захариева. Тя отбеляза, че всички, за които е имало съмнения за участие в имотни сделки с недвижими имоти, още преди да са излезли проверките, са подали оставки, което показва, че политическа партия ГЕРБ е изляза с чест и достойнство от скандала. Попитана какво смята за съмненията на Цветанов, че зад атаките към него има руска линия, тя отговори: „Да. Разбирам го, че има такива съмнения. Той е един от най-сериозните защитници да имаме силен НАТО, силна връзка между Европа и САЩ. Закупуването за F-16. Скоро беше модератор на няколко форума, на които се обсъждаха хибридни заплахи и кибератаки“, посочи тя. „Аз като външен министър го разбирам, че има съмнения в тази посока“, допълни Захариева. „Както Турция се опитва да се меси на Балканите като защитник на мюсюлманите в тези държави, по същия начин Русия се опитва да се меси по отношение на православието“, обясни външният министър, като посочи, че Законът за вероизповеданията е имал тази цел, да неутрализира чужда намеса. „Нека да не използваме религията за политически цели, защото това е крайно опасно. Религията е личен избор на човек,“ коментира още вицепремиерът. \"Когато се виждаме със съпруга ми не си говорим за работа, дори понякога не разбирам какво проектира той. Опитваме си вкъщи да си говорим за неща извън работа\", каза Захариева.  \"Вместо да използваме избори за европейски парламента. Насаждането на фалшиви новини срещу Брюксел е изключително актуално. Утре ще бъдат обявени листите за евродепутати. Още не е започнала официалната кампания. Забравихме какво беше преди това\", каза тя.", "date": "2019.03.30", "title": "Захариева: Има дипломатическо напрежение с Турция, не е предизвикано от София"}
{"url": "https://www.24chasa.bg/novini/article/7373374", "text": "Бившата канадска министърка на правосъдието разпространи направен тайно аудиозапис от разговор, в подкрепа на обвиненията си, че премиерът Джъстин Трюдо е оказал намеса в съдебно дело в Канада, предаде Франс прес. Джоди Уилсън-Рейбоулд подаде оставка през февруари, след като обвини премиера и приближените му, че са упражнили над нея недопустим натиск и са й отправили заплахи, за да се застъпи пред прокуратурата в полза на компанията Ес Ен Се-Лавален и да не допусне съдебно разследване срещу нея. Уилсън-Рейбоулд предостави вчера на парламентарна комисия, разследваща този казус, документи, сред които 17-минутния запис от телефонния разговор с високопоставен държавен служител на име Майкъл Уърник. В него Уърник казва, че Трюдо \"ще иска да постигне целите си по един или друг начин\" и \"иска правителството да направи всичко възможно да избегне загубата на 9000 работни места\", колкото са канадските служители на компанията. Малко след това Уилсън-Рейбоулд отговаря, че разговорът е \"абсолютно неподходящ и че това представлява политическа намеса\" и \"нарушава конституционния принцип за независимост на съдебната власт\".", "date": "2019.03.30", "title": "Бивша министърка доказва със запис, че Трюдо се е намесил в съдебно дело"}
{"url": "https://www.24chasa.bg/novini/article/7373376", "text": "Австралия пое днес ангажимент да приеме закон, който ще позволи налагане на тежки глоби и лишаване от свобода на ръководители на медии или социални мрежи, които не премахват материали с екстремистко съдържание от платформите си, съобщи Франс прес. Законопроектът ще бъде внесен в парламента следващата седмица и е предвиден като отговор на трагедията в Нова Зеландия от 15 март, при която бяха убити 50 души от австралиец, излъчил на живо във \"Фейсбук\" нападението си, предава БТА. \"Големите компании собственици на социални мрежи имат отговорността да вземат всички необходими мерки за това техните технологични продукти да не бъдат използвани от убийци терористи\", заяви в комюнике премиерът Скот Морисън. Съгласно предвидените мерки, ръководителите на социални мрежи, признати за виновни, ще бъдат наказвани с три години затвор, а техните фирми да бъдат глобявани с до 10 на сто от годишния им оборот.", "date": "2019.03.30", "title": "Австралия планира затвор за шефове на социални мрежи на екстремисти"}
{"url": "https://www.24chasa.bg/novini/article/7373389", "text": "Британската министър-председателка Тереза Мей трябва да подаде оставка веднага щом договори временно удължаване на членството на Великобритания в Европейския съюз, пише днес лондонският вестник \"Телеграф\", цитиран от Ройтерс. Депутатите отхвърлиха за трети път плана на Мей за Брекзит вчера - в деня, когато Великобритания трябваше да е излязла от ЕС, предава БТА. \"Сега тя трябва да осъзнае - или някой да й каже, че може да преговаря с ЕС за отсрочка на Брекзит, но това е естественият край на пътя. След това тя трябва да се оттегли в името на Брекзит, в името на нейната партия и на демокрацията\", пише в редакционна статия \"Телеграф\", традиционно предпочитаният от консерваторите вестник, посочва Ройтерс. В сряда Тереза Мей каза на депутатите консерватори, че ще подаде оставка, ако парламентът одобри постигнатото от нея споразумение за Брекзит. В. \"Дейли мейл\" нарече \"предателство към Брекзит\" отказа на депутатите да подкрепят сделката на Мей, добавя Ройтерс.", "date": "2019.03.30", "title": "\"Телеграф\": Тереза Мей трябва да се оттегли от премиерския пост възможно най-скоро"}
{"url": "https://www.24chasa.bg/novini/article/7373520", "text": "\"Резултатите ни в предстоящите евроизбори ще бъдат по-добри от всички избори досега и ГЕРБ ще бъде с най-много депутати. Очакванията ни са за не по-помалко от 6-има, съвсем реалистично и 7 представители в Европарламента. В нашата листа обаче няма нито един кандидат с обвинение за пране на пари или изобщо някакво обвинение, каза Цветан Цветанов в Поморие минути преди започването на областната конференция на ГЕРБ. Зам.-председателят на партията предупреди, че предстояла много мръсна компроматна война, която щели да водят опонентите на ГЕРБ.  Попитан дали му липсва парламента, той обясни, че в политиката било като в семейството - правиш отстъпка, за да продължиш напред. На въпрос дали все пак е направил грешна стъпка, Цветанов бе лаконичен, че не е нарушил закона.  \"Подадох оставка, но в рамките на 30-годишния преход никой политик не го е правил. Не смятам, че на всяка цена трябва да бъдеш депутат или да останеш в изпълнителната власт. Усетих пълна подкрепа за това което съм правил досега в партиен план. Имал съм по-тежки препятсвия, които ме правят по-добре мотивиран, каза още Цветанов. Той припомни, че евролистата на ГЕРБ ще бъде представена утре в 12 часа. ", "date": "2019.03.30", "title": "Цветанов: Ще имаме 7 евродепутати, в листата ни няма обвинени за пране на пари"}
{"url": "https://www.24chasa.bg/novini/article/7372842", "text": "Скандалът с апартаментите на Цветан Цветанов, Цецка Цачева и Вежди Рашидов за пореден път показа, че българинът съди политиците по имотите и колите, а не отчита ефектите от работата им. Никаква корупционна сделка не може да развълнува гражданите и институциите така, както асансьорът в кооперацията на “Артекс” - може би най-важният елемент в арсенала на тези, които изпълниха мероприятието “Апартаментгейт”. Цветанов и Цачева не са единствените, които попадат във фокуса на имотни скандали. За разлика от много други обаче те подадоха оставки. През последните 20 г. много политици живяха в дворци, сараи и истински прогимназии в елитни квартали, макар и без външни асансьори. Но никой не подаде оставка заради съмнения как ги е придобил, построил и ползвал Иван Костов например е известен с къщата си в “Драгалевци” в полите на Витоша още преди да стане премиер през 1997 г. Той като че ли е първият министър-председател, чието име започна да се замесва с имоти за милиони. Преди него и Виденов, и Андрей Луканов, и Филип Димитров живяха в нормални жилища. Въпреки че Костов е свързван най-вече с къщата си в кв. “Драгалевци”, фамилията му е замесена в още няколко скандала през годините. През 2008 г., когато е само депутат и лидер на ДСБ, стана ясно, че дъщеря му Яна е собственик на два апартамента на Златни пясъци, курорт, приватизиран от приятеля му Славчо Христов през 2000 г. Жилищата са в нови сгради, на брега на морето и на цени, далеч под пазарните. Единият е 114 кв. м за 45 хил. лв., а другият е 138 кв. м за 90 хил. лв. Според цените на агенциите за недвижими имоти тогава имотите са 2 до 3 пъти под пазарната цена. Инвеститор в новите сгради са фирми отново на Славчо Христов. Скандалът избухна и затихна, а Костов си остава депутат През 2000 г., тогава главен секретар на СДС с къща палат в центъра на София, се прочу и Христо Бисеров. Имотът и до днес е емблемата му, въпреки че след това като депутат от ДПС напазарува много други имоти, които антикорупционната комисия запорира и сега се водят съдебни битки за отнемането им. Освен това чрез синовете си Бисеров влезе в редица печеливши бизнеси, които зависят от държавата. През 2000 г. той обясни мегастроежа с продажба на наследствени парцели и спестявания Може би най-много имотни скандали се случиха след 2001 г., когато НДСВ спечели изборите, а премиер стана Симеон Сакскобургготски. Тогава министри и други висши чиновници масово си накупиха евтини държавни апартаменти, много от които платени с компенсаторки. Самият Сакскобургготски като премиер през 2002 г. приключи реституцията на дворците, като с подписа си смени статута им от публична държавна собственост в частна държавна. Години по-късно държавата заведе дела за тях и ги спечели едно по едно. Все още не са му отнети “Царска Бистрица” и “Врана”, за която се чака решението на втората инстанция. Остава спорно основанието, на което ги е ползвал през всичките години, а войната продължава в съда в Страсбург. Имотите на Сакскобургготски като наследник на дядо си Фердинанд предизвикаха много скандали, но не и оставки. Той е вторият премиер след Костов в най-новата история на страната, който управлява през целия мандат на правителството му. По това време - през 2003 г., в боянския сарай се нанесе и Ахмед Доган. Дотогава единственото жилище - негова собственост в София, е апартамент в жк “Стрелбище”. Както е известно, сараят всъщност е място за обучение и срещи на актива на ДПС. След като Доган закупи ТЕЦ “Варна” и сараят стана собственост на почетния лидер на движението. И до днес първата асоциация за Ахмед Доган е сарай, а не етнически мир и международни контакти. Не се размина с имотни скандали и Сергей Станишев, който през 2009 г. след края на мандата си като премиер заживя под наем в комплекс “Магнолия” на приятеля си Димитър Ламбовски, а година по-късно се пренесе при съпругата си Моника. Опитите за имотни скандали в управленията на ГЕРБ не успяваха досега, освен с ползваното от финансовия министър Владислав Горанов жилище. КПКОНПИ не откри нарушения, а прокуратурата продължава с проверката си. И в този случай, както и при апартаментите на Цветан Цветанов, Цецка Цачева, Вежди Рашидов и останалите, засегнати от скандала, са надлежно описани в публичните регистри и в декларациите пред Сметната палата. От 2018 г. те се подават в антикорупционната комисия, където контролът е много по-строг. Там всяка година по два пъти над 5 хиляди души декларират имоти, пари и автомобили. За никого обаче не е тайна, че много политици имат собственост или владеят такава, която е на фирми или на подставени лица. Формалните декларации на властта се чакат с интерес, но в тях няма нищо особено, защото никой не декларира имущество с незаконни доходи. Хората с биография в бизнеса обаче смело декларират както скъпи имоти, така и лимузини и милиони по банкови сметки. Фокусът на вниманието обаче не е в тях, а в политиците на държавна заплата, които като че ли нямат право да бъдат наследници, дарявани или да ползват кредити за покупката на по-голям имот. Както и да приключи проверката на прокуратурата и КПКОНПИ за “Апартаментгейт”, вече се случи прецедент в политиката - оставки на депутат и министър заради покупка на жилища в кооперации.  Една от най-успешните имотни сделки през 2017 г. е направил депутатът от ДПС Бюрхан Абазов, който бе един от най-дългогодишните зам.-министри на земеделието (с малки прекъсвания от 2005 до 2014 г.). Съпругата му е дългогодишен счетоводител на ДПС. Освен че притежава десетки къщи, апартаменти, ниви, тежка селскостопанска техника и парцели из цялата страна, през 2017 г. той придобива апартамент от 104 квадрата (деклариран от него като 110 квадрата) в столичния жк “Манастирски ливади - Запад” за 60 632 лв. Това прави 583 лв. за квадратен метър. “Манастирски ливади” далеч не е онзи желан от мнозина жилищен комплекс, какъвто беше преди около 10-15 години, когато цените на имотите там растяха всяка седмица. Според една скорошна справка на агенция “Адрес” дори при нарастването на цените през последните 2 г., което е с по около 7-10% на годишна база, в “Манастирски ливади” цените нарастват с едва около 2-3% годишно. Но въпреки това през 2017 г. средната цена там е била 936 евро на квадратен метър, т.е. около 1800 лева. Абазов се е сдобил според Имотния регистър с жилището за повече от три пъти по-ниска цена, може би защото продавач е братът на съпругата му. Съдейки по адреса, става дума за нова кооперация в “Манастирски ливади”.  Някои си купуват фабрика на 10 септември, а други се записват да членуват в БКП през ноември 1989 г. За Елена Йончева пък може да се каже, че е улучила точната дата, на която да си купи жилище: според Имотния регистър покупката на апартамента ѝ, който се намира в началото на жк “Борово”, е вписана в регистъра точно на 9 септември 2016 г. Става дума за сравнително малко жилище - само 73 квадрата, което обаче се намира в нова сграда в една от спокойните вътрешни улички на карето, заключено между булевард “Гоце Делчев”, улица “Дойран” и булевард “България”. Според Имотния регистър е платила за него 152 800 лв., което съответства на средните цени за този район на столицата за годината, в която е направена сделката. Във встъпителната имуществена декларация на Елена Йончева като народен представител има записани общо 3 апартамента, един от които съответства по площ на това жилище - 73 квадрата. Но за него е написала, че го е придобила 10 години по-рано срещу 0 лева. Според декларацията Йончева притежава апартамент от 249 квадрата в столицата, придобит през 2006 г. срещу 0 лева, и още един от 81 квадрата, купен през 1988 г. срещу 10 хил. лева. Плюс малък магазин, гараж и една трета от вила с вилно място. И 7 декара гори край Панчарево. “И двата апартамента, срещу които не е декларирана сума, са получени като възмездяване, защото са част от блок, построен от фирма на мястото на къщата на дядо ми по бащина линия”, обясни самата Йончева. Младият депутат от ГЕРБ Александър Ненков живее в нашумелия напоследък кв. “Изток” - точно до блока, в който евтино жилище има Бети Панова, съпруга на председателя на ВКС Лозан Панов ( Кооперациите им са една до друга, но са строени от различни фирми. Бети Панова купува от “Артекс” през 2013 г., година по-рано Ненков сключва договор с “Иса 2000”, които му продават жилището от 174 кв. м. Договорът е за 230 хил. лв., или 1321 лв. на кв. м. Съсобственик е съпругата му Пламена. За сравнение - съпругата на Лозан Панов е платила около 700 лв. на кв. м за жилището си. Апартаментът на Ненков е купен с ипотечен кредит, който е погасен през 2018 г. “ИСА 2000” е една от големите строителни компании, които участват в обществени поръчки. Александър Ненков беше посочен като народния представител, който е внесъл поправка в Закона за устройство на територията, който според инициативния комитет в кв. “Лозенец” е направен специално “Артекс”. Съпругата на Ненков беше служител в държавната “Булгартрансгаз”, но след като от БСП обявиха това, тя напусна компанията по настоявнане на съпруга си.  Лидерката на БСП Корнелия Нинова притежава ателие от 125 квадрата в столицата, купено през 1999 г. По-интересна е обаче сделката, сключена от нея за придобиване на апартамент от 81 квадрата на улица “Боряна” в жк “Овча купел”. Това е една от централните улици в жилищния комплекс, на която няма нито един панелен блок – цялото застрояване е от кокетни нови кооперации на по 5-6 етажа и се намира относително близо до една от бъдещите станции на метрото. Разбира се, в годината, в която е сключена сделката - 2007-а, малцина са подозирали, че “Овча купел” някой ден ще се сдобие с метро. Това е една от върховите години на имотния бум, когато според статистиката средната цена на квадратен метър жилище в “Овча купел” е между 650 и 750 евро за квадратен метър. Днес, след като скоро метрото ще стигне дотам, цените са вече около 1000 евро на квадратен метър, особено на новото строителство. Корнелия Нинова обаче е изповядала сделката на цена 78 125 лв., т.е. е купила жилището средно около 960 лв. квадратния метър, или с около 25-30% по-евтино.  Перспективният депутат на БСП Крум Зарков е собственик на апартамент от 140 квадрата на столичния булевард “Дондуков” 23, придобит от него и съпругата му Ирина през 2015 г. По това време той обаче не е в активната политика, а е само сътрудник на евродепутата Георги Пирински. Стойността на апартамента, който е на първия надпартерен етаж на кооперацията и към който върви и мазе от 6 квадрата, е 303 153 лв. според нотриалния акт. Това е стара сграда, която е паметник на културата и поне отвън не е в особено добро състояние, строена е през 20-те години на ХХ век. Според брокери само мястото, на което се намира кооперацията - в топцентъра на столицата, буквално на 100 метра от Министерския съвет, почти на кръстовището на “Раковска” и “Дондуков”, показва, че посочената цена е занижена поне с около 100 хил. лв. Жилището е купено на пазарни цени, категоричен бе обаче депутатът. Зарков е платил за него с лични спестявания и кредит. В декларацията си за 2018 г. е обявил задължение по ипотечен кредит в размер 63 500 евро (около 127 хил. лева). Той е изтеглен от ПИБ, но в началото на 2019 г. е рефинансиран от Банка ДСК. Апартаментът и земята под него са купени от Заркови през 2015 г. от Камелия Глишева.  Само един имот в София има Мустафа Карадайъ, председател на ДПС и шеф на парламентарната група на движението. Той е придобит от Карадайъ и съпругата му през 2003 г., когато той е заместник-директор на Агенцията за следприватизационен контрол. През 2015 г. избухна минискандал и с това жилище. Тогава Карадайъ беше член на парламентарната комисия за борба с корупцията, конфликт на интереси и парламентарна етика. Колегите му от ГЕРБ и Патриотичния фронт Методи Андреев и Валентин Касабов поискаха да напусне състава ѝ заради покупката на точно това жилище, но това не се случи. В Имотния регистър е отбелязано, че сделката на Карадайъ е с областната управа в София. През 2003 г. тя се оглавява от съпартиеца му Росен Владимиров. Сделката е с компенсаторки. Според Андреев и Касабов данъчната оценка на жилището е 55 хил. лв., а продажната цена за Мустафа Карадайъ е два пъти по-ниска - 24 хил. лв. 75% от тях са в компенсаторки, а останалите са платени от Карадайъ и съпругата му. Цената на жилището излиза около 11 хил. лв. Иначе апартаментът е в кв. “Овча купел”. Блокът е ЕПК - здраво социалистическо строителство от 80-те години с масивна конструкция от железобетон. Карадайъ живее на 13-ия етаж от общо 18. През 2005 г. апартаментът е ипотекиран за кредит от банка, който е изплатен 3 г. по-късно.  Регионалната комисия в парламента, която е водеща комисия за всички промени на Закона за устройство на територията и свързаните с него нормативни документи, не може да се оплаче от липса на имотни депутати. В ръководството ѝ освен Александър Ненков от ГЕРБ ( влизат и двама депутати от малките партии в парламента: председателят Искрен Веселинов (“Обединени патриоти”) и зам.-председателят Пламен Христов от “Воля”. Искрен Веселинов има две сравнително нови имотни придобивки. През 2014 г. купува в Русе парцел в центъра на града от 405 квадрата, който е обявил за 8870 лв. А през 2017 г. - и гараж за 20 хил. лв., което е доста висока цена за град като Русе. Пламен Христов има няколко апартамента в столицата, но по-интересното е, че през 2016 г. се сдобива с 6 парцела в “Младост”. Размерите им са микроскопични - между 20 и 22 квадрата. Сигурно не става въпрос за наследство, защото Христов се явява единственият им собственик, като е обявил, че е платил за тях доста ниски суми - между 1500 и 4000 лв. за всеки. Редакцията направи неуспешен опит да се свърже с Христов за изясняване на тези сделки. Земята в “Младост” е обект на засилен интерес в последните години, тъй като по силата на реституцията там бяха върнати десетки парцели, чиито собственици с години водят съдебни дела, за да ги застроят. Президентът Румен Радев купува на 26 април 2010 г. заедно с тогавашната си съпруга Гинка ателие от 142 квадрата в столичния квартал “Редута”, на улица с многозначителното име “Царичина”. Вписаната сума по нотариалния акт е 168 827 лв. Ателието се намира в подпокривното пространство на новопостроена жилищна сграда с пет редовни етажа и въпросното ателие отгоре. Купено е от “Хоумсити” в сграда ново строителство. Сумата изглежда доста ниска, макар и не драстично. През 2010 г. имотният пазар беше на дъното – тогава цените на имотите паднаха изведнъж с 40% за около 8-10 месеца и цена от около 600 евро за квадратен метър изглежда реална. Все пак за отбелязване е, че тогава според статистиката на сайта www.imot.bg точно в този квартал средната цена на апартаментите е била 800 евро на квадратен метър. В момента е вече около 1100-1200 евро. Когато стана президент през 2017 г., Румен Радев декларира този имот. Тогава вече е разведен с първата си съпруга и е посочил, че има половината от апартамента. В декларацията в графата е вписана президентшата Десислава Радева. Днес двамата живеят във вила “Калина”, която единствено Плевнелиев отказваше да обитава.  Съпругата на председателя на Върховния касационен съд Лозан Панов - Елисавета, е един от лидерите в класацията по най-евтино придобити, поне по документи, жилища в квартал “Изток”. На 10 април 2013 г. “Артекс Инженеринг” продава на нейна фирма апартамент от 172 кв. м и два гаража в кооперация на ул. “Елемаг” в елитния столичен квартал “Изгрев”. За него са платени 93 004 лв., или по 225 евро на квадрат, при положение че в този район тогава цената е около 4 пъти по-висока. 2 години преди това самият Лозан Панов купува апартамент от 144 квадрата на престижния столичен булевард “Витоша” в частта, която се пада в квартал “Иван Вазов”. Справката в Имотния регистър показва, че той е декларирал материален интерес за покупката на апартамента с прилежащия гараж, мазе и идеални части от земята за 293 374 лв. В момента този имот струва поне с около 50% по-скъпо, но през 2011 г., когато цените бяха на дъното, имотите в този престижен и скъп софийски квартал вървяха горе-долу за същата цена, на която Лозан Панов е декларирал своята сделка - 1053 евро за квадратен метър. ", "date": "2019.03.30", "title": "Дворци, сараи и палати без асансьори с имунитет за оставки и разследвания"}
{"url": "https://www.24chasa.bg/novini/article/7373600", "text": "ПЕС и БСП имат обща задача - те са носителите на промяната. Това заяви Сергей Станишев пред активисти на БСП, събрани на организирано от ПЕС обучение за предизборната кампания. Присъстват членове на националния и на областните предизборни щабове. По покана на президента на ПЕС лектор на червените беше експерт по изборите от екипа на британската Лейбъристка партия на Джеръми Корбин. Йън Макникъл е доскорошен генерален секретар на Лейбъристата партия, а сега е член на Камарата на лордовете в британския парламент. \"За да постигнем промяна и в България, и в Европа ни трябва сила. Имаме шансовете да бъдем първи. Толкова много гафове и управленски скандали продуцират ГЕРБ, че това работи за нас. Важното е ние да не правим тежки политически грешки\", предупреди червените Станишев. И напомни, че залогът е много по-голям от това колко евродепутати ще има партията, а дали ще има предпоставка за предсрочни избори и как ще влезе БСП в местните. Той напомни, че евроизборите по принцип са на твърдите ядра и са проблемни за БСП, но обясни, че днес социалистите трябва да се опитат да преодолеят тази инерция и пасивност, да превърнат изборите в национални, в тест дали хората искат промяна. Синхронът между целите, задачите, платформите на БСП и на ПЕС е забележителен и това е нашата сила, каза още Станишев. Той напомни, че дори БСП да спечели изборите, да формира правителство, ЕНП ще направят всичко възможно, както и преди, да ги смачкват. \"Познатата история: \"на тях им ги спират, на нас ни ги пускат\". Играна е няколко пъти. В такъв момент подкрепата от нашите социалдемократически партньори - премиери, комисари, групата в ЕП, ще бъде от жизнено значение за успеха на едно ляво управление в България\", каза президентът на ПЕС. В тази кампания партията на евросоциалистите щяла да обучи 15 000 активисти във всички партии-членки. А в България са и зам.генералният секретар на ПЕС Марая Лафер, както и Конрад Голота – съветник за Централна и Източна Европа. Ето пълният пост на Станишев във фейсбук: Днес ПЕС и БСП организират обучение на актива за евроизборите. За пореден път европейските социалисти са заедно с БСП в една решаваща кампания. Всички разбираме, че залогът е много по-голям от това колко евродепутати ще има партията. Залогът е дали ще има предпоставка за предсрочни избори и как влизаме в местните. Знаем и какво значение имат местните избори за силата на една партия. Споделих, че съм правил три европейски кампании - през 2007, 2009 и 2014 г. – в коренно различни политически ситуации. Резултатът на БСП винаги варира в приблизително едни и същи параметри, независимо от политическия контекст, независимо от вложените усилия. Днес трябва да се опитаме да преодолеем тази инерция и пасивност, да превърнем изборите в национални, в тест дали хората искат промяна. Затова се радвам да видя толкова пълна зала с моите другари от Националния предизборен щаб, младежкия предизборен щаб, председатели на областни щабове, медийни областни секретари и други наши съпартийци. ПЕС е подкрепяла БСП в много кампании. Почти няма такава, в която пряко не сме били ангажирани. През 2015 г. за местните избори бяха направени няколко големи мероприятия, а през 2016 г бяха обучени около 700 активисти, които се превърнаха в ядрото на кампанията на президента Радев. Сега отново сме заедно. Първо, от солидарност и второ - задачата е обща. ПЕС и БСП са носителите на промяната. А за да постигнем промяна и в България, и в Европа ни трябва сила. Имаме шансовете да бъдем първи. Толкова много гафове и управленски скандали продуцират ГЕРБ, че това работи за нас. Важното е ние да не правим тежки политически грешки. В тази кампания имаме две основни задачи. Първата е да мобилизираме ядрото, защото евроизборите са състезание на твърдите електорати. Миналият път 2 200 000 души излязоха да гласуват. Много под средното за национални избори. Това означава, че ние трябва да мобилизираме, да вдъхновим нашите хора и с европейски, и с национални послания. И второ, да надграждаме и да търсим излаз към други българи, които не са активисти или симпатизанти на БСП, за да постигнем добър резултат. Точно както направихме в кампанията за референдума през 2012 г. – срещнахме стотици хиляди хора в разговор на улицата, на площада. Синхронът между целите, задачите, платформите на БСП и на ПЕС е забележителен. Това е нашата сила. Казвал съм го и на конгреса на партията - дори и да спечелим изборите, да формираме правителство, ние знаем, че ЕНП ще направят всичко възможно, както и преди, да ни смачкват. Познатата история: \"на тях им ги спират, на нас ни ги пускат\". Играна е няколко пъти. В такъв момент подкрепата от нашите социалдемократически партньори - премиери, комисари, групата в ЕП, ще бъде от жизнено значение за успеха на едно ляво управление в България. В тази кампания ПЕС си постави задачата да обучи 15 000 активисти във всички партии-членки. И днес в България са заместник генералният секретар на ПЕС Марая Лафер, Конрад Голота – съветник за Централна и Източна Европа, както и Йън Маккникъл, доскорошен генерален секретар на Лейбъристката партия на Великобритания и член на Камарата на лордовете в британския парламент от партията на Джеръми Корбин. Йън пристига от Варшава, Полша. Вчера и завчера имаше обучение в Гърция, днес е в Австрия и в България. Досега са обучени близо 9 000 човека. Ще продължим през този месец да оказваме логистична и експертна помощ на нашите партии. В кампанията ще ги подкрепим със събития. Надявам се участниците в обучението, които са сърцето и моторът на кампанията, да имат практическа полза от днешния разговор. Призовах ги да питат. Защото ние сме едно семейство и можем да си говорим открито.", "date": "2019.03.30", "title": "Станишев: ПЕС и БСП имат обща задача - носители са на промяната (Снимки)"}
{"url": "https://www.24chasa.bg/novini/article/7373621", "text": "Напрегната се очертава да бъде битката между политическите сили на местните избори утре за ръководството на някои от главните градове в Турция, съобщава Анадолската агенция. Над 57 милиона избиратели ще се явят пред урните, за да изберат свои представители на местно ниво. За участие са регистрирани 12 политически партии, сред които основните са Партията на справедливостта и развитието (ПСР), Народнорепубликанската партия (НРП), Партията на националистическото действие (ПНД), \"Добра партия\" (ДП) и Демократичната партия на народите (ДПН), предава БТА. Някои от политическите сили, сред които управляващата ПСР, обявиха предизборни съюзи в някои градове. ПСР и ПНД се договориха в рамките на т.нар. Републиканска коалиция да издигнат общи кандидати в 51 окръга, включително в 30-те метрополии на страната. ПНД не издигна собствени кандидати в 27 метрополии, а ПСР подкрепи кандидати от ПНД в останалите три метрополии - Адана, Мерсин и Маниса. Опозицията формира Национален алианс, в който участват НРП и ДП, и подкрепят взаимно свои кандидати в 22 от 30 метрополии. НРП е издигнала 12 от тях, а ДП - 10. Тази година прокюрдската Демократична партия на народите реши да не издига кандидати за кметове в пет от най-големите градове на Турция - Анкара, Истанбул, Адана, Мерсин, Анталия и Измир, за да увеличи шансовете на опозицията да победи управляващата партия. В АНКАРА изборната битка ще бъде между седем политически сили и петима независими депутати. Досега столицата бе управлявана от ПСР на президента Реджеп Тайип Ердоган. Предишните избори за местна власт през 2014 г. спечели кандидатът на ПСР Мелих Гьокчек, но заради отлив на гласове той бе отстранен от поста от президента Ердоган. Сега ПСР издигна за кмет с подкрепата на ПНД Мехмет Йозхасеки, заместник-председател на партията и бивш министър на околната среда и градоустройството. Опозиционната НРП определи за свой кандидат Мансур Яваш, който и преди е бил кандидат на опозицията за столичен кмет. Яваш е бивш член на ПНД и е бивш кмет на една от големите общини в Анкара. Този път той ще бъде подкрепен на изборите и от ДП. В ИСТАНБУЛ, търговската столица на Турция, за кметското място ще се съревновават осем политически партии и 24 независими кандидати. Предишните местни избори в Истанбул бяха спечелени от Кадир Топбаш, кандидата на ПСР. Сега за кметското място ПСР издигна Бинали Йълдъръм, бивш председател на парламента и премиер, а ПНД го подкрепи. НРП посочи за кандидат-кмет Екрем Имамоглу, който от 2014 г. е кмет на истанбулска община. Кандидатурата му е подкрепяна и от ДП. Кметът на ИЗМИР ще бъде определен от изхода на битка между осем политически партии и четирима независими кандидати. На изборите през 2014 г. кандидатът на НРП Азиз Коджаоглу спечели кметското място с подкрепа от 49,6 процента. Управляващата ПСР е номинирала за кмет на Измир, традиционна крепост на кемалистите, бившия министър на икономиката Нихат Зейбекджи, а ПНД се съгласи да го подкрепи. Кемалистката НРП ще се бори за поста с Тунч Сойер, подкрепян и от ДП. АДАНА ще бъде оспорвана между седем политически партии и един независим кандидат. Досегашният кмет на града - Хюсеин Сьозлю, е от ПНД. Той е издигнат и на тазгодишните избори, а управляващата ПСР го подкрепя. Опозиционната НРП издигна за кандидат Зейдан Каралар, а ДП застана зад кандидатурата му. За кмет на МЕРСИН ще се борят осем политически сили. Републиканската коалиция се договори да подкрепи за поста Хамит Туна, издигнат от ПНД, а опозиционният Национален алианс се обедини около кандидата на НРП Вахап Сечер. Досега Мерсин бе под ръководството на Бурханеттин Коджамаз от ПНД. В АНТАЛИЯ битката ще бъде между осем политически партии и един независим кандидат. ПСР е издигнала за кмет досегашния градоначалник Мендерес Турел, а ПНД го подкрепя. НРП с подкрепата на ДП се бори за кметското място с Мюхиттин Бьоджек. ДИАРБЕКИР, символичната столица на кюрдите в Югоизточна Турция, е оспорван между осем партии и петима независими кандидати. През 2014 г. с над 55 процента подкрепа изборната битка спечели Гюлтан Къшанак, но през октомври 2016 г. тя бе арестувана за връзки с терористичната Кюрдска работническа партия (ПКК). Сегашният кмет на Диарбекир Джумали Атила бе номиниран за кандидат на сегашните избори от ПСР с подкрепата на ПНД. Опозиционната НРП номинира Вейси Агхан, подкрепян и от ДП. Прокюрдската ДПН определи за свой кандидат Аднан Селчук Мъзраклъ. /", "date": "2019.03.30", "title": "Напрегната битка се очертава\nза някои от главните градове\nв Турция на изборите утре"}
{"url": "https://www.24chasa.bg/novini/article/7373626", "text": "Преди около 430 милиона години морското ниво започнало да се покачва, а нивата на кислорода в океаните рязко спаднали. Резултатите от ново изследване сочат, че тези внезапни промени отключили масово изчезване на различни видове морски животни, съобщи ЮПИ. Както отбелязват авторите на изследването, океаните през т.нар. силуриански период са напомняли много днешните океани. Предишни изследвания на фосили показаха, че 80 процента от всички конодонти - примитивни подобни на змиорки животни, и 50 процента от всички трилобити - клас измрели членестоноги, са изчезнали от океаните преди около 430 милиона години. Досега точната причина за това масово изчезване бе неясна, предава БТА. \"Връзката между въпросните промени в кръговрата на въглерода и масовото изчезване на морски животни винаги е била загадка\", заяви Сет Йънг от университета на Флорида. Йънг и колегите му използвали нова технология за изотопен анализ, за да изследват древни океански седименти и да преценят промените в нивата на кислорода в океаните през силурианския период. Били използвани стабилни изотопи на въглерода и сярата и геохимически подписи на йода, за да се открият промените в нивата на кислорода в древността. \"Става въпрос за три отделни, независими един от друг подписа, но когато ги комбинираме, разполагаме с нужните данни, за да обясним феномена на местно и глобално ниво\", поясни Йънг. Новият анализ разкрил взаимовръзка между намаляването на кислорода и изчезването на животински видове. Учените с изненада установили, че ниските нива на кислорода засегнали само 8 процента от океаните на планетата. Според тях, това доказва, че малки, но внезапни промени могат да имат глобално въздействие върху живите организми. Констатирахме, че не е нужно да се намали кислородът в целия световен океан, за да се генерират този вид геохимически подписи и да се отключи механизъм, водещ до изчезване на много видове, отбелязаха учените. Резултатите от изследването са публикувани в Earth and Planetary Science Letters.", "date": "2019.03.30", "title": "Намаляване на кислорода в океаните преди 430 млн. г. отключило масово изчезване на животински видове"}
{"url": "https://www.24chasa.bg/novini/article/7373653", "text": "Френските банки призоваха да бъде сложен край на агресията срещу техните офиси при демонстрациите на \"жълтите жилетки\", предаде Франс прес. Призивът е в статия днес във френския вестник \"Монд\". \"Дойде времето всички да осъдят насилието срещу банките\", написаха шестимата членове на изпълнителния комитет на Френската банкова федерация - организация, която защитава интересите на всички банки във Франция, предава БТА. В комитета влизат директорите на шестте големи френски банкови учреждения Бе Пе Се Е (BPCE), Бе Ен Пе Париба (BNP Paribas), Креди Мютюел (Credit Mutuel), Банк Постал (Banque Postale), Креди Агрикол (Credit Agricole) и Сосиете Женерал (Societe Generale). Очаква се днес \"жълтите жилетки\" да излязат на демонстрации за двадесети пореден път въпреки забраните и опасността от нови сблъсъци със служителите на реда. \"Необходимо е да бъде сложен край на това неоправдано насилие. Настояваме да бъдат създадени условия, при които колегите ни да могат спокойно и безопасно да упражняват професията си. От близо четири месеца стотици банкови офиси се превърнаха в мишени и бяха разграбени и подпалени, а нашите банкови консултанти бяха заплашвани с физическа саморазправа\", написаха шестимата членове на изпълнителния комитет. Те подчертаха, че френските банки са на първо място в списъка на данъкоплатците във Франция. Общо 760 банкови офиси бяха повредени от началото на демонстрациите на \"жълтите жилетки\", отбелязва Франс прес. Във Франция има общо около 37 000 офиси на банки, в които работят над 360 000 служители.", "date": "2019.03.30", "title": "Френските банки призоваха към край на агресията при протести на \"жълтите жилетки\""}
{"url": "https://www.24chasa.bg/novini/article/7373663", "text": "Тютюнопроизводители от Североизточна България протестираха на пътя Силистра - Шумен, около с. Пристое, заради неизплатени средства. Движението в участъка бе затруднено за около час. Това съобщиха от пресцентъра на ОД на МВР - Шумен. Председателят на Националната конфедерацията на тютюнопроизводителите Асен Кичуков каза за БТА, че гръцка фирма дължи около 1,2 млн. лв. за изкупена суровина през 2016 г. на тютюнопроизводители от региона и отказва да им плати. \"Имаме уговорена среща с премиера и считам, че проблемът ще се реши\", каза Кичуков.", "date": "2019.03.30", "title": "Тютюнопроизводители протестираха на пътя Силистра - Шумен"}
{"url": "https://www.24chasa.bg/novini/article/7372836", "text": "Откакто през VI век над Константинопол се издига бляскавото кубе на катедралата “Света София”, тази византийска светиня – дом на две религии, е обречена на завоевания, разруха, светски и духовни превратности. Над 900 години тя е най-величественият християнски храм, още 500 – най-голямата джамия, а днес е музей. 3-4 милиона туристи всяка година оставят там по 10 долара, за да разгледат златните мозайки и мраморните аркади на черквата и да чуят Но много турци, включително и от политическия елит, изглежда, не държат на тези впечатляващи приходи от най-посещавания им паметник и периодично надигат глас той да се превърне отново в действаща джамия. Строителството на черквата “Света София”, обявена от ЮНЕСКО за световно културно наследство, започва през 532 г. по волята на византийския император Юстиниан Велики, амбициран да изгради най-големия и величествен храм в историята. Тя е издигната с рекордна за времето си бързина – 6 години. На 27 декември 537 г. Юстиниан я освещава и според преданието възкликва: “Соломоне, аз те надминах!”, визирайки прочутия му храм в Йерусалим. Черквата кръстили “Света София”, но не на християнската мъченица София, а на светата Затова храмовият ѝ празник е 25 декември, годишнината от въплъщението на Премъдростта Божия в тялото Христово. Архитектурният проект е на Исидор от Милет и Антимий от Трал – известни през Ранното средновековие строители и математици. За градежа не се пестят средства. От цялата империя се доставят най-ценни материали. Вътрешността е облицована със златни мозайки и скъп мрамор. Говори се, че някои мраморни колони са докарани от стари езически храмове в Мала Азия. Сградата, която почти изпразва императорската хазна, е първи образец на типичния византийски стил и се смята за архитектурно чудо. Строителството ѝ е описано в книгата на тогавашния историк Прокопий Кесарийски “За сградите”. Централният кораб е дълъг 76,2 метра, увенчава го купол с диаметър 31 м и височина от пода 56 м. Кубето лежи на квадратна основа и преминава от кръг към квадрат чрез 4 пандантива – първото подобно архитектурно решение. Впечатляващо е, че не личи кои елементи поддържат купола и арките. Това, както и 40-те прозореца в основата на кубето, създава впечатлението, че “златният купол виси от небесата”, пише Прокопий. Пришълци от цял свят се дивят на гигантските аркади, аспидата с олтара, въвеждащия нартекс. Обикалят страничните кораби, застояват се в “преддверието на войните”, където императорската лична гвардия е изчаквала господаря, който е влизал и излизал от храма през “Императорските двери” – една от 9-те огромни врати към черковния неф. Облицован с мед стълб в северния кораб е свързан с преданието, че От безценните мозайки, украсявали някога храма, са оцелели само няколко, сред които Девата с Младенеца, Архангел Гавриил, изобразен през IX век, няколко византийски императори. На мозайка от X век Юстиниан I поднася на Богородица фигурка на храма “Света София”. Тя датира от X век и се предполага, че е поръчана от Василий II Българоубиец. Че се е съхранило и толкоз, е цяло чудо - “Света София” е жертва на ред набези, плячкосване, потурчване, земетресения. махат иконите и оставят само фреските с декоративни мотиви. През 1096 и 1204 г. кръстоносци плячкосват огромните ѝ богатства, разрушени са златните и сребърните обкови на иконостаса и вратите.  Храмът, определян от историци като осмото чудо на света, остава християнски близо хилядолетие и до построяването на Севилската катедрала през 1520 г. е най-голямата църква в света, а днес - четвърта по площ. През 1453 година османците завладяват Константинопол и Именно там султанът лично произнесъл първата ислямска молитва. През следващите векове са достроени четири минарета, а куполът е издигнат допълнително до височина от 56 метра. Стенописите са замазани и заменени със сури от Корана. През XVI век османският архитект Синан достроява и укрепва джамията, а в средата на XIX в. швейцарците братя Фосати я реставрират. През 1935 г. Мустафа Кемал Ататюрк превръща “Света София” в музей, за да подчертае новия светски характер на държавата. Той премахва висшите религиозни и политически институции - халифата и султаната - и заявява, че ислямът е отчуждил турците от тяхната изконна идентичност. “В резултат турската нация заприлича на онези хора, които учат Корана наизуст, без да разбират и дума от него, а после стават сенилни”, цитира “Дойче веле” основателя на турската република. През по-новите години турските националисти, облегнати на народната болка по отминалото величие и на религиозния фанатизъм, се опитват пак да превърнат музея в действаща джамия, като За това има благодатна почва - Орхан Памук описва в книгата си със спомени “Истанбул”, че дори неговото светски настроено семейство тачело спомена за османско-ислямската империя. Политиците, включително президентът Ердоган и партията му, също вадят темата, когато идат избори или се задава криза. Няколко пъти през това десетилетие от сградата музей “Света София” бе организирано четене на Корана. Телевизията предаваше на живо виковете на най-известните истанбулски мюезини и метаните на събралите се десетки хиляди богомолци. Сега, въпреки протестите на Гърция, европейските църкви и ЮНЕСКО, Ердоган пак вади от ръкава трика с черквата джамия, като този път След като само дни по-рано бе отхвърлил идеята, турският лидер заяви на митинг: “След общинските избори ще върнем истинското предназначение на “Света София”. Ще променим статута ѝ от музей в джамия. Тръмп обяви, че Йерусалим е столицата на Израел. Нали така? Той определи Голанските възвишения за собственост на окупатора Израел. Ще получите отговор от Турция на това”, закани се Ердоган. И допълни, че страната му с готовност ще се откаже от 10-те долара от турист, които сега постъпват в хазната. Дали по политически, или по фундаменталистки и носталгични причини, радетелите за ислямизиране на храма не дават ухо на гръцките, а и на световните аргументи, че това е не само най-великият християнски храм в продължение на много векове, но и Не се трогват и от думите на гръцкия външен министър Йоргос Катругалос, че всяка промяна в статута му е “не просто оскърбление за чувствата на християните, а и обида за световната общност и международното право”. В главите им гърмят само думите на близкия до Ердоган бивш вицепремиер Бюлент Арънч: “Погледът ни е отправен към една тъжна “Света София”, а молбите ни – към бога, за да дойдат по-скоро дните, в които тя отново да се усмихва”. Посланието е повече от ясно, коментира “Дойче веле” - храмът “Света София” ще се усмихне едва когато отново се превърне в джамия.  Решението, с което храмът “Света София” е превърнат в музей, е незаконно, твърди турският историк Юсуф Халачоглу, бивш председател на Турския исторически институт, цитиран от в. “Тюркие”. В продължение на дълги години той правил проучване за “Света София”, при което установил, че решението за прекратяване на функционирането на храма като джамия изобщо не е било публикувано в турския държавен вестник. Решението е било прието през 1934 г. от Министерския съвет на Турция и предадено на президента Мустафа Кемал Ататюрк. То така и обаче не било подписано от него, твърди историкът. Според Халачоглу подписът, “приписван на Ататюрк”, е фалшифициран. “Функционирането на “Света София” като музей не е законно”, казва Халачоглу, но отбелязва, че международната общност няма да приеме лесно превръщането на музея отново в джамия. Историкът сочи, че по времето, когато проектът за това е бил представен, много институции, свързани с Ватикана, са му се обаждали, за да убедят турската страна да се откаже от тези намерения. “Света София” е наша ценност. Когато, дай боже, отново бъде отворена като джамия, за нас това ще е пробуждане”, смята археологът Олджай Каймакчъ.", "date": "2019.03.30", "title": "Черквата “Света София” отново в ислямска обсада"}
