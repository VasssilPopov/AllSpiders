{"url": "https://www.24chasa.bg/novini/article/6706774", "text": "10 хил. души от цял свят са свалили апликация на смартфоните си, създадена от ученици от смолянската езикова гимназия “Иван Вазов”. Само с насочване на камерата на телефона към етикета със съдържанието на даден продукт излиза информация за съставките му. До момента апликацията имат 8000 притежатели на смартфони с операционна система “Андроид” и 2000 - на айфон. Момчетата от Смолян похарчили 125 долара, за да качат програмата си в глобалната мрежа, а спечелили 70. “Но целите ни не са комерсиални”, казват те. Програмата E-Food Scanner е напълно безплатна и е достъпна на Google App Store Камерата не прави снимка, а само сканира текста и секунда по-късно изписва на дисплея кои са Е-тата в конкретния продукт, за които се смята, че в определени количества са вредни за здравето. Получената информация е на език, на който е настроен самият телефон. Телефонът например предупреждава, че Е 122 (Azorubine, Carmoisine) има червен цвят и се получава от въглищен катран. Може да провокира нежелани реакции при астматици и хора, алергични към аспирин. Влиза в състава на сладкарски изделия, марципани, кристалите на желатина. Забранен в Швеция, Австрия, САЩ и Норвегия. Предупреждението е безпощадно и в прав текст казва за вероятни последици като астматични пристъпи, алергични реакции и още по-опасни като рак и други тежки заболявания. “В приложението има 337 броя Е-та, които са вредни за човешкия организъм. Базата данни в нея се позовава на европейския регламент и списъка по него”, обяснява Венелин Чакалов. Той е президент на ученическата компания, създадена от гимназистите по проекта на Джуниър Ачийвмънт и евродепутата от ГЕРБ Владимир Уручев. Целта на проекта е да развие инициативността и предприемчивостта, както и нагласата и желанието за стартиране на собствен бизнес у младежите на 16-18 г. в 5 области на България - Видин, Враца, Монтана, Перник и Смолян. Програмата не задава темите, учениците сами си ги избират. Преди това участниците трябва да създадат компания. Гимназистите от Смолян избират името Noetic. След презентации на постигнатото е обявена за най-добра учебна компания на България в надпревара с 40 екипа. Второто място за най-добра ученическа компания пак е на смолянски ученици - “Родопи еко”, от гимназията по икономика “Карл Маркс”. Те са класирани с идеята за производство на компост и биоразградими саксии за засаждане на иглолистни фиданки. С подкрепата на евродепутата Уручев, който е роден в маданското село Уручевци, младежкият екип представи България на международно състезание на учебните компании на Джуниър Ачийвмънт Европа в Брюксел. Noeti с приложението за вредните храни не е класирана в челната тройка, но участниците в Брюксел се впечатлили от идеята на смолянските деца. Голямата награда на журито е присъдена на екип от ученици от Естония за разработената от тях иновативна система за компостиране, разграждаща 10 пъти по-бързо органичните отпадъци от досегашните подобни системи. “При избора на тема, по която да работим, се спряхме на сериозния проблем, който трябва да се разреши. Нашите съученици не се хранят здравословно, което ни провокира да създадем приложението. Тези съставки в определени количества се приемат за безвредни, но според български учени тяхното натрупване може да доведе до изменения в човешкия геном. Липсват превантивните мерки”, казва Александър Чаушев. Преди старта гимназистите се чудели с какво да се явят на конкурса. Имало е предложение да се измисли как да бъдат по-леки раниците на учениците. Друг лансирал идеята да се изобрети автоматично триене на учебна дъска. Трети предложил да се направи приложение с точен и съвременен справочник за кандидатстване в университети в чужбина. Първите две не намерили приложение, тъй като нямало кой в Смолян да им произведе продукта, с който да участват. Третото отпаднало, защото ще се използва в кратък период от време и след това трябва да се актуализира, а след време всеки от тях ще е поел по различен път в живота. В началото участвали 9-има. Някои от тях междувременно завършили. При работата, която траела няколко месеца, всеки от тях е давал идеи за дизайна и обхвата. “Първоначално програмата бе доста тежка - заемаше много памет от телефона, но впоследствие бе коригирана от самите ученици”, казва ръководителката им Калника Атанасова, която е преподавател по география в гимназията. Като за начало получили 100 лева и таблет от евродепутата Уручев След това всеки от участниците внесъл дялов капитал от по 5 лв. Попълвали бюджета, като правили и продавали мартеници, тъй като компанията нямала приходи. След създаване на приложението започнали и разходите. “Платихме 100 долара., за да бъде качено в App Store, и 25 щатски долара в Google Play. След това имаме приходи от по 0,07 евроцента от реклама чрез сайт според броя на активните потребители. От реклама са се събрали 70 долара”, обясни Чолаков. Според него компанията е все още на загуба, но се дължи на това, че приложението е напълно безплатно и със социална насоченост. “Целите ни не са комерсиални, а да информираме хората и да сме полезни в избора им на храни”, казва Иван Иванов, който е финансов директор. Иновативният продукт на учениците бе представен преди дни и на конференция на българското председателство на Съвета на ЕС “Здравословното бъдеще за Европа: здравословно хранене при децата”. Омбудсманът Мая Манолова и евродепутати, съпричастни към проблема, ни обещаха съдействие при работата върху този продукт и сходни на него, казаха гимназистите. Програмата ни има леки недостатъци, признават младите програмисти. При малки текстове на етикета приложението мисли около 10 секунди, а някои хора нямат търпение да изчакат. Другият е, че не сканира етикети, които са написани само на кирилица. Гимназистите от Noetic вече работят върху друга идея за продукт, който отново ще е със социална насоченост, но още го пазят в тайна.", "date": "2018.02.08", "title": "10 000 души по света ползват програма на смолянски ученици за качество на храните"}
{"url": "https://www.24chasa.bg/novini/article/6706803", "text": "Председателят на Върховния касационен съд (ВКС) Лозан Панов е глобен с 1000 лв. за неподадена имотна декларация пред Сметната палата. Това стана ясно от регистрите на Софийския районен съд, пред който Панов обжалва наложената му санкция. Шефът на палатата Цветан Цветков е издал наказателно постановление, тъй като Панов не е подавал декларацията си там, а пред Инспектората към ВСС. Според Сметната палата Панов, главният прокурор и председателят на Върховния административен съд са длъжни да декларират имуществото си и пред тях, понеже са членове на ВСС. Панов обаче смята, че тримата големи първо са магистрати и чак тогава членове по право на ВСС. От м.г. след промени в съдебния закон магистратите вече обявяват имуществото си само пред инспектората. Делото на Панов все още не е решено от съда. Вчера съдебните ревизори честваха 10 г. от създаването на органа. Главният съдебен инспектор Теодора Точкова посрещна министъра на правосъдието Цецка Цачева, главния прокурор Сотир Цацаров и още гости от трите власти на тържество в Националния исторически музей. Преди това прокурор №1 коментира, че документите, открити на нощното шкафче на кмета на Септември Марин Рачев, не са изтекли от ДАНС. Проверка показа, че справките са минали и през прокуратура, и през МВР, преди да се озоват при кмета, каза Цацаров.", "date": "2018.02.08", "title": "Лозан Панов глобен с 1000 лв. за неподадена имотна декларация"}
{"url": "https://www.24chasa.bg/novini/article/6706837", "text": "Американска депутатка постигна рекорд за най- дълга реч в Конгреса. Лидерът на демократите в Камарата на представителите произнесе 8-часова реч, предава  . Изявлението беше в защита на така наречените \"Мечтатели\" - имигранти, нелегално доведени в Съединените щати от родителите си, когато са били прекалено малки, за да имат избор. През по-голямата част от 8-те часа, Нанси Пелоси чете драматични истории на такива деца, които не познават живота в друга страна, а подлежат на депортиране. Съдбата им е в центъра на споровете около бюджета на страната и стената по границата, която иска Доналд Тръмп.   ", "date": "2018.02.08", "title": "Депутат постави рекорд за най-дълга реч пред Конгреса в САЩ (Видео)"}
{"url": "https://www.24chasa.bg/novini/article/6706862", "text": "Посолството на Република България в Лондон е отправило запитване до британските власти по повод информацията във вестник „Дейли Мейл”, че при операция на органите на реда в Корнуол е разкрита  . До момента не е получен отговор. Това съобщиха от пресцентъра на Министерството на външните работи.", "date": "2018.02.08", "title": "МВнР: Посолството ни в Лондон проверява сигнала за фермата, в която българи работели като роби"}
{"url": "https://www.24chasa.bg/novini/article/6706876", "text": "В следствие на влошено здравословно състояние почина изпълнителният директор на \"Булгартрансгаз\" ЕАД Георги Гегов, съобщиха от пресцентъра на Министерството на енергетиката. В този изключително труден момент семейството на Гегов моли да бъде уважена скръбта им и правото им на уединение.                                                                                                                                                 42-годишният юрист е син на бившия изпълнителен директор на \"Булгаргаз\" Кирил Гегов. Той живееше с депутатката от ГЕРБ Теодора Георгиева. Георги Гегов е завършил УНСС като магистър по \"Право\", както и \"Стратегическо икономическо развитие на енергийния пазар\" в Холандия. Работил е в сферата на енергетиката и търговията и преноса на газ, като е бил и част от юридико-консултантския комитет по проекта \"Набуко\".    Гегов беше и директор от българска страна на \"Южен поток България\", от който пост бе освободен по времето на министър Драгомир Стойнев. Аз съм от основателите на тази компания, каза тогава Гегов. Той оглави \"Булгартрансгаз\" в самото начало на 2015 г.                                                                                                                                                                 ", "date": "2018.02.08", "title": "Починал е Георги Гегов - изпълнителен директор на \"Булгартрансгаз\""}
{"url": "https://www.24chasa.bg/novini/article/6706870", "text": "Вярата заема централно място в живота на американците и тяхната свобода, заяви президентът на САЩ Доналд Тръмп в реч по време на ежегодната национална молитвена закуска, предаде Асошиейтед прес. На нея присъстваха 3800 представители от различни страни - България бе представена във Вашингтон от зам.-председателите на ГЕРБ Цветан Цветанов, Йорданка Фандъкова и Димитър Николов, от члена на Изпълнителната комисия на партията Пламен Нунев и от кмета на Пловдив Иван Тотев. Цветанов участва за 5-и път в закуската на световния елит.  Тръмп подчерта, че вижда у съгражданите си “силата на Божията любов”, особено след последните урагани и масови стрелби. “Всички ние можем да сме герои”, добави президентът. Тръмп се радва на голяма подкрепа сред християните евангелисти, които му помогнаха да влезе в Белия дом. Милиони хора в Куба, Иран, Венецуела, Северна Корея и други страни допълни американският президент. Той припомни, че в продължение на много години “Ислямска държава” е избивала християни, мюсюлмани и хора от други религии, но днес международната коалиция е освободила почти изцяло териториите в Ирак и Сирия, доскоро контролирани от джихадистите. Националната молитвена закуска се провежда всяка година в началото на февруари. Тя се организира от Конгреса на САЩ и религиозната фондация “Фелоушип”.  По-рано Цветанов разговаря с конгресмена от щата Илинойс Питър Роскъм. Срещата бе в сградата на Конгреса във Вашингтон, а темите - аспекти на на Съвета на Европейския съюз и специфичните заплахи за региона. Роскъм, който е съпредседател на 20-членната двупартийна Комисия за демократично партньорство към Камарата на представителите на американския Конгрес, развиваща интерпарламентарни отношения с държави от Балканския регион, сподели пред мен удовлетворението си от приемането на Стратегията за надеждна перспектива за разширяване и засилен ангажимент на ЕС към държавите от Западните Балкани. Конгресменът изрази задоволството си от факта, че на територията на щата Илинойс живеят много българи. На свой ред аз споделих надеждата си, че за да може в бъдеще да бъдат проведени конкретни съвместни събития за популяризиране на българската култура и традиции, посочи Цветанов.  По-късно той е провел срещи с ръководители на вашингтонския офис на Американския еврейски комитет, както и с главния изпълнителен директор на Международната асоциация на полицейските началници —IACP, Винсент Талучи. “Пред него представих парламентарното измерение на българското председателство на Съвета на ЕС, като с колегата Талучи се обединихме около мнението, че сътрудничеството между оглавяваната от него асоциация и българските правоохранителни органи е отлично и съвместната работа ще продължи и в бъдеще, съобщи председателят на парламентарната група на ГЕРБ. ", "date": "2018.02.08", "title": "Заместниците на Борисов в ГЕРБ на молитвена  закуска при Тръмп (Обзор)"}
{"url": "https://www.24chasa.bg/novini/article/6706923", "text": "Руският постоянен представител в ООН Василий Небензя заяви, че възможността за сключване на примирие за прекратяване на няколкомесечната хуманитарна криза в Сирия е „нереалистична“, предава Франс прес, цитирана от Фокус. Пред репортери Небензя отбеляза, че „това не е реалистично“, като добави, че „ние бихме искали да видим примирие, краят на войната, но терористите имат сключена договорка помежду си“. Постоянният представител подчерта, че е „сигурен“ в това.", "date": "2018.02.08", "title": "Русия: Опцията за хуманитарно примирие в Сирия не е реалистична"}
{"url": "https://www.24chasa.bg/novini/article/6706928", "text": "Слухове в интернет пратиха премиера Бойко Борисов на поредна операция на коленете във Военномедицинска академия. Оказа се, че в четвъртък сутринта премиерът наистина е бил във ВМА, но не за хоспитализация. Лекарите са му поставили две инжекции на колената за укрепване на хрущяла, а още две са му бити в глезените, уточниха от правителствения пресцентър. Това се налага, защото заради страстта си към спорта Борисов има множество стари травми. Още преди обед премиерът се върнал на работа. Досега той е претърпял три операции на менискус на дясното коляно, като последната бе през юни миналата година. През ноември 2013 г. на същата интервенция бе подложено и лявото му коляно. След всяка операция докторите го предупреждават да не рита футбол и да не играе тенис, тъй като всеки следващ път връзките изтъняват повече. ", "date": "2018.02.08", "title": "Слух, че Борисов лежи във ВМА. Били му само инжекции заради травми (Обзор)"}
{"url": "https://www.24chasa.bg/novini/article/6706994", "text": "С 2,44 млрд. лв. за година са нараснали парите на граждани в банките. Нов рекорд достигнаха депозитите на милионери в страната - по данните на БНБ 833 е броят на влоговете на граждани със суми над 1 млн. лв. в края на 2017 г., съобщава \"Труд\". Общият спестяванията в тези депозити надхвърлят 2 млрд. лв. Само за три месеца милионерските депозити са нараснали с 58 броя, а натрупана в тях сума се е увеличила със 180 млн. лв. Което означава, че всеки месец хората, които могат да се похвалят със заделени над 1 млн. лв., стават с 19 повече. Много от най-богатите българи може да имат по няколко депозита с над милион в тях. Така се оказва, че около 800 души в страната разполагат с налични средства в брой в общ размер от над 2 млрд. лв. Спестяванията на богатите българи се увеличават най-бързо. Депозитите със суми между 200 хил. и 500 хил. лв. за три месеца нарастват с 591 броя, или със 7,5% и в края на декември достигат 8456 броя. Общата сума на спестяванията в тези влогове надхвърля 2,3 млрд. лв. Депозитите със суми между 500 хил. и 1 млн. лв. през тримесечието са нараснали със 103 броя (8%) и достигат 1 386, отчита БНБ. Спестяванията на средната класа също се увеличават през последното тримесечие на миналата година, като една от причините за това са раздадените през декември коледни бонуси. При всички депозити със суми между 1000 лв. и 200 хил. лв. се отчита ръст с 2-3% както на броя им, така и на съхраняваните в тях средства. Само при депозитите със суми до 1000 лв. се отчита спад през тримесечието. Те намаляват с 32 хил. броя и достигат 6,42 млн. броя. Оказва се, че по-бедните българи закриват банкови сметки, за да покрият неотложни разходи. В рамките на година влоговете със суми до 1000 лв. намаляват с близо 500 хил. броя на фона на ръста при всички по-големи депозити. Кредити за над 1 млн. лв. са изтеглили 308 души.", "date": "2018.02.08", "title": "19 нови милионера всеки месец"}
{"url": "https://www.24chasa.bg/novini/article/6706961", "text": "Всяка неправителствена организация, която е в обществена полза, може да кандидатства за участие в Съвета за развитие на гражданското общество към Министерския съвет. От новата структура се очаква да приема правилата и процедурите по разпределение на държавните помощи за сектора и да осъществява самото разпределение. Пари от държавния бюджет НПО-тата получават под формата на пряко финансиране - субсидии, грантово финансиране и закупуване на услуги. Общо от държавните институции средствата са над 50 млн. лв. годишно. Съветът ще има 15 членове, които ежегодно ще правят преглед на “резултатите и постиженията” на финансираните организации. Условието е поне 5 г. опит в дейности в подкрепа на развитието на гражданското общество. Новите членове на съвета по закон имат 3 г. мандат. Който влезе в него обаче няма право да кандидатства с организацията си за държавно финансиране. Целта е да има прозрачност и да се елиминира бъдещ конфликт на интереси, обясниха експерти. Административното обслужване на съвета ще се осигурява от Министерския съвет. За членуването в него активистите не получават възнаграждение. Правилата за избора на важните 15 ще се дискутират днес от работна група, в която са 22-ма представители на неправителствения сектор и двама от администрацията на МС. Разписаният документ първо ще се изпрати до 70 организации, които са участвали на събранието на 11 декември м.г., за да нанесат и те своите бележки. Едва тогава финалният документ за правилник ще бъде качен за обществено обсъждане. Преди Министерски съвет да приеме новите правила, всеки ще може да даде своите предложения. Едва след “зелена светлина” от правителството ще стартира самата процедура по избор на членовете. Документи може да подаде всеки, като се самономинира за участие в съвета.", "date": "2018.02.08", "title": "Общественият съвет към МС отворен за всички, които не участват в държавни поръчки"}
{"url": "https://www.24chasa.bg/novini/article/6706748", "text": "Президентът на САЩ Доналд Тръмп заяви днес, че вярата заема централно място в живота на американците и тяхната свобода, предаде Асошиейтед прес, цитирана от БТА. В реч по време на ежегодната Национална молитвена закуска, събрала религиозни лидери, политици и високопоставени лица, той подчерта, че вижда у съгражданите си \"силата на Божията любов\", особено след последните урагани и масови стрелби. \"Всички ние можем да сме герои\", добави президентът. Тръмп се радва на голяма подкрепа сред християните евангелисти, които му помогнаха да влезе в Белия дом. През първата година от мандата му те го приветстваха заради назначенията на консервативни съдии, опитите да отслаби правилата, забраняващи политическа дейност на религиозни групи, както и когато обяви Ерусалим за столица на Израел. Милиони хора в Куба, Иран, Венецуела, Северна Корея и други страни страдат от репресивни и жестоки режими, заяви Тръмп, цитиран от ТАСС. Той припомни, че в продължение на много години \"Ислямска държава\" е избивала християни, мюсюлмани и хора от други религии, но днес международната коалиция е освободила почти изцяло териториите в Ирак и Сирия, доскоро контролирани от джихадистите. Националната молитвена закуска се провежда всяка година в началото на февруари. Тя се организира от Конгреса на САЩ и религиозната фондация \"Фелоушип\" (Fellowship Foundation). Тази година на проявата присъстваха 3800 представители от различни страни.", "date": "2018.02.08", "title": "Тръмп на молитвената закуска: Вярата заема централно място в живота ни"}
{"url": "https://www.24chasa.bg/novini/article/6706757", "text": "Председателят на Европейската комисия Жан-Клод Юнкер ще направи обиколка на Западните Балкани от 25 февруари до 1 март, предаде Танюг, цитирана от БТА. Непосредствено след обявяването на новата стратегия на ЕС за Западните Балкани еврокомисарят по разширяването Йоханес Хан предприе посещение в Сърбия и Черна гора, страните, признати за лидери в европейската интеграция в региона. За разлика от него Юнкер ще посети и шестте страни от Западните Балкани. Обиколката на председателя на ЕК бе планирана още миналата година, а Брюксел смята неговото посещение като част от намерението на ЕС да стимулира и подкрепи процеса на европейска интеграция на западнобалканските държави. Европейските представители нееднократно са подчертавали, че 2018 г. ще бъде ключова година, в която ЕС ще се фокусира върху разширяването към Западните Балкани. След обявяването на новата стратегия за разширяване на ЕС и посещенията на Хан и Юнкер, през април се очаква Европейската комисия да приеме докладите за напредъка на всички страни, които се намират в процес на интеграция. За май е планирана среща на върха ЕС-Западни Балкани в София, а през юни Европейският съвет трябва да приеме заключения за разширяването на ЕС към Западните Балкани.", "date": "2018.02.08", "title": "Юнкер прави обиколка на Западните Балкани от 25 февруари до 1 март"}
{"url": "https://www.24chasa.bg/novini/article/6706758", "text": "Гръцкият премиер Алексис Ципрас заяви на среща с еврокомисаря по икономическите и финансовите въпроси Пиер Московиси, че лятото на 2018 г. ще бъде \"крайъгълен камък\" за Гърция, тъй като страната се готви да приключи спасителната си програма, съобщава АНА-МПА. \"Сега е моментът да подготвим нашите стъпки внимателно, тъй като предстоящото лято ще бъде исторически крайъгълен камък за Гърция. След осем години мисля, че е време да правим планове и да мислим за утрешния ден\", посочи Ципрас, цитиран от БТА. \"Имаме добри новини от пазарите днес (...) Има голямо търсене от инвеститорите и това показва, че сме на много добър път\", посочи още гръцкият премиер. Гърция днес откри процедура за набиране на оферти с цел пускане на седем годишни облигации, чрез които държавата иска да събере най-малко три милиарда евро, съобщава в. \"Катимерини\". Емисията бе планирана за вчера, но не бе пусната заради сътресенията на международните фондови пазари. От своя страна Московиси изрази оптимизъм за перспективите на Гърция. \"Идвам тук с чувство на увереност и надежда. Уверен съм, защото виждам, че сега гръцката икономика категорично се възстановява. Вчера представих цифрите за растежа: 1,6 процента за 2017 г. и 2,5 процента за следващите две години. Виждам, че връщането на пазарите е в ход, въпреки сътресенията на пазарите\", посочи той. \"Това също така е послание на надежда, защото съм сигурен сега, че ние можем да вървим напред към успешно приключване на програмата през лятото и към бъдеще, което ще бъде в ръцете на Гърция\", подчерта еврокомисарят.", "date": "2018.02.08", "title": "Ципрас: Предстоящото лято ще е историческо за Гърция"}
{"url": "https://www.24chasa.bg/novini/article/6706763", "text": "Осем души ще се борят за поста президент на Русия на изборите на 18 март. Това е финалното решение на руската Централна избирателна комисия, която днес приключи регистрацията на кандидатите, предаде  Освен Владимир Путин, който се кандидатира за четвърти път, сред останалите по-добре познати кандидати са националистът Владимир Жириновски, либерала Григорий Явлински, бившият депутат Сергей Бабурин. Нови лица в голямата политика са телевизионната звезда Ксения Собчак, фермерът Павел Грудинин, издигнат от Комунистическата партия, Борис Титов, омбудсман на руския бизнес, Максим Сурайкин от партията \"Комунисти на Русия\". За фаворит в надпреварата е сочен Владимир Путин. Той се кандидатира за Кремъл за четвърти път.", "date": "2018.02.08", "title": "Осем са кандидатите в битката за Кремъл"}
{"url": "https://www.24chasa.bg/novini/article/6706772", "text": "Присъствието на каталунския сепаратист Карлес Пучдемон в Белгия и желанието му да ръководи отново Каталуния, но този път от разстояние, може в дългосрочен план да се отрази отрицателно на приятелските отношения между Испания и белгия, заяви испанският външен министър Алфонсо Дастис, цитиран от Франс прес и БТА. \"По принцип той може да си живее нормално в Белгия\", тъй като срещу не е издадена европейска заповед за задържане, каза Дастис. \"Не смятаме, че в Белгия се позволяват незаконни неща\", подчерта той. Ако обаче Карлес Пучдемон има претенцията \"да ръководи Каталуния от разстояние, в някакъв момент вероятно ще трябва да се запитаме докога може да продължи това, без да засегне приятелските отношения на две страни партньорки\" в ЕС, отбеляза Дастис. \"В политическо отношение това със сигурност не е удобно нито за испанското, нито за белгийското правителство\", добави той. Карлес Пучдемон замина за Белгия броени часове преди Испания да започне съдебно преследване срещу него за бунт, метеж и злоупотреба с държавни средства. В Брюксел той организира пресконференции, записва телевизионни обръщения и се опитва да мобилизира Испания в подкрепа на каузата си. Въпреки свалянето му от власт от Мадрид на 27 октомври заради обявената независимост на каталуния от регионалния парламент, Пучдемон бе преизбран за депутат на регионалните избори от 21 декември. Листата му е с най-висок резултат в лагера на сепаратистите и той възнамерява да управлява Каталуния от разстояние, защото може да бъде арестуван, ако се върне в Испания. Засега обаче трите каталунски сепаратистки формации, които държат мнозинство в регионалния парламент, не са намерили начин да направят Пучдемон лидер на Каталуния без да рискуват съдебно преследване, тъй като Испанският конституционен съд предупреди, че встъпване в длъжност на Пучдемон от разстояние няма да е законно. Испанският премиер Мариано Рахой призова парламента на Каталуния да избере регионален лидер, който да може да изпълнява задълженията си след като бъде утвърден на поста, предаде ТАСС. \"Сега от новия каталунски парламент зависи да избере нормален ръководител (на правителството на Каталуния), за да може веднага след избирането си той да заеме поста си и да управлява, да води дебати с опозицията, лидер, който не е предмет на съдебно дирене\", каза Рахой. \"Ако каталунският парламент не намери лидер, който да може да бъде избран, ще се произведат нови избори. Каталуния няма да остане без правителство\", предупреди испанският премиер.", "date": "2018.02.08", "title": "Испанският външен министър: Пучдемон може да влоши отношенията ни с Белгия"}
{"url": "https://www.24chasa.bg/novini/article/6706779", "text": "Компанията Ютюб не е открила никакви признаци за руска намеса в произведения през 2016 г. във Великобритания референдум за напускане на ЕС, заяви пред британска парламентарна комисия във Вашингтон Джунипър Даунс, директорка на отдела по публична политика на компанията, предадоха Ройтерс и ТАСС, цитирани от БТА.   Комисията заседаваше в университета Джордж Вашингтон, приемайки показания, свързани с водено от нея разследване на евентуална руска намеса в референдума. Даунс заяви, че след извършеното внимателно разследване във връзка с референдума не са открити никакви доказателства за намеса, при която са използвани услугите на компанията. Британският парламент и избирателната комисия поискаха от Фейсбук, Туитър и Гугъл (чиято собственост е Ютюб) да предоставят информация за всякаква финансова активност на свързани с Русия акаунти по време на произвеждането на референдума за Брекзит. Американските компании обещаха да окажат помощ на британските власти, припомня ТАСС.", "date": "2018.02.08", "title": "Ютюб не е открил руска намеса в британския референдум за Брекзит"}
{"url": "https://www.24chasa.bg/novini/article/6706667", "text": "„Българските граждани ще бъдат навременно и подробно информирани за всяка моя международна изява или среща.“ Това уверява премиерът Бойко Борисов в писмен отговор на въпрос от парламентарния контрол на депутата от ДПС Джейхан Ибрямов, съобщи пресслужбата на Министерския съвет. \"В този дух е и политиката ми на прозрачност по отношение на всички мои срещи и визити в други държави или като домакин на чуждестранни делегации. Няма случай, в който българските граждани да не са били информирани предварително за тях, както и за съдържанието на разговорите ми след приключването им\", уверява Борисов. \"Във въпроса си фиксирате периода на Българското председателство на Съвета на ЕС. Както знаете, то има приета Програма на събитията, в това число и тези с мое участие. Тя е публикувана на сайта на Българското председателство\", пояснява премиерът Борисов и откроява предстоящите си участия в заседанията на Европейския съвет: - В Брюксел министър-председателят ще бъде неформална среща на лидерите на ЕС на 22 и 23 февруари, на редовно заседание Европейския съвет на 22 и 23 март и на 28 и 29 юни. - На 17 май ще се проведе срещата на лидерите на ЕС с лидерите на страните от Западните Балкани в София. - Борисов ще участва на международна конференция в Мюнхен на 15-17 февруари и на 26 февруари в Лондон. Кабинетът на премиера уточнява други двустранни срещи и участия за 19 и 20 февруари и за 1, 2 и 3 март.", "date": "2018.02.08", "title": "Виж международните срещи на Борисов по време на председателството ни"}
{"url": "https://www.24chasa.bg/novini/article/6706679", "text": "Според Министерството на отбраната на Русия, инцидентът между водената от САЩ военна коалиция и подкрепящи режима в Дамаск формирования, показва, че САЩ не се бори с „Ислямска държава“ на територията на Сирия, а търси икономически дивиденти, предава ТАСС. „Инцидентът показа за пореден път, че истинската цел на продължаващото незаконно присъствие на американските военни в Сирия не е свързано с борбата срещу „Ислямска държава“, но вместо това върху установяване на контрол над икономически активи, принадлежащи на Сирийската арабска република“, се казва в разпространеното от ведомството съобщение, предаде \"Фокус\". В ранните часове на четвъртък стана ясно, че членове на подкрепящи режима в Сирия групировки са извършили атака срещу щаб на Сирийските демократични сили, където са се намирали американски военни съветници. Вследствие на това оглавяваната от САЩ международна коалиция откри артилерийски обстрел срещу нападателите, в резултат на който общо около стотина души от проправителствените сили.", "date": "2018.02.08", "title": "Русия: САЩ не се борят срещу „Ислямска държава“, а търсят икономически дивиденти"}
{"url": "https://www.24chasa.bg/novini/article/6706683", "text": "Според бившия президент на САЩ Джордж У. Буш \"има доста ясни улики, че руснаците са се намесили\" в американските президентски избори през 2016 г., предаде Асошиейтед прес, цитирана от БТА.  Буш заяви това днес в Абу Даби, категорично опровергавайки твърденията на съпартиеца си републиканец Доналд Тръмп, който отрича Москва да се е опитвала да повлияе на вота. Макар че не спомена името на президента Тръмп, Буш явно отхвърли опитите му за затопляне на отношенията с Русия, както и изявленията му за имиграцията. \"Има доста ясни доказателства, че руснаците са се намесили. Дали са повлияли на резултата е друг въпрос\", каза Буш. \"Проблем е, че чужда държава е намесена в нашата избирателна система. Демокрацията ни е добра само докато хората й вярват\", добави той. Буш критикува и решението на Тръмп да отмени програмата на администрацията на бившия президент Барак Обама, позволяваща на млади имигранти, живеещи в САЩ незаконно, които са били доведени като деца, да останат в Америка. \"Америка е техният дом. Те имат право да се уреди положението им\", каза 43-ият президент на САЩ. Буш призна, че се е опитал да реформира \"куцащата\" имиграционна система на Америка, но се е провалил. \"Има хора, желаещи да заемат работни места, нежелани от американците. Американците не искат да берат памук на 105 градуса (по Фаренхайт), но има хора, които искат да сложат храна на масата на семейството си и са готови да вършат тази работа. Длъжни сме да им кажем благодаря и добре дошли\", каза той. Говорейки за руския президент Владимир Путин, Буш използва израза \"zero-sum\". Той не мисли \"как и двамата да спечелим\", а само \"как аз да спечеля, а ти да загубиш\", обясни бившият президент на САЩ. С друг идиом Буш описа Путин като човек, който вечно е гневен, понеже смята, че е третиран несправедливо или изпитва чувство за малоценност. \"Причината да се държи така е, че изчезването на Съветския съюз го тревожи. Следователно много от неговите стъпки целят възвръщането на съветската хегемония\", обясни Буш. Той наблегна също на необходимостта да бъдат подкрепени НАТО и другите алианси на САЩ по света. По думите му Путин постоянно \"натиска, изпробвайки слабостта\". \"Затова НАТО е много важна\", каза Буш. През 2008 г. Буш стана първият действащ президент на САЩ, посетил ОАЕ. Днес той произнесе реч на конференция, организирана от института \"Милкен\", базиран в Калифорния център за икономически анализи. Буш направи изявленията си в разговор с Майкъл Милкен, който през 80-те години беше известен като \"краля\" на високорисковите облигации. През 1990 г. той се призна за виновен в нарушение на закона за гаранциите и прекара 22 месеца в затвора. Освен това бившият икономист сключи споразумение с американската борсова комисия, по силата на което плати глоба от 200 милиона долара и му беше забранено да извършва подобни операции до края на живота си. Според сп. \"Форбс\" състоянието на 71-годишния бивш финансист се оценява на 3,6 милиарда долара.", "date": "2018.02.08", "title": "Буш: Русия се е намесила в изборите в САЩ"}
{"url": "https://www.24chasa.bg/novini/article/6706659", "text": "Във Враца кметът Калин Каменов и изпълнителният директор на \"Национална компания индустриални зони\" Антоанета Барес подписаха меморандум за сътрудничество, в присъствието на министъра на икономиката Емил Караниколов и областния управител Малина Николова. Със сключеното споразумение се цели да бъдат създадени по-добри условия за привличане на инвеститори във Враца и обособяване на икономическа зона в града. Министър Караниколов изказа уверението си, че подписването на меморандума за сътрудничество е началната стъпка на съвместната работа, свързана с привличане на инвеститори. \"Борбата за инвеститори е много голяма. За да бъдем атрактивни ние трябва да предлагаме такива зони, каквито се предлагат в цяла Европа, каза още министърът на икономиката. - Чрез националната компания държавата ще вложи пари за изграждане на инфраструктурата на общински и държавни имоти. По този начин ще има готова и модернизирана база, където инвеститорите могат да дойдат и веднага да започнат да работят.\"", "date": "2018.02.08", "title": "Правителството помага Враца да привлича инвеститори"}
{"url": "https://www.24chasa.bg/novini/article/6706678", "text": "В хода на полицейска операция, в района на НДК снощи е извършена проверка на автомобил на НСО, обслужвал охранявано лице, съобщиха от МВР. Директорът на СДВР старши комисар Ивайло Иванов е разпоредил проверка, която да изясни всички обстоятелства по случая. Гонка и преследване обаче не е имало, казват от МВР. По същото време в столицата се е провеждала специализирана операция, в рамките на която са спирани и други луксозни автомобили.                                                                                                                                                                                                                                                                                                                        ", "date": "2018.02.08", "title": "МВР: Наредена е проверка за спирането на автомобил на НСО в района на НДК"}
{"url": "https://www.24chasa.bg/novini/article/6706690", "text": "Около 200 имигранти, повечето мъже от Литва, Румъния, България и Полша, са извършвали робски труд във ферма за цветя в Корнуол. Това е било установено след акция на полицията в съдействие със службата за борба с нарушения на трудовите права, предаде днес Би Би Си, цитиран от БТА.  Арестувани са двама мъже по подозрение в престъплението \"съвременно робство\", а трети е задържан като ръководител на криминалната банда. Властите били обезпокоени от начина на живот на имигрантите и условията на труд. Във фермата била извършена проверка, която довела до полицейската акция. Всяка година в сезона за бране на цветя във фермата пристигали около 200 човека - литовци, румънци, българи и поляци. Ти били настанявани в каравани, паркирани на мястото. От полицията коментираха, че случаят е изключителен поради големия брой засегнати. Освободените са настанени в специално създаден приемен център, където им се оказва хуманитарна и правна помощ. В помощ на полицията са представители на Армията на спасението, общинския съвет на Корнуол, Червения кръст и преводачи.", "date": "2018.02.08", "title": "Освободиха българи от робски труд във ферма в Южна Англия"}
{"url": "https://www.24chasa.bg/novini/article/6706705", "text": "Би Ай Ти (BITelevision) - българската телевизия, в която работи Ралица Василева, е продадена, научи \"24 часа\" от три независими източника. Досегашните й собственици братя Вълневи я продават на продуцента Мирослав Янев. Първоначалната информация, че телевизията ще бъде купена от рекламния бос и миноритарен собственик на Би Ти Ви Красимир Гергов, не се потвърди. Той самият отрече. \"Не е възможно да я купя, тъй като съм супервайзер и собственик на Би Ти Ви и това не ми позволява да купувам други медии. Пише го.в договора ми със СМЕ (мажоритарния собственик на \"Би Ти Ви Медия груп\" - б.а.). Според него трябва да поискам разрешение от тях, ако придобивам над 20% от медия. По същия начин и те трябва да ме питат, ако купуват друга медия у нас\", обясни Гергов пред \"24 часа\". Телевизия Би Ай Ти бе създадена от Нери Терзиева и стартира на 14 септември 2015 г. Тя има две централи - в София и в Чикаго, и излъчва от двете места. В централата й в Чикаго работи и известната българска журналистка Ралица Василева, която дълги години четеше новините по Си Ен Ен. Досегашните собственици на Би Ай Ти са братята Павел и Румен Вълневи, които са родом от Доспат, но живеят в САЩ, където имат спедиторска фирма с над 1000 камиона. Година преди старта на телевизията те премествагт диспечерската фирма, която управлява камионите, в София. Новият собственик на Би Ай Ти Мирослав Янев е работил за тв формати като \"Стани богат\", \"Семейни войни\", \"Столът\", излъчвани по Нова тв. По-късно живее известно време във Виена. У нас се връща в края на 2010 г., когато става изпълнителен директор на продуцентската компания MediaPro Entertainment. Тя е част от СМЕ и работи на румънския пазар от година. Стъпва и у нас с амбицията да продуцира тв сериали и предавания не само за България, но и за чуждия пазар. Една от последните изяви на Янев е като продуцент заедно с Асен Блатечки на игралния филм \"Бензин\". Павел Вълнев изпрати до медиите обръщение, в което обявява сделката и се прощава със зрителите: Уважаеми зрители, журналисти, партньори, приятели, Би Ай Телевизия (Bulgarian International Television) вече не е мое притежание. Въпреки че винаги съм гледал на телевизията като на бизнес проект, трябва да призная, че се разделям с нея с тъга. За малко повече от две години тук срещнах хора, които биха били гордост за всяка световна медия – и журналисти, и зрители. И тъй като нямам друг бизнес в България, не познавам политиците й, освен тези, които са гостували в Чикаго, преживявам раздялата като прощаване с чиста мечта. Мечтите обаче трудно се управляват отдалече, дори когато са оставени да се реят свободно на пазарния вятър. А пазарът в България е особен – телевизионният е съсредоточен в мейнстрийма, а рекламата е насочена натам. Ако съдя по ситуацията в САЩ, където живея, а и в Европа, за кратко време и тук ще се установи, че малките медии са задължителна част от избора на гражданите. Те дават глас на хората извън статуквото, носят плурализъм и демокрация. Но вече не съм в позиция да раздавам съвети. Винаги съм правил разлика между икономическата част на медията и нейното съдържание. Няма да намерите човек, отвътре в Би Ай Ти или отвън, който да каже, че някога съм се намесил в съдържанието. Нещо повече – винаги съм опазвал медията от външна намеса – политическа или икономическа. Затова хората на Би Ай са свободни. Новият собственик няма да сгреши, ако уважи и съхрани свободата и независимостта на екипа. Може би този е начинът България отново да се изкачи нагоре по скалата на свободата и независимостта на медиите. Трудно е, но не и невъзможно. Показва го кратката история на БИТ досега. Никоя друга телевизия, тук и по света, не е заемала челно място по доверие на аудиторията само за две години. Благодаря ви за доверието. За мен и за брат ми Румен беше чест! Павел Вълнев, Чикаго, САЩ", "date": "2018.02.08", "title": "Продадоха  Би Ай Ти на продуцента Мирослав Янев (Обновена)"}
{"url": "https://www.24chasa.bg/novini/article/6706722", "text": " Спецоперацията е била реализирана от служители на сектор „Измами“ в ГДНП и колегите им от ОДМВР - Силистра и Русе. Действията са ръководени от прокуратурата. В резултат на проведени съвместни действия и спецоперация от сектор „Измами“ в ГДНП и колегите им от ОДМВР-Силистра и Русе, в град Ветово са установени и задържани трима участници в група за извършване на телефонни измами. Двама от задържаните - Я.Я. /32г./ - Шината, и Н.Н. /38г./ - Малкия Келеш, са осъждани, а техният „колега“- Г.Г. /23г./ е с криминални регистрации за престъпления по чл.343 б и 343 в от НК. Мъжете били засечени в центъра на Ветово в „Опел Астра“, собственост на бащата на единия от тях. Установено е, че групата е действала по познатия сценарий „съдействие на полицията при провеждане на полицейска операция за задържане на телефонни измамници“. Задържането е било осъществено, след реализирана телефонна измама, в която тяхна жертва станала 78-годишна жена от Силистра, която доверчиво хвърлила от терасата на дома си плик с пари. По случая е образувано досъдебно производство по описа на РУ - Силистра. В рамките на операцията са извършени процесуално-следствени действия, при които са намерени и иззети мобилни апарати, SIM-карти (включително и такива ползвани при извършване на престъплението), както и др. вещи и предмети, свързани с престъпната дейност на задържаните. Работата по документиране и доказване на престъпната дейност на задържаните продължава под ръководството на прокуратурата. Подробности по случая оповестиха административният ръководител на Окръжна прокуратура - Силистра Теодор Желев, директорът на ОДМВР старши комисар Кристиян Петров и началникът на сектор „Криминална полиция” гл.инспектор Божидар Генчев. Като изключително успешна определя операцията окръжният прокурор, предвид факта, че телефонните измами са сериозен бич за населението в региона. Той подчерта, че благодарение на проведените действия са били осъществени няколко успешни реализации на територията на цялата страна, което е довело до залавяне и на други лица, съпричастни към извършване на телефонни измами. Прокурор Желев отбеляза решаващата роля на гражданите, оказали съдействие на полицията в процесния случай, и посочи, че тяхната активност е изключително важна в противодействието на този вид престъпна дейност. Успешната реализация е резултат на прецизно координирани оперативни действия на служителите на областната дирекция с колегите им от ОДМВР-Русе и ГДНП и отличното взаимодействие с прокуратурата на всеки етап на разследването, допълни директорът на ОДМВР-Силистра старши комисар Кристиян Петров.", "date": "2018.02.08", "title": "Тримата задържани във Ветово са истински телефонни измамници, а не мулета"}
{"url": "https://www.24chasa.bg/novini/article/6706738", "text": "Министърът на туризма Николина Ангелкова е провела днес работна среща с кмета на Несебър Николай Димитров, съобщи пресцентърът на министерството. Ангелкова е информирала кмета, че при инспекцията на морския плаж \"Слънчев бряг-север\" са установени частни имоти до плажа - т.нар. джобове, където са разположени магазини и павилиони. Обектите обаче няма как да бъдат съборени, защото са върху частна собственост, е казала Ангелкова. Това лято ще бъдат забранени щендерите по тротоарите - няма да има разпиляна стока, тя ще бъде само в павилиони. Контролът на търговските обекти ще бъде изключително завишен, в проверките ще участват и представители на МВР, е посочила министър Ангелкова.", "date": "2018.02.08", "title": "Министър Ангелкова: Установени са частни имоти до плажа в \"Слънчев бряг - север\""}
{"url": "https://www.24chasa.bg/novini/article/6706796", "text": "В България има място, където часовото време е само едно. В Копиловския манастир до Кюстендил никой никога не сменя зимното с лятно време. Монасите, които живеят по стар стил, са убедени във вредата от местенето на стрелките, разказва  Забързаният ход на часовниковите стрелки няма значение в Копиловския манастир. \"Искаме да поставим природата на колене. Има ли смисъл в това? Човек трябва да знае своето място\", казва отец Касиан, игумен на Копиловския манастир. Той и останалите монаси в братството са земеделци. През годините са разбрали, че когато човек се научи да живее в хармония със себе си и природата, часовникът става излишен. Затова тук стрелките не се сменят. Монасите тук от години апелират лятното часово време да отпадне. \"Това е най-доброто, което може да направи ЕП, да се отложи тази смяна, за да живеят хората нормално, както има този биологичен часовник и ритъм, за да не е този стрес, който имаме постоянно при всяка смяна\", коментира Касиан.", "date": "2018.02.08", "title": "В Копиловският манастир никой не сменя зимното с лятно часово време (Видео)"}
{"url": "https://www.24chasa.bg/novini/article/6706804", "text": "САЩ не търсят конфликт със сирийския режим, това е заявила Дана Уайт, говорител на американското Министерство на отбраната в четвъртък, малко след като Дамаск определи ударите на водената от САЩ международна коалиция като „военно престъпление“, предава ТАСС, цитирана от Фокус. По думите на говорителя, „ние не търсим конфликт със сирийския режим“. Уайт добави, че проправителствените формирования са извършили в четвъртък „координирана атака“ срещу подкрепяните от САЩ кюрдски Сирийски демократични сили, като според нея, последвалият от страна на коалицията отговор е самозащита. В ранните часове на четвъртък стана ясно, че членове на подкрепящи режима в Сирия групировки са извършили атака срещу щаб на Сирийските демократични сили, където са се намирали американски военни съветници. Вследствие на това оглавяваната от САЩ международна коалиция откри артилерийски обстрел срещу нападателите, в резултат на който загинаха общо около стотина души от проправителствените сили.", "date": "2018.02.08", "title": "Пентагонът: САЩ не търсят конфликт с режима в Сирия"}
{"url": "https://www.24chasa.bg/novini/article/6706810", "text": "Главният съдебен инспектор Теодора Точкова посрещна важни гости от трите власти за 10-годишния рожден ден на Инспектората към Висшия съдебен съвет (ИВСС) на церемония в НИМ. В институцията, чието основно правомощие да проверява работата на органите на съдебната власт, без да засяга независимостта на съдиите, прокурорите и следователите, за първи път постъпва жалба на 4 февруари 2008 г. в 10 ч. Инспекторатът към ВСС се състои от главен инспектор и десет инспектори. Те се избират от Народното събрание с мнозинство две трети от народните представители. Първият състав на Инспектората към ВСС е гласуван на 19 декември 2007 г. Главният инспектор Ана Караиванова и първите инспектори встъпват в длъжност през януари 2008 г. Точкова става шеф на ИВСС през април 2015 г. На церемонията присъстваха министъра на правосъдието Цецка Цачева, главният прокурор Сотир Цацаров, шефът на Върховния административен съд Георги Чолаков, зам.-председателят на Върховния касационен съд Красимир Влахов, членове на ВСС, магистрати и членове на ВСС.", "date": "2018.02.08", "title": "Инспекторатът към ВСС отпразнува 10 г. (Снимки)"}
{"url": "https://www.24chasa.bg/novini/article/6706650", "text": "Това е кола на НСО, просто колегите от патрула не са забелязали лампите отзад. Тъй като става въпрос за вечерно време, голяма кола, затъмнена, полицаите тръгват след нея. При проверка се открива, че е кола на НСО, возела се е вътре първата дама. Не е имало гонка, не е имало препречване. Това заяви в предаването \"Лице в лице\" вицепремиерът и министър на отбраната Красимир Каракачанов относно информацията, че две патрулки са преследвали мерцедеса на първата дама Десислава Радева снощи в София. \"За пореден път полицаи са обект на посегателство. Двама полицаи са нападнати от една група цигани. Имало е акция за издирването на 4 лица. Твърди се, че при тази проверка е починало лице. Това, което аз знам е, че на адреса, където е починало лицето, не е имало полицаи\", коментира вицепремиерът размириците в Ихтиман, където бяха нападнати полицаи. \"Аз обаче задавам въпроса до кога българският полицаи ще бъде нападан от хора, които смятат, че могат да правят всичко в държавата? Човекът с униформа е поставен да пази обществения ред, а не да бъде нападан и бит от самозабравили се граждани. И когато в закона пише, че личността на служителите на реда е неприкосновена, крайно време е да опишем какво означава тази неприкосновеност на полицая. Кажете ми в коя нормална европейска държава гражданин си позволява да удря или бие полицай? Ако една част от населението на България продължава да смята, че може да напада служители на държавата, които си изпълняват служебните задължения и това ще им се размине, защото били от друг етнос или с по-различно ниво на грамотност, това не може да се позволява повече. Трябва да е ясно, че ти нямаш право да пипаш полицая с пръст и санкцията за това е строга\", смята Каракачанов.", "date": "2018.02.08", "title": "Каракачанов: От патрула не са разпознали, че колата е на НСО и са тръгнали след нея"}
{"url": "https://www.24chasa.bg/novini/article/6706439", "text": "Турският президент Реджеп Тайип Ердоган заяви, че въоръжените сили на страната са готови за провеждане на друга мащабна операция в Сирия, предава Интерфакс. „Действията на въоръжените сили на Турция, предприети с операцията с Африн, са само подготовка за по- мащабна стъпка“, заяви Ердоган, цитиран от Anadolu Agency. Според думите на турския президент, „настъпателните действия на турската армия все още предстоят“. Турската армия започна операция „Маслинова клонка“ в Африн на 20 януари, предаде \"Фокус\".", "date": "2018.02.08", "title": "Ердоган: Tурската операция в Африн е подготовка за по-мащабна операция"}
{"url": "https://www.24chasa.bg/novini/article/6706478", "text": "Най-малко 23 цивилни са загинали днес при въздушни удари на сирийските правителствени сили по контролираният от бунтовниците район Източна Гута близо до Дамаск. Сред убитите има осем деца, заяви мониторингова организация, цитирана от ДПА. В резултат на ударите са нанесени \"сериозни щети на селища с цивилно население\", заяви Рами Абдел Рахман от организацията Сирийски център за наблюдение на човешките права, чиято централа е във Великобритания, предаде БТА. Според организацията броят на жертвите в Източна Гута след 29 декември е 429, сред които 106 деца. Отбелязва се също, че от ноември в резултат на бунтовнически обстрели срещу столицата и покрайнините й са загинали най-малко 78 души, сред които десет деца. Източна Гута от повече от четири години е обсадена от силите на сирийския президент Башар Асад. От 2013 г. общо 400 000 души в района до голяма степен са лишени от хуманитарна помощ. Няколко опита за постоянно спиране на огъня в района се провалиха.", "date": "2018.02.08", "title": "23 цивилни загинаха при въздушни удари \nв Източна Гута близо до Дамаск"}
{"url": "https://www.24chasa.bg/novini/article/6706448", "text": "Главният прокурор Сотир Цацаров не е получил сигнал от соцлидерката Корнелия Нинова във връзка с обвиненията й, че прокуратурата в Шумен се меси в партийните работи на БСП, обяви самият той. \"В момента, в който г-жа Нинова представи документи за твърденията си, проверка ще има. Колегите от Шумен са проверявали документно престъпление. Едва ли може да се говори, че са проверявали партийна дейност\", декларира Цацаров. Коментарът му дойде след    \"За съда - или добро, или нищо. Искам да благодаря на колегите си Столичната дирекция на вътрешните работи и Софийската градска прокуратура за свършената работа\", каза Цацаров по случая с обвинените за помагачи начело с Ивайло Борисов-Ториното за отвличането на Адриан Златков.  \"Имаме подозрения кой може да е поръчител на отвличането\", каза пестеливо главният прокурор. Цацаров коментира и последната акция на спецпрокуртурата в Септември, при която кметът Марин Рачев получи 2 обвинения за злоупотреби с обществени поръчки. \"Притеснителното е, че срещу такъв тип кметове е имало сигнали както в местната прокуратура, така и в местната полиция. Притеснителното е, че по такива сигнали не е било отреагирано. Чуха се обвинения срещу ДАНС, че документи оттам попаднали в нощното шкафче на кмета на Септември. Проверка показва, че тези документи на ДАНС са преминали и през прокуратура, и през МВР и така са стигнали до нощното шкафче на кмета. Следователно подозренията не трябва да се насочват към ДАНС, а в нашия двор и в този на МВР\", каза той.", "date": "2018.02.08", "title": "Цацаров: Нямам сигнал от Нинова за случая в Шумен"}
{"url": "https://www.24chasa.bg/novini/article/6706242", "text": "Категорично това лято ще бъдат забранени щендерите в Слънчев бряг, така че цялата стока да бъде вътре в павилионите. Това каза пред журналисти министърът на туризма Николина Ангелкова в Слънчев бряг, предаде  „Фокус“. „Длъжни сме да установим дали наистина са съборени всички тези 190 обекта, които надхвърлят одобрената от мен като министър схема. Също така и да установим, изисквайки актуализация на кадастралните карти какво е фактическото състояние на плаж Слънчев бряг – Север. Категорично това лято ще бъдат забранени щендерите по всякакъв начин, така че цялата стока да бъде вътре в павилионите, за което предстои подписване на специално споразумение за сътрудничество с МВР, в рамките на техните компетенции. Със сигурност ще има изключително засилен контрол“, поясни министърът. Според нея трябва да има пълна промяна на облика на алеята в Слънчев бряг. „Категорично започнем ли премахването на щендерите и стоката да си остане само в павилионите, мисля че този тип промяна ще е видим и добре приет. Излезе и независимо проучване на „Галъп интернешънъл“ в тази връзка, в което се казва, че голяма част от хората – близо 55 %, павилионите да има единна визия. Повече от 62% от запитаните искат да има заведения и павилиони на плажа, но съответно да се спазва необходимият ред и законност. Това е и което ние ще направим – няма да има никаква стока извън павилионите“, обясни министърът на туризма. „Ние показахме една идейна визия, която всъщност тепърва предстои да се обсъди с представителите на бранша. Тя зависи много от това всеки, който желае да си постави павилионите, дали ще избере цветовата гама от бяло и синьо или някаква друга. Защото ние не можем на сила да накараме никого да си поръча еди-какъв си цвят. Но важното е павилионите да бъдат естетически свързани със заобикалящата ги среда и да няма стока извън тях“, допълни Николина Ангелкова. „Това, което за мен е на първо място, да контролираме да няма стока извън павилионите. Върху тази дейност имаме изключително положителна оценка и сътрудничество и съответно вече цялостно се направи нова наредба, свързана с облика на курорта. Това лято към тези засилени мерки, които предприемаме, очакванията са много. И се надявам с тези макар и малки стъпки да покажем, че има промяна и да вървим вече към по- дългосрочни мерки“, каза още тя. „Ако има желаещи и всичко отговаря на изискванията и закона, ще сложим и новите павилиони, които бяха представени в Министерството. Категорично няма да има павилиони на главната алея, защото алеите трябва да са свободни за разходка. Оттам нататък ще може навсякъде, където е възможно, да има преместваеми обекти, които по никакъв начин не затрудняват другата дейност, отговарят на изискванията и са поискани. При всички положения новата схема трябва да бъде изцяло съобразена със заобикалящата среда в курорта“, коментира тя.", "date": "2018.02.08", "title": "Ангелкова: Категорично ще бъдат забранени щендерите в Слънчев бряг това лято"}
{"url": "https://www.24chasa.bg/novini/article/6706253", "text": "Евродепутатът от ГЕРБ Андрей Новаков стана татко за първи път. Съпругата му Таня го дари с дъщеричка. „Роди се Ема. Имам дъщеря. Ръцете ми празни били са досега“, написа най-младият депутат в Европейския парламент във фейсбук страницата си. Андрей и Таня се ожениха  през май миналата година.", "date": "2018.02.08", "title": "Евродепутатът Андрей Новаков стана татко"}
{"url": "https://www.24chasa.bg/novini/article/6706252", "text": "Новият видински митрополит Даниил ще бъде посрещнат на 10 февруари /събота/ от 16.00 часа на централния площад в града. Кметът на Видин Огнян Ценков ще участва в тържествата по въдворяването на новоизбрания видински митрополит Даниил и ще поднесе приветствено слово, съобщават от общината, цитирани от БТА. По-късно Ценков ще се включи в литийното шествие до катедралния храм \"Св. вмчк Димитър Солунски\", а в неделния ден ще присъства на Светата литургия в храма, която започва в 9.00 часа. Митрополит Даниил ще бъде посрещнат на 10 февруари в 13.00 часа на границата на Видинска епархия в храма на с.Сумер, община Монтана. Час по-късно той ще пристигне на площад \"Жеравица\" в Монтана, а от 16.00 часа е предвидено тържество на централния площад във Видин. В неделя ще се проведе утринно Богослужение и литургия в храм \"Св.Димитър\" във Видин, а от 11.30 часа митрополит Даниил ще приеме поздравления от православните християни в храма.", "date": "2018.02.08", "title": "Кмет и литийно шествие посрещат новия видински митрополит Даниил"}
{"url": "https://www.24chasa.bg/novini/article/6706262", "text": "Бившият финансов министър на Румъния Дариус Вълков беше осъден на осем години затвор по обвинения в търговия с влияние, пране на пари и несъвместими с длъжността му финансови операции, предаде Аджерпрес. Наказанията се обединяват и по този начин общата присъда е осем години затвор, посочва сайтът. Върховният касационен съд също така разпореди от бившия министър да бъде конфискувана сумата от 6,2 милиона леи (еврото се разменя за 4,65 леи), която беше запорирана от прокурорите от Националната дирекция за борба с корупцията. Решението не е окончателно и може да се обжалва, предаде БТА. Вълков бе изпратен на съд от Националната дирекция за борба с корупцията през май 2015 г. по обвинения в търговия с влияние, пране на пари, осъществяване на финансови операции и търговска дейност, които са несъвместими с длъжността, правомощията и задълженията, които е имал обвиняемият, и сключване на финансови трансакции чрез използване на служебна информация. Обвиненията се отнасят за периода, в който Вълков е бил кмет на южния град Слатина. Дариус Вълков бе кмет на Слатина от 2004 г. до 2012 г., а между 2012 и 2015 г. е сенатор от окръг Олт. Член е на Социалдемократическата партия от 2012 г. От август до декември 2014 г. е делегиран министър за бюджета, а от декември 2014 г. до март 2015 г. - министър на финансите.", "date": "2018.02.08", "title": "8 години затвор за бивш румънски министър \nна финансите, обвинен в корупция"}
{"url": "https://www.24chasa.bg/novini/article/6706269", "text": "Македонското правителство одобри отпускането на 71.5 млн. евро за изграждането на третата част от жп линията до България - за отсечката от Крива Паланка до граничния пункт Деве Баир/Гюешево. Това съобщиха от Министерството на транспорта. \"Министерският съвет в Скопие одобри Секторната оперативна програма за транспорт 2014-2020 в рамките на ИПА 2, чрез която Република Македония подсигури общо 127.2 млн. евро. От тях 108.1 млн. евро са от ИПА 2, а 19.1 млн. евро са подсигурени от държавния бюджет на страната. Средствата ще бъдат използвани за изграждането на жп линии, пътища и техническа помощ\", се казва в официалното съобщение.", "date": "2018.02.08", "title": "Македония отпусна 71.5 млн. евро за жп линията до България"}
{"url": "https://www.24chasa.bg/novini/article/6706258", "text": "Две патрулки на столичното Шесто РУ преследвали колата на първата дама Десислава Радева, защото мерцедесът не се подчинил на стоп палката им, научи \"24 часа\". Случката се разиграла вчера вечерта в София. Полицаите опитали да спрат мерцедес, но колата продължила. Те я последвали. За изненада на полицаите в нея се оказала първата дама Десислава Радева. Мерцедесът бил кола на НСО, управлявана от шофьор на службата.   Самата Радева не шофира, защото през 2014 г. й е изтекла книжката, твърдят нейни близки по повод появилите се твърдения, че е шофирала тя.", "date": "2018.02.08", "title": "2 патрулки гонили мерцедес на НСО, който возел Десислава Радева"}
{"url": "https://www.24chasa.bg/novini/article/6706301", "text": "Временният синдик и синдикът нямат право до откриване на процедурата по осребряване имуществото на банката, да заличават учредени от длъжници обезпечения. Това предвиждат приети промени в Закона за банковата несъстоятелност на второ четене. Изключение ще бъдат случаите, при които вземането на банката е погасено изцяло. За несъстоятелна ще се смята всяка сделка, при която вземане от банката е прехвърлено на трето лице и не е постъпило плащане. Срокът за предивяване на иск за несъстоятелност на сделка е 5 години от откриването на производство по несъстоятелност за банката, предвиждат още промените. За тези искове няма да се събира предварително държавна такса. В промените е разписано и удължаване на срока, в които всеки кредитор на банката да може да подава иск за несъстоятелност на сделка. Сега той е 2 години, а с промените се удължава на 5 години. Разглеждането на законопроекта ще продължи и в петък.", "date": "2018.02.08", "title": "Приеха промени в Закона за банковата несъстоятелност"}
{"url": "https://www.24chasa.bg/novini/article/6706348", "text": "Кметът на София Йорданка Фандъкова и председателят на Градския съвет на Вашингтон Фил Менделсон се договориха да бъде поставен барелеф на Димитър Пешев пред Българското посолство във Вашингтон. Паметният знак ще се постави във връзка със 75-ата годишнина от спасяването на българските евреи. Софийският кмет благодари на Фил Менделсон за личната ангажираност и подкрепа за именуване на площада пред Българското посолство на името на Димитър Пешев. По време на срещата Йорданка Фандъкова и Фил Менделсон обсъдиха предизвикателствата пред големите градове – транспорта, чистотата на въздуха и достъпа до образование. Председателят на Градския съвет на Вашингтон информира столичния кмет Фандъкова за мерките, които вземат за справяне с големия трафик и подобряване чистотата на въздуха. Той посочи като ключови изграждането на метро във Вашингтон, изграждането на велоалеи, провеждането на кампании, насочени към ходенето пеша и карането на велосипеди, както и стимулиране на гражданите от съседните населени места да се придвижват в американската столица с обществен транспорт. Градската управа използва и различни механизми, за да поощрява гражданите да използват възобновяеми енергийни източници като слънчеви панели. Системата за прием в детските заведения на Вашингтон е сходна със системата в София. Задължителният обхват на децата в детски заведения – всички 5-годишни, а основен критерии за прием в училище е близостта до дома. Кметът Фандъкова проведе среща и с конгресмена Дон Байер. По време на разговорите столичният кмет представи проектите на София в областта на образованието, културното наследство и инфраструктурата. Двамата обсъдиха възможностите за инвестиции в София в сферата на IT сектора, туризма и образованието. Според Фандъкова София има потенциала да се развива като туристическа дестинация. Природните дадености, културно-историческото наследство и съвременната култура правят града атрактивен за туристите, а една от най-перспективните сфери за инвестиции са минералните извори. Фандъкова запозна конгресмена с бъдещата инвестиция на фондация \"Лаудер\" в изграждане на училище, детска градина и културен център в София и с факта, че в българската столица работят американски компании в IT сектора. По време на разговорите Фандъкова го информира и за частнопубличното партньорство при предстоящото изграждане на станция на метрото между станция „Сливница“ и станция „Обеля“.", "date": "2018.02.08", "title": "Фандъкова договори барелеф на Димитър Пешев пред посолството ни във Вашингтон"}
{"url": "https://www.24chasa.bg/novini/article/6706361", "text": "Пострадала 79-годишна жена при взрив на газова бутилка в Кюстендил е транспортирана към клиника по изгаряния в столицата. Това съобщи за Фокус д-р Анелия Георгиева, директор на „Спешен център” – Кюстендил. По думите ѝ инцидентът най-вероятно е възникнал при неправилно боравене с газов котлон. Бутилката се е взривила и предизвикала изгаряния по тялото на 79-годишната жена. Има изгаряния по лицето и по дясната ръка. „След първоначалното обслужване на пациентката, извършен е преглед и е взето решение тя да бъде транспортирана към клиниката по изгаряния в „Пирогов” в София”, каза д-р Анелия Георгиева.", "date": "2018.02.08", "title": "Жена пострада сериозно при взрив на газов котлон в Кюстендил, преместиха я в \"Пирогов\""}
{"url": "https://www.24chasa.bg/novini/article/6706373", "text": "Защитникът на Салах Абдеслам по делото в Брюксел поиска днес от съда да обяви подсъдимия за невинен и оспори по процедура разследването, съобщи БТА. Адвокат Свен Мари заяви, че делото е пълно с дописки от медиите, но въпреки обществения натиск, съдът е редно да реши по убеждение. По неговите думи най-добрият удар срещу \"Ислямска държава\" (ИД) би бил постановяването на справедлива присъда. Мари коментира, че би било по-редно Абдеслам първо да бъде съден във Франция за атентатите в Париж от ноември 2015 г., в които бе единственият оцелял терорист. Защитникът оспори и оценката на престрелката с полицията в Брюксел от март 2016 г. като терористични действия. По-рано днес защитата на Суфиян Аяри, другия подсъдим в делото в Брюксел, посочи, че клиентът му и Абдеслам очевидно не са шахиди. Той отбеляза, че подсъдимите са избягали от засадата на полицията, без да стрелят и без да се взривяват - следователно не са искали да умрат. Защитникът поясни, че шахидите са терористи, решени да дадат живота си в защита на своите убеждения. С днешното заседание се очаква делото в Брюксел да приключи на първа инстанция. Прокуратурата поиска затвор от 20 години за подсъдимите. Във Франция, където е задържан, Абдеслам предстои да се яви по делото за атентатите в Париж, за които отговорност пое ИД.", "date": "2018.02.08", "title": "Защитата на терориста Салах Абдеслам го обяви за невинен"}
{"url": "https://www.24chasa.bg/novini/article/6706384", "text": "Трима телефонни измамници са задържани в района на град Ветово, в момент на извършване на престъпление спрямо 78 годишна жена от Силистра. Специализираната операция е извършена от служители на сектор „Измами“ в Главна дирекция „Национална полиция“ и колегите им от Силистра и Русе. Мъжете са били засечени в центъра на Ветово, докато действат по добре познатия сценарий – искали са съдействие от възрастната жена за провеждане на полицейска операция, с цел задържането на телефонни измамници, като жертвата е хвърлила от терасата на дома си плик с 1 800 лв. Става въпрос за извършители, а не за т.нар. мулета, съобщи административният ръководител на Окръжна прокуратура – Силистра Теодор Желев. Лицата са криминално проявени и са били регистрирани за престъпления, включително от същия вид. Наказанието предвижда лишаване от свобода до 10 години за подобен вид престъпление От полицията съобщават, че всеки ден получават сигнали на граждани за обаждания на телефонни измамници. Те са много гъвкави, коментира директорът на ОДМВР – Силистра старши комисар Кристиян Петров. При подобен род престъпления използват сим-карти на чужди оператори или мобилните клетки на територията на Румъния и Сърбия, най-често. Добри психолози са, допълни прокурор Желев, и се ориентират добре в обстановката, когато попаднат на граждани с по-лабилна психика. Според него нямат никакво значение имущественият или образователният ценз. Извършено е претърсване и изземване на мобилни апарати и сим-карти от домовете на тримата задържани. Шината на 32 г., Малкия Келеш на 38 г. и 23-годишния Г.Г са конвоирани до Силистра, а доказването на престъплението е поверено на Районната прокуратура.", "date": "2018.02.08", "title": "Силистренските полицаи заловиха трима телефонни измамници в момент на престъплението"}
{"url": "https://www.24chasa.bg/novini/article/6706405", "text": "Технически университет – Варна, който подготвя висши морски кадри в няколко специалности, стана съорганизатор на „Дните на сини кариери” – една инициатива на Морски клъстър – България. Събитието се състоя в обновения Юнашки салон в морската столица. Присъстваха представители на държавните институции и на фирми, свързани с морската икономика - корабостроене, кораборемонт, корабоплаване, рибарство и аквакултури, биотехнологии свързани с морето, възобновяеми енергийни източници, морски туризъм и др., студенти и ученици от морските специалности, които се изучават в средните и висши училища във Варна. Приноса на Технически университет – Варна в съвременната подготовка на кадри за „синята” икономика представи зам.-ректорът по научно-приложна и проектна дейност доц. д-р инж. Розалина Димова. Основен акцент в изказванията и обсъжданията на форума беше стратегията на европейския проект „Център за сини кариери в Източното Средиземноморие и Черно море”. Неговата цел е да се мотивира развитието на по-високо - дори на водещо, ниво на секторите в „синята” икономика: морски транспорт, корабостроене и кораборемонт, крайбрежен и морски туризъм, офшорен добив на нефт и газ, аквакултури, добив на минерални ресурси, биотехнологии, възобновяема енергия. Тези отрасли са огромен ресурс за „синия” растеж и неговия потенциал за иновации. Според Европейската комисия „синята икономика” осигурява в момента работни места за около 5.4 милиона души и допринася годишно за близо 500 милиарда евро добавена стойност. Разчетите са до 2020 г. заетостта да нарасне до 7 млн. души, а добавената стойност да стане близо 600 млрд. евро. Едно от основанията за тези прогнози е фактът, че страните от Европейския съюз ползват 40 % от капацитета на световния търговски флот, който осъществява 90 % от световната търговия. Несъмнено за по-успешното развитие на морския стопански сектор са необходими отлично подготвени кадри и неслучайно Дните на сини кариери се превърнаха в платформа за диалог между бизнеса, образованието, изследователите и политиците в тази посока. Амбицията е Центърът за сини кариери да обедини усилията на партньорите да се преодолее недостигът на квалифицирани специалисти в бранша. Според доклада на Международната организация на корабособствениците в момента е налице текущ дефицит от около 16 500 морски офицери. Прогнозната тенденция е до 2025 година световният търговски флот да се нуждае от още 147 500 старши офицери. В България активните морски лица са 22 000 и се нарежда на пето място в Европейския съюз по брой корабни офицери и на четвърто – по изпълнителски състав. Фактите сочат още, че корабоплаването е най-глобализираната от всички професии в трудовия пазар на Европа и на света. За моряка т.нар. синя корабна кариера е без държавни граници. Всеки може да работи за всяка страна, под почти всеки национален флаг. Така е, защото световната морска икономика се нуждае от все повече кораби от всякакъв вид. Това предопределя постоянно нарастващия недостиг в бранша и търсенето на кадри, в частност на корабни офицери. В списъка от професии, от които актуално се нуждае морската индустрия, освен капитани на кораби, са още: главни механици, механици, корабни електроинженери, корабни готвачи, мениджъри „Здраве и безопасност”, мениджъри на екипажа, мениджъри доставки и снабдяване, технически мениджъри, помощник технически суперинтенданти, оперативни мениджъри, мениджъри чартиране, мениджъри „Човешки ресурси“, счетоводители, юристи морско право, корабни брокери, пристанищни оператори, кранисти, охрана на кораби, корабостроители, мениджъри кораборемонт, корабни заварчици, морски инженери, мениджъри по застраховки, IT мениджъри. За студентите от морските катедри на ТУ - Варна може би най-интересно и полезно с практическата си насоченост беше изложението по време на форума на к.д.п. Петър Петров. Той засегна не само предимствата, а и недостатъците на корабните професии. „Днес целият свят е отворен професионално за вас“ – обърна се той към бъдещите морски специалисти. – „Квалификациите ви са валидни навсякъде, защото сертификатите ви от ИА „Морска администрация“ се признават за упражняване на определени функции на кораба от всички морски администрации по света. Само в изключително редки вече случаи в някоя страна могат да ви поискат допълнителен квалификационен изпит. В България има голям брой менингови компании, които набират корабни екипажи и представляват почти всички световни корабоплавателни компании. Чрез тях желаещите могат да си намерят работа на кораб с немски, американски, израелски и пр. - въобще всякакъв мениджмънт. Правата са регламентирани безотказно, застраховат ви от корабния оператор и ако се случи корабособственикът да фалира, си получавате дължимите пари. Веднага след дипломирането си можете да започнете работа на директна позиция с високо заплащане още от първата заплата. Нататък кариерното ви развитие ще протича много бързо, разбира се не без труд, независимо дали сте навигатор или механик. След година работа правите първата стъпка напред в професията, съответно с повишена заплата, след втората година правите втората стъпка, третата стъпка удвоява заплащането ви, а четвъртата води до позицията на капитан на кораба или главен механик, с възнаграждения в пъти по-високи от най-добрите у нас. Имате свободата сами да планирате периодите си на плаване и на почивка на брега, където няма да имате никакви служебни ангажименти. Някои колеги плават 4 месеца и почиват на брега 8, други почиват 4 месеца и плават 8, опознавайки света, трети почиват колкото си искат. Ще можете да работите на малки или големи кораби, на танкери, контейнеровози, бункери, пътнически. А ако след години на море решите в даден момент да прекъснете корабната си кариера, с придобития морски опит имате възможност да получите работна позиция в корабоплавателна компания или друго звено, свързано с морски дейности\". Капитан Петров не спести и тежестите на корабните професии: месеци наред живот в затворена общност, продължителни раздели със семейството. Всяко слизане на брега за почивка е прекратяване на трудовото взаимоотношение, а всяко ново качване на кораб е нов ангажимент. Морското образование в ТУ-Варна вече бележи 55-годишна зрялост. Дало е и ще дава хиляди висши специалисти за морската индустрия на страната. Възпитаниците на университета от специалностите „Корабоводене”, „Корабни машини и механизми“, „Електрообзавеждане на кораба“, „Корабостроене и морска техника”, „Експлоатация на флота и пристанищата” се реализират изключително успешно не само у нас, но и в чужбина. Остава ни само да им пожелаем традиционното „Попътен вятър!” по морета и океани!", "date": "2018.02.08", "title": "ТУ –Варна участва във форума за предимствата на „синята” кариера"}
{"url": "https://www.24chasa.bg/novini/article/6706425", "text": "В никакъв случай г-жа Радева не е шофирала автомобила, не е имало преследване в София с патрулки. Тя е била в колата с охраната си и с шофьора. Това заяви шефът на НСО в оставка ген. Ангел Антонов пред \"24 часа\" по повод излезлите информации, че две патрулки са преследвали мерцедеса на първата дама Десислава Радева снощи в София. Не става въпрос за инцидент, имаме нарушена координация между отделните служби - не са разпознати колите, категоричен бе ген. Антонов. Случват се подобни случаи, но ще търсим първопричината след като анализираме ситуацията, допълни той. И обясни, че всички останали подробности ще ги разкаже след приключване на проверката. Не става въпрос за гонки, нито за съпротива. Ще се разберем с колегите и ще си сътрудничим за изясняване на случая, каза ген. Антонов. \"Не може така безотговорно да се говори, че г-жа Радева е карала автомобила. Как си представяте ВИП-лицето да кара автомобила - това е невъзможно\", отсече шефът на НСО. В момента извършваме проверка по цялостната ситуация около случая и ще се изяснят всички подробности и всичко, което се е случило. Докладват ми се нещата и ще се извършат и допълнителни проверки, докато имам тази възможност, допълни ген. Антонов. Ако има нарушения от наша страна от колегите - ще се вземат мерки от ръководството. Ще го съгласувам с колегите от жандармерията, които са си извършвали постоянната си работа, допълни той. Публикуваната по-рано днес информация не е вярна, заявиха пък от пресцентъра на президентството.", "date": "2018.02.08", "title": "Шефът на НСО: Радева не е шофирала колата"}
{"url": "https://www.24chasa.bg/novini/article/6706426", "text": "На обществено място в Силистра полицаи са засекли 34-годишен мъж, с криминално минало, включително и изтърпявал ефективна присъда за държане на наркотични вещества. При извършения обиск у него били намерени 22.3 г суха листна маса, идентифицирана с полеви наркотест като канабис. По-късно същия ден след предварителна оперативна работа в района на село Средище полицейски служители са спрели за проверка лек автомобил „Рено” с варненска регистрация с 25-годишен водач и пътничка на 20 години. При извършеното претърсване на колата в джоб на една от вратите били намерени 21 г суха листна маса, реагирала на канабис при извършения полеви наркотест. Двамата мъже и жената са задържани за срок до 24 часа. Продължава работата по разследването с оглед установяване и на други лица, съпричастни по случаите. Образувани са досъдебни производства. От полицията уточниха, че между двата случая няма връзка.", "date": "2018.02.08", "title": "Трима арестувани с канабис в Силистра при полицейска операция"}
{"url": "https://www.24chasa.bg/novini/article/6706436", "text": "Министърът на финансите Владислав Горанов назначи днес Мария Филипова за председател на Държавната комисия по хазарта, съобщи пресцентърът на финансовото министерство. Мария Филипова е магистър по \"Право\". Била е юрист в Агенцията за приватизация и следприватизационен контрол, в Министерството на правосъдието и в Министерството на финансите. Владее английски език. Заемащият длъжността до този момент Огнемир Митев е освободен по взаимно съгласие.", "date": "2018.02.08", "title": "Горанов назначи Мария Филипова за нов шеф на комисията по хазарта"}
{"url": "https://www.24chasa.bg/novini/article/6706500", "text": "Министър-председателят Бойко Борисов освободи по негова молба Милко Теофилов като заместник-министър на туризма, считано от 15 февруари. Това съобщиха от пресцентъра на Министерския съвет. На длъжността е назначен Любен Кънчев. Той е магистър по френска филология от СУ „Св. Климент Охридски“, има и втора специалност „Български език и литература“. Над 30 години е работил на различни позиции в БНТ. От 2012 г. е заместник-кмет в община Костинброд с ресори образование, култура, социални дейности, спорт и туризъм.", "date": "2018.02.08", "title": "Борисов освободи зам.-министър на туризма, на негово място назначи Любен Кънчев"}
{"url": "https://www.24chasa.bg/novini/article/6705812", "text": "Боен пистолет \"Макаров\", пригоден да стреля със заглушител, дрога и возила, обявени за издирване, са иззети при 5-часова акция на полицаи от Плевенската дирекция и колегите им от Ловеч от 6 до 13 ч на 6 февруари. При претърсването на къща в село Изворче и апартамент в Ловеч, обитавани от 39-годишен мъж, полицаите намерили пистолета, който бил със заличени серийни номера, а в пълнителя си имал боен патрон калибър 9х18. От имота на 39-годишния е прибрана и гладкоцевна ловна пушка, тип \"Тек\", - кал. 12, без сериен номер, както и 17 ловни патрона от същия калибър. Пистолетът и пушката са годни да произвеждат изстрели с иззетите боеприпаси, гласи експертното заключение, съобщи плевенската полиция в четвъртък. При обиска униформените попаднали на стъклена колба с бяло кристално вещество. Експертизите, направени в специализираната лаборатория в Плевен, показали, че това е метамфетамин с тегло 2,8 грама. В двора на къщата в Изворче криминалистите се натъкнали на \"БМВ\", обявено за издирване с телеграма на ГДНП - София, заради обсебване. От гаража пък изкарали кросов мотоциклет \"Априля-125\", без номера, издирван в Шенгенската информационна система по искане на Италия от 2009 г. като предмет на престъпление. Работата по случая продължава под ръководството на Плевенската прокуратура.", "date": "2018.02.08", "title": "Иззеха боен пистолет със заглушител и издирвани возила при акции в Плевен и Ловеч"}
{"url": "https://www.24chasa.bg/novini/article/6705818", "text": "Парламентът гласува на второ четене промени в Закона за държавните такси, предвиждащи изменение в 9 други законопроекта, с което се заличи определението „инвалид” от българското законодателство, предаде „Фокус”. В мотивите на законопроекта, внесен от народните представители от „БСП за България” Михаил Христов и Крум Зарков се посочва, че промените ще улеснят социалната интеграция на хората с увреждания и заличаването на определението \"инвалид\" от българското законодателство ще допринесе за преодоляването на стереотипното мислене за хората с увреждания. Терминът „инвалид” се заменя с „лице с увреждания”.", "date": "2018.02.08", "title": "Парламентът премахна определението \"инвалид\" от законите"}
{"url": "https://www.24chasa.bg/novini/article/6705815", "text": "Заместник-министър председателят и министър на външните работи Екатерина Захариева заминава днес на посещение в Австрия, съобщиха от пресцентъра на Министерство на външните работи.  Във Виена първият ни дипломат ще се срещне с австрийския федерален министър по европейските въпроси, културата, изкуството и медиите Гернот Блюмел. Захариева ще проведе работна вечеря с федералния министър за Европа, интеграция и външни работи на Република Австрия, д-р Карин Kнайсл, която бе неин гост в София преди по-малко от месец, на 18 януари. Двете ще обсъдят общите приоритети на настоящото Българско и бъдещото Австрийско председателство, както и ключови теми от европейския дневен ред. Министър Захариева ще бъде и личен гост на своята австрийска колега на традиционния Бал в Държавната опера във Виена. Събитието е кулминацията на балния сезон в австрийската столица, който започва през ноември и по традиция се провежда под патронажа на федералния австрийски президент всяка година в последния четвъртък преди Великите пости. На тазгодишното издание ще присъстват федералният президент на Република Австрия Александър Ван дер Белен, канцлерът Себастиан Курц, министри от австрийското правителство и много гости от световния политически и културен елит.", "date": "2018.02.08", "title": "Екатерина Захариева заминава за Виена"}
{"url": "https://www.24chasa.bg/novini/article/6705833", "text": "Ивайло Борисов-Ториното бе пуснат на свобода срещу парична гаранция от 10 000 лева. Той е обвинен, че е помагач в отвличането на Адриан Златков, а шофьорът му Мартин Марков бе освободен срещу 5 000 лева. Другите двама задържани Георги Джамбазов и Здравка Стефанова също са на свобода срещу парични гаранции от 10 000 лева за всеки един от тях. Според апелативните магистрати има доказателства, събрани до момента, които са много по обем и сочат за някаква връзка на обвиняемите с отвличането на Адриан Златков, но те са недостатъчни и фрагментарни.", "date": "2018.02.08", "title": "Ториното и хората му, заподозрени в отвличане, на свобода срещу парични гаранции"}
{"url": "https://www.24chasa.bg/novini/article/6705836", "text": "Повече от час продължава опелото на бизнесмена Стефан Шарлопов в столичната църква \"Св. София\". Да се простят с него бяха министърът на Европейското председателството Лиляна Павлова, бизнесмените Огнян Донев, Георги Самуилов, певците Михаил Белчев и Стефан Димитров, актьорите Христо Мутафчиев и Тончо Токмачиев, председателят на икономическата комисия в парламента Петър Кънев, банкерът Мартин Заимов и много други. Над 80 венци са подредени пред църквата. В края на църковната служба от тонколони прозвуча гласът на самия Шарлопов, който казва, че е много важно след теб да останат хора и неща, които да показват какъв си бил и какво си направил. Шарлопов бе изпратен с една от любимите му народни песни „Петко ле, капитанине“. Тя бе изпълнена от камерен състав от 11 гайдари от оркестър „100 кабагайди“- Смолян. Като за последно те изпълниха и другата обичана от Шарлопов песен „Кольо, Кольо“. Службата продължава, очаквайте подробности.    ", "date": "2018.02.08", "title": "Десетки на поклонението на Стефан Шарлопов (Снимки, видео)"}
{"url": "https://www.24chasa.bg/novini/article/6705832", "text": "Спектрометърът \"Еспресо\" в северната част на Чили ще е с невиждана досега прецизност. Мисията му е да търси подобни на Земята планети. През октомври той ще стане най-добрият помощник на астрономите, които търсят извънземен живот, предаде Франс прес. Спектрометърът е инсталиран в пустинята Атакама, на 1200 км от столицата Сантяго, откъдето ще изследва зона в небето, която е напълно безоблачна през по-голямата част от годината. Тази пустиня е идеалното място за инсталиране на повечето телескопи по света. Смята се, че до 2020 г. в северната част на Чили ще са концентрирани 70 процента от глобалната инфраструктура по астрономия, предава БТА.  В обсерваторията \"Паранал\", построена през 1998 г., с този уред ще са снабдени четирите големи телескопа на VLT (Very Large Telescope) на Европейската южна обсерватория. \"По този начин ще се увеличи вероятността да бъдат открити планети, чиито маса и размери са сходни с тези на Земята, а условията там са подходящи за живот\", заяви италианският астроном Гаспаре Ло Курто от Европейската южна обсерватория. Като анализира скоростта на звезда, спектрометърът ще може да установи дали около нея кръжи планета, преди да изследва атмосферата й, наличието или липсата на кислород, азот, водороден диоксид и вода, т.е. нужните за живота елементи. Зад тази технологична иновация стои дълга епопея, започнала с откриването на първата екзопланета през 1995 г. и свързана с търсене на планета, чиито характеристики са сходни със земните.", "date": "2018.02.08", "title": "Нов спектрометър, инсталиран в пустинята Атакама, ще търси извънземен живот"}
{"url": "https://www.24chasa.bg/novini/article/6705823", "text": "В качеството на обвиняем е привлечен Е.Й. (45 г.) от София, който на 17 януари 2018 г. в хранителен магазин в петричкото село Кулата, е прокарал банкнота с номинал 200 евро, за която е знаел, че е неистинска. Това съобщи прокурор Весела Стоилова - говорител на Окръжна прокуратура-Благоевград, под чието наблюдение се води разследването, цитирана от БТА. \"Разследването е към края си. На лицето е наложена мярка за неотклонение \"парична гаранция\" и забрана за напускане на страната\", добави Стоилова. За това деяние законът предвижда наказание лишаване от свобода от 2 до 8 години.", "date": "2018.02.08", "title": "Обвиниха софиянец за опит да прокара фалшива банкнота от 200 евро"}
{"url": "https://www.24chasa.bg/novini/article/6705882", "text": "По 4 г. затвор получиха двама мъже от Сливен, блудствали с 13-годишно момиченце, съобщиха от Апелативната прокуратура в Бургас. Районният съд в Сливен призна за виновни 33-годишният Величко В. и Янко А. на 56 г. На 30 юли м.г. в къща в Твърдица те притиснали 13-годишно момиченце и със сила го заставили да не мърда и да не вика. Двамата педофили се гаврили с детето в продължение на няколко часа. Съдебното заседание срещу Величко и Янко е преминало по реда на съкратеното производство. Присъдата на Районен съд Сливен подлежи на обжалване пред окръжни магистрат", "date": "2018.02.08", "title": "По 4 години затвор за двама, гаврили се с 13-годишно момиче в Твърдица"}
{"url": "https://www.24chasa.bg/novini/article/6705892", "text": "Катастрофа между три коли е станала между булевардите „Св. Климент Охридски“ и „Г. М. Димитров“, съобщи  „Фокус“. В района на инцидента се е образувало огромно задръстване.                                                                                                                                                                                                                                                                                                                       ", "date": "2018.02.08", "title": "Верижна катастрофа на булевардите „Св. Кл. Охридски“ и „Г. М. Димитров“ в София"}
{"url": "https://www.24chasa.bg/novini/article/6705911", "text": "Учени от университета в щата Мичиган стигнаха до извода, че слабото осветление в офисите може да направи офис служителите глупави, позовавайки се на тестове с опитни мишки, пише в.\"Индия таймс\", цитиран от БТА.  Изследователите провели опити с нилски мишки - едни от най-използваните при изучаването на влиянията на циркадните ритми върху човека. Денонощният цикъл на тези гризачи е много близък до нашия. Авторите на изследването държали една група нилски мишки при неярко осветление от 50 лукса през светлата част на деня в продължение на 4 седмици. Друга част от групата била държана при същите условия на по-ярка светлина- 1000 лукса. Структурата на хипоталамуса, участъкът от мозъка, който превръща краткосрочната памет в дългосрочна, значително се променила при гризачите от първата група. Било констатирано намаляване на броя на връзките между невроните, а също така и скоростта на образуване на нови връзки. Рязко спаднали резултатите при тестове на когнитивните способности на първата група опитни животни. Изследователите предполагат, че същото се получава и при хората. За сравнение, осветление от 50 лукса е типично за сервизните помещения у дома и санитарните възли. Хиляда лукса са характерни за добре осветено телевизионно студио. След опитите с нилските мишки било констатирано, че държаните в полумрак гризачи бързо възстановявали когнитивните си способности и структура на хипоталамуса след преминаване на осветление от 1000 лукса.", "date": "2018.02.08", "title": "Слабото осветление прави офис служителите глупави"}
{"url": "https://www.24chasa.bg/novini/article/6705916", "text": "Близо 65 на сто от полицаите у нас твърдят, че кубинките, които ползват, не са удобни. Това сочи изследване, представено от най-големия полицейски синдикат. Неговият председател Валентин Попов заяви, че СФСМВР не търси конфронтация, а партньорство с МВР. Целта на всички е униформените да са добре облечени и обути, каза той, цитиран от БТА. Половината от полицаите казали, че изпитват болка от ползването на предоставените от МВР обувки, а 80 процента от полицаите твърдят, че кубинките пропускат вода. През зимата 60 на сто от полицаите казват, че краката им измръзват, а още по-голяма част заявят, че още в първата година обувките се късат. Над 80 процента от полицаите заявяват, че не се чувстват добре защитени със служебните обувки. А половината от участвалите в изследването са категорични, че не са удовлетворени от предоставените кубинки. Според експерта в областта Свен Селигер близо 15 процента от полицаите у нас сами си купуват служебни обувки и не ползват служебните. Всички цифри показват, че предоставените от МВР обувки не отговарят на съвременните изисквания и нужди на полицаите. Заместник-председателят на СФСМВР Илия Кузманов заяви, че диалогът между синдикати и министерство постепенно се подобрява. Цената на кубинките, които МВР дава, са на цена над 100 лева, но на свободния пазар има с около 30 процента по-ниска цена за идентичен продукт. За това от СФСМВР обмислят да предложат нов вариант на ведомството за снабдяване. По думите на Селигер ако конкретен продукт може да се носи двойно повече време , то цената е оправдана. В същото време от синдиката вече водят и разговори за качеството на униформите.", "date": "2018.02.08", "title": "Повечето полицаи у нас се оплакват от служебните си кубинки"}
{"url": "https://www.24chasa.bg/novini/article/6705927", "text": "Под наблюдението на Районна прокуратура – Ихтиман се води досъдебно производство срещу лица с инициали М. Д. и В. Р. за извършени от тях на 6 февруари 2018 г. престъпления в града. Това съобщиха от пресцентъра на Апелативна прокуратура - София. В хода на разследването и след проведените оперативно-издирвателни мероприятия и процесуално – следствени действия по несъмнен начин е установено, че двете лица са извършители на престъпленията. На 6 февруари 2017 г., за времето от 17.20 часа до 17.40 часа, М. Д. извършил непристойни действия, грубо нарушаващи обществения ред и изразяващи явно неуважение към обществото. Той оказал съпротива срещу полицейски служител, изпълнявал задълженията си по опазване на обществения ред. Агресивният мъж дърпал и скъсал униформата на младши автоконтрольор – полицейски служител при РУ - Ихтиман, след което нанесъл удари в лицето му. Престъпното деяние, за което на М. Д. е повдигнато обвинение, се отличава с изключителна дързост. Неговият баща - В. Р., е обвинен за това, че по същото време, на ул. „Дунав” употребил сила спрямо полицейски служител при РУ - Ихтиман. По време на инцидента той го дърпал за униформата, скъсал пагоните и джоба ѝ и му нанесъл удар в лицето. С действията си той целял да осуети извършването на полицейска проверка на сина му – другият обвиняем по делото М. Д. Двамата обвиняеми - В. Р. и М. Д., са задържани за срок до 72 часа с цел привеждането им пред Районен съд – Ихтиман за разглеждане на мярка за неотклонение „Задържане под стража”. Работата по делото продължава.", "date": "2018.02.08", "title": "Баща и син са арестуваните за нападението над полицаи в Ихтиман"}
{"url": "https://www.24chasa.bg/novini/article/6705961", "text": "Руският газов концерн \"Газпром\" е повишил оценката си за стойността на строителството на газопровода \"Турски поток\" до 7 млрд. долара. Това съобщи днес заместник-ръководителят на компанията Андрей Круглов на инвестиционен форум в Лондон, предаде ТАСС, цитирана от БТА. \"Предварително бяхме говорили, че стойността може да е 6 млрд. долара, но сега я оценяваме на около 7 млрд. долара. Не изключваме също възможността за привличане на проектно финансиране. Най-вероятно \"Турски поток\" първоначално ще бъде финансиран от бюджета на Газпром и по-късно рефинансиран чрез емитиране на проектни облигации, както стана със \"Северен поток\", каза Круглов.", "date": "2018.02.08", "title": "\"Газпром\" повиши оценката си за стойността на \"Турски поток\" до 7 млрд. долара"}
{"url": "https://www.24chasa.bg/novini/article/6705998", "text": "Най-голямото слънчево изригване от месец октомври 2017 година досега е било регистрирано през нощта на 7 февруари, предаде ТАСС. Агенцията цитира данни на Лабораторията за рентгенова астрономия на Слънцето на Физическия институт \"Лебедев\" към Руската академия на науките, предаде БТА. Мощността на новото слънчево изригване е била оценена от специалистите като C 8.1, при което буквата С означава сравнително слаба категория, а цифрата 8.1 - интензивността . Последното изригване завършва най-големия цикъл през последните няколко месеца на повишена слънчева активност, който се наблюдава от 4 февруари. През тези дни потокът на рентгеновото излъчване на Слънцето е нарснал приблизително 10 пъти. Сегашното изригване е от импулсен тип, при който не е бил съпроводен с изхвърляне на слънчева плазма в междупланетното пространство и не е предизвиквал магнитни бури на Земята.", "date": "2018.02.08", "title": "Регистрираха силно слънчево изригване на 7 февруари, най-голямото от октомври досега"}
{"url": "https://www.24chasa.bg/novini/article/6706010", "text": "40-годишна варненка ще се прости за 9 месеца с шофьорската си книжка, след като беше засечена пияна зад волана. Състав на Варненския районен съд й даде и условна присъда с 3 години изпитателен срок. Дамата е спряна на 23-и януари тази година с реното си в центъра на Варна. Дрегерът отчел солидно количество алкохол в издишания въздух и тя била отведена за кръвна проба, според която промилите й са 1.60. Друг шофьор бе глобен от съда за това, че карал колата си с фалшиви номера. 41-годишният мъж от Бяла бил спрян за проверка на 23-и март миналата година. Полицаите останали изненадани, че предните и задните номера на колата са различни. Оказало се, че около половин година преди таза дата мъжът си купил кола с липсваща предна табела и регистрация в друга административна област на страната, но за да може да я ползва през това време, по неустановен начин се снабдил и монтирал върху колата си фалшивата табела. 41-годишният мъж е с чисто съдебно минало, но има налагани наказания за различни нарушения на Закона за движение по пътищата. По внесено от прокуратурата постановление с предложение за освобождаване от наказателна отговорност, Районен съд – Варна му наложи глоба в размер на 1000 лева.", "date": "2018.02.08", "title": "9 месеца без книжка за пияна шофьорка"}
{"url": "https://www.24chasa.bg/novini/article/6706039", "text": "Категорично сме против провеждането на Луковмарш. Няма да допуснем София да стане столица на фашизма в Европа. Това каза лидерът на БСП – София и председател на групата на БСП в СОС Калоян Паргов по време на днешното заседание на Столичния общински съвет. Паргов прочете декларация от името на групата, с която социалистите се противопоставят на провеждането на Луковмарш в София. Това съобщиха от пресцентъра на БСП София. „Историята показва, че България и българските граждани никога не са проявявали търпимост и толерантност към подобни демонстрации на такава мракобесна идеология, каквато е „кафявата чума“. Доказателство за това е и отбелязването с редица събития през 2018-а на 75-ата годишнина от онзи исторически момент, в който България спасява българските евреи от лагерите на смъртта. Въпреки това у нас вече се подготвя следващият парад на омразата Луковмарш. Ние, съветниците от групата на БСП, сме убедени, че е огромна грешка Столична община да допусне шествие с участието на поддръжници на личност и идеология, която символизира най-мрачните моменти от европейската история от 20-и век – времена, които в действителност създадоха нуждата от Обединена Европа като гарант катастрофата да не се повтори. Ето защо настояваме кметът на СофияЙорданка Фандъкова ясно да заяви позицията си по темата „Луковмарш“ и да положи необходимите ефективни усилия за възпрепятстване на плановете за провеждане на парада на омразата. Предлагаме Столичният общински съвет да приеме и декларация, в която категорично се противопоставя на провеждането на Луковмарш в столицата и осъжда всички профашистки и националистки прояви на територията на София. С това наше действие категорично ще заявим, че няма да допуснем София да стане столица на фашизма в Европа“, се посочва в декларацията. Пълен текст на Декларацията на групата на БСП в СОС: В последно време все по-често ставаме свидетели на надигащи се в Европа и по света прояви на нетолерантност и ксенофобия. За съжаление, държавата ни не остава встрани от подобни прояви. Историята показва, че България и българските граждани никога не са проявявали търпимост и толерантност към подобни демонстрации на такава мракобесна идеология, каквато е \"кафявата чума\". Доказателство за това е и отбелязването с редица събития през 2018-а на 75-ата годишнина от онзи исторически момент, в който България спасява българските евреи от лагерите на смъртта. Въпреки това у нас вече подготвят следващия парад на омразата Луковмарш. Проведен за първи път в София през 2003 година, той е организиран от крайнодесни групировки в памет на ген. Христо Луков. По времето на Втората световна война той е начело на Съюза на българските национални легиони - пронацистка организация, която е и сред най-яростните поддръжници на Закона за защита на нацията, влязъл в действие през януари 1941 г. Антисемитизмът, в лицето на Луков и неговите верни последователи, е в пълен противовес на светлия момент в българската история, когато България, организира успешна кампания и спира депортацията на българските евреи в лагерите на смъртта. Същевременно режимът, поддържан от Луков, разрешава депортацията на 11 343 евреи от териториите в Беломорска Тракия, Вардарска Македония и град Пирот, които намират смъртта си в лагера Треблинка. Ние, съветниците от групата на БСП, сме убедени, че e огромна грешка Столична община да допусне провеждането на шествие с участието на поддръжници на личност и идеология, която символизира най-мрачните моменти от европейската история на 20-ти век - времена, които в действителност създадоха нуждата от Обединена Европа като гарант катастрофата да не се повтори. Ето защо настояваме кметът на София Йорданка Фандъкова ясно да заяви позицията си по темата „Луковмарш“ и да положи необходимите ефективни усилия за възпрепятстване на плановете за провеждане на парада на омразата. От началото на годината България пое европейското председателство. Страната ни е лидер, който трябва да отстоява споделените ценности на Европейския съюз, сред които са заклеймяване на екстремизма, фашизма, расизма, ксенофобията, антисемитизма и всички други форми на дискриминация. Предлагаме Столичният общински съвет да приеме и декларация, в която категорично се противопоставя на провеждането на Луковмарш в столицата и осъжда всички профашистки и националистки прояви на територията на София. За нейна основа предлагаме да стане настоящата декларация. С това наше действие категорично ще заявим, че няма да допуснем София да стане столица на фашизма в Европа.", "date": "2018.02.08", "title": "Паргов: Категорично сме против провеждането на Луковмарш"}
{"url": "https://www.24chasa.bg/novini/article/6705418", "text": "Президентите на Русия и на Турция Владимир Путин и Реджеп Тайип Ердоган се договориха да засилят координацията на действията на въоръжените сили и специалните служби на двете страни за борба с терористите, нарушаващи прекратяването на огъня, съобщи пресслужбата на Кремъл сред състоялия се днес разговор по телефона между двамата държавни глави. Президентът Ердоган изрази съболезнования на Путин във връзка с гибелта на руския военен пилот Роман Филипов, чийто самолет Су-25 бе свален на 3 февруари над зоната за деескалация \"Идлиб\", предаде БТА.", "date": "2018.02.08", "title": "Путин и Ердоган ще засилят действията на въоръжените си сили за борба с тероризма"}
{"url": "https://www.24chasa.bg/novini/article/6705333", "text": "Разследването на жп произшествия и инциденти ще се извършват от управителя на железопътна инфраструктура и железопътни предприятия. Това е разписано в приети промени в Закона за железопътния транспорт. Сега разследването се изпълнява от Изпълнителна агенция \"Железопътна администрация\". Промените предвиждат с решение на Министерски съвет да се определя предоставянето на държавна собственост, за управление от Националната компания \"Железопътна инфраструктура\". Промените са свързани с неправилно прилагане на европейска директива, по която България е в процедура за нарушение. Законопроектът беше приет на второ гласуване и предвижда промени и при санитарната обработка на влизащите в страната подвижни железопътни състави и регламентиране на субектите, които да имат право да извършват дезинфекция на подвижните железопътни състави. С приетите промени се създава и правно основание за налагането на санкции при неизпълнение на задълженията от железопътните предприятия и управителя на инфраструктурата за разследване на произшествия, инциденти и ситуации, близки до инциденти, сочи докладът на транспортната комисия. Разследването на заварени случаи ще се довършват по досегашния ред.", "date": "2018.02.08", "title": "Разследване на жп инциденти ще се възлага на управителя на жп инфраструктура (Обновена)"}
{"url": "https://www.24chasa.bg/novini/article/6705433", "text": "Южнокорейският президент Мун Дже-ин ще се срещне в събота с членове на олимпийската делегация на Северна Корея, включително и с Ким Йо-чен - сестрата на севернокорейския лидер Ким Чен-ун, съобщи на брифинг в Сеул днес неговият говорител, цитиран от Ройтерс. Президентът ще обядва с гостите си, предаде БТА.  Още не е потвърдено мястото на срещата, е казал служител от президентската резиденция - Синята къща, пожелал анонимност поради деликатността на въпроса.", "date": "2018.02.08", "title": "Президентът на Южна Корея ще се срещне в събота с членове на олимпийската делегация на Севера"}
{"url": "https://www.24chasa.bg/novini/article/6705427", "text": "Трима души са загинали при тежък пътен инцидент на автомагистрала \"Хемус\", близо до разклона за варненското село Невша. Инцидентът станал около 10 часа сутринта. Според първоначалната информация русенски мерцедес се е врязъл в спрял в аварийната лента на магистралата ТИР. От удара тримата пътници в леката кола са починали на място. Извършва се оглед. Образувано е досъдебно производство. Установяват се причините и обстоятелствата, при които е настъпил инцидентът, като неотложните действия по разследването протичат под прякото наблюдение на дежурен прокурор при Окръжна прокуратура Варна. Предполагаемата причина за трагедията е несъобразена с мокрия асфалт скорост. Временно е затворена АМ „Хемус” от Нови пазар до Ветрино. Обходен маршрут : пътен възел Невша - път I-2 – пътен възел Ветрино.", "date": "2018.02.08", "title": "Три трупа след катастрофа на магистрала \"Хемус\" (Обновена)"}
{"url": "https://www.24chasa.bg/novini/article/6705436", "text": "ч. 52-годишна жена е блъсната от лек автомобил на пешеходна пътека в Петрич. Това съобщиха от ОДМВР - Благоевград. Инцидентът е станал на 7 февруари 2018 г. около 20.15 часа, на пешеходна пътека на ул. \"Солунска\" в град Петрич, правоспособният водач с инициали Т. Г. (на 40 г.) от град Петрич, с предно ляво странично огледало на автомобила си „Дачия Сандеро“ блъска пресичаща жена с инициали Н. А. (52 г.) от град Петрич. Пострадалата пешеходка е настанена с охлузни рани на десния крак в МБАЛ „Свети Врач“ град Петрич, без опасност за живота.", "date": "2018.02.08", "title": "Блъснаха 52-годишна жена на пешеходна пътека в Петрич"}
{"url": "https://www.24chasa.bg/novini/article/6705456", "text": "Може ли НАТО да реагира достатъчно бързо на атака на Русия? От вътрешни документи на Алианса става ясно, че съюзниците имат съмнения в положителния отговор на този въпрос. Затова следва да се предприемат мерки за модернизацията на отбранителния съюз на Запада. Помощ предлага Германия, пише баварският ежедневник Der Münchner Merkur, цитиран от Фокус. Бундесверът вероятно ще изгради нов център за планиране и управление за бързо транспортиране на войски и материали. Според информация от медиите, съюзниците са постигнали принципно съгласие да приемат предложението, отправено от германския министър на отбраната Урсула фон дер Лайен. Уточнява се обаче, че няма други кандидати за изграждането на центъра. Официалното решение трябва да бъде обявено на среща на министрите на отбраната на НАТО, която ще се проведе следващата седмица. Новият център за планиране и управление може да бъде изграден в региона Кьолн-Бон. Там вече има армейската база и щаб на Бундесвера. Втори нов команден център на НАТО ще бъде изграден на територията на САЩ. Той ще отговаря за въздушните и морските връзки между Северна Америка и Европа през Атлантическия океан. Чрез укрепването на командната структура и структурата на силите НАТО реагира на агресивните политики на Русия. През последните десетилетия структурите на Алианса бяха редуцирани значително. От десетки щабове към настоящия момент са останали само седем. Персоналът пък е намален от 20 хил. до 10 хил. служители, подчертават от редакцията.", "date": "2018.02.08", "title": "Бундесверът ще изгради нов команден център на НАТО"}
{"url": "https://www.24chasa.bg/novini/article/6705457", "text": " е, че показва, че частният бизнес може успешно да развива космическите технологии. Досега основните \"играчи\" са държавните агенции в САЩ, Русия и Европа, каза пред   Веселин Василев от Клъстер за аерокосмически технологии. Технологията я имаме от много време, новото е, че със съвременното развитие на електрониката и технологиите, всичко става по-достъпно и по-масово, коментира Василев. Тази ракета и други подобни програми позволяват космосът да бъде по-достъпен за обикновения бизнес и научните институти, космосът става среда за нормална работа на човечеството, допълни той.", "date": "2018.02.08", "title": "Учен: Космосът става среда за нормална работа на човечеството"}
{"url": "https://www.24chasa.bg/novini/article/6705454", "text": "Гръцкият терорист Димитрис Куфодинас, който излежава доживотна присъда за участие в 11 от 23 убийства в рамките на вече несъществуващата въоръжена групировка \"17 ноември\", отново излиза за два дни в домашен отпуск, съобщава в. \"Катимерини\". , предава БТА.  Жертви на терористичната организация \"17 ноември\", в която е участвал Куфодинас, включват военнослужещи и дипломати от САЩ, Великобритания и Турция, а също известни гръцки бизнесмени и политици.", "date": "2018.02.08", "title": "Гръцки терорист с доживотна присъда, за втори път излиза в домашен отпуск"}
{"url": "https://www.24chasa.bg/novini/article/6705467", "text": "62-годишен мъж е пострадал при сбиване в заведение в село Попица, задържани са двама души. Това съобщиха от ОДМВР - Враца. На 7 февруари 2018 г., около 22.55 часа в РУ - Бяла Слатина е получено съобщение за побой между три лица в заведение в село Попица. Пострадал е 62-годишен мъж. В РУ - Бяла Слатина са задържани лица с инициали М. Й. (на 42 г.) и Й. Й. (на 59 г.) от село Попица.", "date": "2018.02.08", "title": "Мъж пострада при сбиване във врачанско село, задържаха двама"}
{"url": "https://www.24chasa.bg/novini/article/6705479", "text": "Селскостопанската академия ще има самостоятелен бюджет като част от консолидираната фискална програма. Това предвиждат промени в Закона за Селскостопанската академия, приети на първо четене. Приетите промени предвиждат академията да разработи Стратегия за научноизследователска, научно-приложна, иновативна и внедрителска дейност в областта на аграрния сектор, като тя да се актуализира на 3 години. В промените е разписано още намаляване на управителния съвет на академията. Тя ще се ръководи от председател, назначава от министър-председателя по предложение на земеделския министъра и управителен съвет. От 1 април 2018 г. се предвижда държавните предприятия да се преобразуват в научни центрове към академията. Промените засягат Опитна станция по бубарство и земеделие – Враца, Опитна станция по соята – Павликени, Опитна станция по поливно земеделие – Пазарджик и Опитна станция по животновъдство и земеделие – Смолян. В научни звена - експериментални бази е предвидено да преминат държавните предприятия към Института по земеделие – Шумен и към Института по планинско животновъдство и земеделие – Троян. В законопроектът е разписано преобразуването в научни звена – експериментални бази към съответните институти да стане от 1 април 2018 г. Законопроектът беше подкрепен от 92 народни представители, а 32 депутатите се въздържаха да гласуват.", "date": "2018.02.08", "title": "Селскостопанската академия ще има самостоятелен бюджет"}
{"url": "https://www.24chasa.bg/novini/article/6705477", "text": "В рамките на работното си посещение във Вашингтон (САЩ), председателят на ПГ на ГЕРБ и председател на Комисията по вътрешна сигурност и обществен ред Цветан Цветанов разговаря с конгресмена от щата Илинойс Питър Роскъм, съобщиха от пресцентъра на ГЕРБ. Двамата се срещнаха в сградата на американския Конгрес във Вашингтон. Цветанов и Роскъм обсъдиха аспекти на регионалната сигурност през призмата на българското председателство на Съвета на Европейския съюз и специфичните заплахи за региона. Конгресменът е съпредседател на 20-членната двупартийна Комисия за демократично партньорство към Камарата на представителите на американския Конгрес, развиваща интерпарламентарни отношения с държави от Балканския регион. Цветанов информира американската страна за приоритетите на европредседателството и по специално за основния такъв – очертаването на ясна европейска перспектива пред Западните Балкани. Питър Роскъм изказа специално задоволство от вчерашната новина от Брюксел за включването на тези приоритети в Стратегията за Западните Балкани. Конгресмен Роскъм сподели задоволството си от възможността да бъде проведена подобна среща, както и от факта, че на територията на неговия избирателен район живеят много българи. Цветан Цветанов изрази надежда, че неговият колега ще задълбочи сътрудничеството с българската диаспора в Илинойс, в насока разширяване на българската културна среда в Средния Запад на САЩ. Двете страни изразиха увереност, че в бъдеще ще бъдат проведени конкретни съвместни събития за популяризиране на българската култура и традиции. По-късно през деня Цветан Цветанов проведе срещи с ръководители на вашингтонския офис на Американския еврейски комитет, както и с главния изпълнителен директор на Международната асоциация на полицейските началници —IACP Винсент Талучи. IACP е най-старата правоохранителна професионална организация в света, създадена е през 1893 г. и от тогава до днес е базирана в Александрия (Вирджиния). По време на срещата в IACP Цветан Цветанов представи предстоящото парламентарно измерение на българското европредседателство. Беше припомнено и доброто сътрудничество с българските правоохранителни органи през годините. Цветанов отправи покана към Винсент Талучи и неговия заместник Терънс Кънингам да посетят България в удобно за тях време. Американската страна изказа благодарност за доброто сътрудничество до този момент и изрази убеденост, че тези контакти ще продължат и в бъдеще. Цветан Цветанов е във Вашингтон за молитвената закуска при президента на САЩ Доналд Тръмп.", "date": "2018.02.08", "title": "Цветанов на работна среща с конгресмена от щата Илинойс Питър Роскъм"}
{"url": "https://www.24chasa.bg/novini/article/6705493", "text": "Разярен бик нападна и уби пастир във варненското село Ягнило. Тялото на мъжа е откарано в съдебна медицина. Аутопсията ще установи конкретната причина за смъртта. Инцидентът станал на 7-и февруари. Докато пастирът водел на паша стадо овце, внезапно бил нападнат от бика, който пасял наблизо. Животното е собственост на животновъд от същото село. \"Местопроизшествието незабавно е посетено от дежурен следовател, който извършил оглед и необходимите съпътстващи го действия. Установени са свидетели, чиито разпит предстои в рамките на настоящия ден. Назначена е аутопсия за установяване точната причина за настъпилата смърт. Действията на следователя са били извършвани под прякото ръководство на дежурен прокурор при Окръжната прокуратура във Варна\" каза зам.-окръжният прокурор на Варна Радослав Лазаров. Той допълни, че делото се води за престъпление по чл. 123 от НК – за причиняване на смърт поради професионална непредпазливост.", "date": "2018.02.08", "title": "Бик уби пастир във варненско село"}
{"url": "https://www.24chasa.bg/novini/article/6705495", "text": "88-годишен мъж е бил пребит и ограбен в хасковското село Узунджово. Вчера в 17.30 часа в полицията е бил подаден сигнал от 57-годишна жена от Стара Загора. Тя била информирана от жената, която се грижела за възрастния й баща, че го е намерила в дома му със следи от насилие – синини по лицето и ръцете. Изпратената на място оперативна група е установила, че липсва телевизорът на стареца. Образувано е досъдебно производство.", "date": "2018.02.08", "title": "Пребиха 88-годишен дядо в хасковско село, взеха му телевизора"}
{"url": "https://www.24chasa.bg/novini/article/6705516", "text": "Премиерът Бойко Борисов е бил днес сутринта във Военна болница за инжекции, но не е приеман в болница. Това обявиха от Министерския съвет по повод информации, че министър-председателят е бил приет във ВМА. Борисов е отишъл в болницата заради болки в ставите, причинени от множество стари травми. Били са му поставени две инжекции в колената, които трябва да укрепят хрущялите. Още две инжекции са били сложени на глезените на Борисов. Лекарите са освободили премиера след процедурите и той вече работел в Министерския съвет.", "date": "2018.02.08", "title": "Борисов във Военна болница за четири инжекции, вече е на работа в МС"}
{"url": "https://www.24chasa.bg/novini/article/6705539", "text": "Служители на Второ РПУ и окръжна прокуратура Варна задържаха 50-годишен наркодилър. Той е в предварителния арест за 72 часа с постановление на държавното обвинение. Предстои да му бъдат повдигнати обвинения. При задържането на дилъра са претърсени дома му, гаража и леката му кола. Открити са 19.22 гр. амфетамини, разпределени на дози, значителна парична сума, вещи, за които се подозира, че са крадени, специализирани инструменти и уреди за кражба на коли. Установена е и манипулация на електромера на задържания, което е доказано и с помощта на служители на „Енерго Про“. Срещу 50-годишния дилър засега е повдигнато обвинение само за притежание и разпространение на наркотици. Предстои, при събиране на достатъчно доказателства, да бъдат формулирани и други обвинения във връзка с намереното при претърсванията, обясниха от прокуратурата. Работата по разследването продължава.", "date": "2018.02.08", "title": "Намериха дрога, пари и крадени вещи в дома на варненски дилър, задържан е"}
{"url": "https://www.24chasa.bg/novini/article/6705596", "text": "Източниците на електронното издание Gazeta Express от Косовската разузнавателна агенция (КИА) и полицията разкриха, че е известно името на убиеца на председателя на Гражданското движение „Свобода, демокрация, справедливост“ Оливер Иванович, застрелян на 16 януари 2018 г. в Косовска Митровица. „КИА и косовската полиция разполагат с информация за това кой е натиснал спусъка и мотивите му това убийство\", разкрива източник, който редакцията определя като „надежден“, предава \"Фокус\".  „Може би те не разполагат с цялата информация, за да разпоредят ареста на предполагаемите извършители, но имат следа. Много е вероятно институциите за сигурност да са информирали политическите лидери, както в Косово, така и в Сърбия, за техните констатации\", подчерта източникът. Оливер Иванович бе убит на 16 януари пред централата на партията си. Само дни преди да бъде застрелян с шест куршума от неизвестни извършители, Иванович призна пред медиите в Белград, че не се чувства в безопасност. ", "date": "2018.02.08", "title": "Разузнавателните служби и полицията в Косово знаят кой е убил Оливер Иванович"}
{"url": "https://www.24chasa.bg/novini/article/6705601", "text": "Делото срещу Салах Абдеслам в Брюксел днес бе възобновено, като в сутрешните часове бяха изслушани защитниците на гражданските ищци. Заседанието на съда се води в отсъствието на Абдеслам - единствения оцелял терорист от атентатите в Париж през ноември 2015 година. Процесът е за участието на подсъдимия в престрелка с полицията през март 2016 година. Адвокатите на пострадалите полицаи заявиха, че техните клиенти са получили физически и психически травми, а част от тях не са способни повече да работят, предаде БТА.  Един от полицаите от специалните части, участвали в престрелката, днес не може да ходи, без да падне, изгубил е частично зрението си. Друг бил принуден да напусне работата си в полицията. Трети имал проблеми със съня и мислел за самоубийство. Адвокатите се позоваха на писма на Абдеслам до семейството му, в които той заявява, че иска да се пожертва, за да тероризира Франция, защото страната води дългогодишна политика срещу мюсюлманите. Съдът днес ще изслуша и защитата на обвиняемите Абдеслам и Суфиян Аяри. С това делото ще приключи на първа инстанция. Прокуратурата поиска 20 години затвор за подсъдимите. Във Франция, където е задържан, Абдеслам предстои да се яви по делото за атентатите в Париж.", "date": "2018.02.08", "title": "Възобновиха делото срещу Салах Абдеслам в Брюксел"}
{"url": "https://www.24chasa.bg/novini/article/6705591", "text": "\"През тази година имаме амбицията да направим нещо, което не е правено никога досега. България ще излезе на световните пазари и ще заяви, че иска фабрика на световен производител\", обяви президентът (2012-2017) Росен Плевнелиев на среща на \"Автомобилния клъстер България\". Обиколката започва още следващия месец. Делегацията ще бъде начело с министъра на икономиката Емил Караниколов. Първи ще са европейските производители от Германия и Великобритания например, а след това и в държави като Южна Корея и Индия.  След това председателят на клъстера арх. Любомир Станиславов пък обяви, че до края на годината ще бъде създаден прототип на автомобил почти само от части, произведени в България. Това ще бъде електрически автомобил с технологии за автономно шофиране и ще има за цел да покаже способностите на страната. но няма да бъде за масово производство.    5 са големите тенденции за бъдещето на автомобилите. Това са електрификация - електрическите автомобили, нещо, което вече е познато, автономните коли, свързаните автомобили и такива, които могат да се подобряват. В България се работи по всички тях, категоричен беше Станиславов. Нов развоен R&D център ще бъде изграден в \"София Тех парк\". В него ще има изследователски центрове, лаборатории - това ще е сградата, която ще е сърцето на индустрията. Изграждането й ще започне най-вероятно от догодина, заяви Плевнелиев. Планират се нови автомобилни индустриални зони в Пловдив, София, Бургас, Благоевград, Русе, Видин. Автомобилната индустрия вече е разпространена почти равномерно из цялата страна, но трябва да се наблегне повече на Северозападна България, допълни президентът.  Над 140 компании за автомобилни компоненти с над 40 хил. работни места има в България. Приходите от тях са над 3,5 млрд. евро са приходите от тях, които формират повече от 4% от БВП на страната. 40% от компанията имат свои развойни центрове или операции. Това са данните от проучването на автомобилния сектор, които бяха представени на срещата.", "date": "2018.02.08", "title": "Плевнелиев: Тръгваме на световна обиколка при големите производители на коли"}
{"url": "https://www.24chasa.bg/novini/article/6705614", "text": "Учени от университета на Аризона установиха, че изригването на супервулкана Тоба преди около 74 000 години не е довело до почти пълното измиране на човечеството, както се смяташе досега, съобщи Лента. Съществуващата хипотеза гласи, че изригването на Тоба на остров Суматра предизвикало застудяване, изхвърляне на сяра в атмосферата и киселинни дъждове, които унищожили растителността в Източна Африка. Били причинени увреждания дори на растителността в Северна Америка. При това огромен пласт вулканични скали покрил Югоизточна Азия, териториите на Китай и Индия. Популацията хора в Африка по онова време намаляла от 100 000 на 10 000 души, т.е. човечеството почти напълно измряло, предава БТА.  Учените изследвали фитолити - вкаменени останки от растения, в седименти на дъното на езерото Малави в Африка. Фитолитите датират от период, който започва 100 години преди изригването на Тоба и приключва 200 години след това природно бедствие. Не били открити значими изменения в състава на растителността, които да свидетелстват за вулканична зима. Специалистите идентифицирали само някои признаци за изчезване на планински растения, които са уязвими при относително малко застудяване. По думите на учените, популациите хора едва ли са били силно засегнати от изригването на Тоба, защото селищата се намирали в подножието на планини, където понижаването на температурата на въздуха вероятно е било незначително. Резултатите от изследването са публикувани в Journal of Human Evolution.", "date": "2018.02.08", "title": "Учени опровергаха мита за почти пълното измиране на човечеството заради \nсупервулкан"}
{"url": "https://www.24chasa.bg/novini/article/6705658", "text": "Разполагащата с ядрен арсенал Северна Корея е „военна сила от световна класа“. Това заяви лидерът на режима в Пхенян Ким Чен Ун на военния парад, посветен на 70-годишнината от създаването на Въоръжените сили на изолираната комунистическа страна, предава АФП. Севернокорейският лидер, който наблюдава бързия напредък в програмите на страната за ядрени и балистични ракети, се обърна към развеселена аудитория на площад „Ким Ир Сен\": „Ние... успяхме да се покажем като военна сила от световна класа\". Само ден преди откриването на Зимните олимпийски игри в Пьончан в Южна Корея, северният й съсед организира мащабен военен парад, който може да бъде проследен на живо в социалната мрежа „Туитър“. От разпространените кадри може да се видят десетки военни превозни средства и войници в конвой. Събитието в Пхенян е свързано с с отбелязването на 70-годишнината от създаването на въоръжените сили на изолираната комунистическа държава. В мащабния военен парад са задействани около 12 000 войници, артилерия и други оръжия. Той се провежда на летище в близост до столицата, съобщиха по-рано медии, позоваващи се на източници от правителствените кръгове в Сеул.", "date": "2018.02.08", "title": "Ким Чен Ун: Северна Корея е военна сила от световна класа"}
{"url": "https://www.24chasa.bg/novini/article/6705651", "text": "Огромна дупка на магистрала в Северна Германия достигна 95 метра дължина и 10 метра ширина, съобщи днес транспортното министерство на провинция Мекленбург - Предна Померания, цитирано от ДПА. Експерти на пътностроителните служби в провинцията очакваха дупката, появила се на магистрала А20 близо до село Трибзеес, да се увеличи, но не можеха да посочат кога, предаде БТА. Първоначално едната лента хлътна с няколко метра, а след няколко седмици се наложи магистралата да бъде затворена и в двете посоки и трафикът да бъде пренасочен по обходни маршрути. Пропадането е причинено от торфено мочурище под трасето, но ескпертите все още не са наясно защо се е появила толкова голяма дупка. Има предположения, че подпорите, използвани при строителството, не са достатъчно силни, че изпълнителите не са били надлежно проверявани или просто, че са направени погрешни изчисления.", "date": "2018.02.08", "title": "Дупка, дълга 95 метра, се появи на магистрала в Германия"}
{"url": "https://www.24chasa.bg/novini/article/6705680", "text": "Бившият гръцки финансов министър Янис Варуфакис иска широка обществена подкрепа за партията DiEM25, която ще бъде учредена през март, съобщава в. \"Катимерини\", цитиран от БТА. Надеждата, достойнството, рационализмът и конструктивното неподчинение отново намират своите корени в Гърция, посочва Варуфакис пред Туитър. Той уточнява, че новата партия ще бъде учредена на 26 март - ден след националния празник на независимостта на Гърция. По думите му формацията ще принадлежи на всички радикали, европейци, патриоти, демократи. Варуфакис уверява, че партията няма да превива глава пред натиска на силните, на големи интереси от страна на банкери, на държавата, на ЕС, и че приносът на всички е много ценен.", "date": "2018.02.08", "title": "Варуфакис иска подкрепа за нова партия"}
{"url": "https://www.24chasa.bg/novini/article/6705685", "text": "\"Обръщаме се към главния прокурор Сотир Цацаров с искане да назначи вътрешна проверка в Районната прокуратура в Шумен. Имаме няколко въпроса: На какво основание Районната прокуратура е разпоредила на МВР Шумен, и то на Противодействие на икономическата престъпност, да води разследване и да изисква от общопартийната контролна комисия на БСП информация за следното: Кои лица са присъствали на делегатски събрания на БСП, кои лица са участвали в общински съвети и членство на хора в партията?\" . Това заяви лидерът на БСП Корнелия Нинова пред журналисти в парламента. \"Питаме господин Цацаров използвана ли е прокуратурата в Шумен за политическа поръчка? Към министъра на вътрешните работи: От кога противодействие на икономическата престъпност не се занимава с корупция, а с разследване кой е член на БСП. Вчера излезе доклада на Международния валутен фонд, че сме на първо място по сива икономика. И икономическа полиция, вместо да се занимава с това, прави цяло разследване кои са членовете на БСП и кои са участвали в нейни партийни форуми\", обясни Нинова. По думите й в последните години се упражнява натиск и насилие над граждани, както и изнудване на малък и среден бизнес. Соцлидерката бе категорична, че се упражнява натиск над инакомислещите и \"ако кажеш нещо срещу властта, върху теб се изсипва цялата държавна машина\". \"Уволняват те от работа, пращат ти НАП, митници и всички държавни служби. В сърцето на Европа по време на председателството цари беззаконие и диктатура. Искаме да кажем на тези хора, че всеки български гражданин, който бъде подложен на това ще има нашата защита с всички законови български и европейски средства, защото това е борба и за свобода на слово, и различно мнение, демокрация и плурализъм\", каза още тя. \"Ето конкретно за какво става дума: член на БСП, който е бил държавен служител е уволнен от служба, заради това, че е бил член на партията. Но не спират дотук и образуват тази проверка, и го обвиняват, че е нарушил закона, който казва, че - държавният служител не може да бъде член на ръководен орган на партията. Нашият ръководен орган е единствено Националния съвет. Този човек не е бил член\", категорична бе шефката на червените. Нинова обясни, че човекът е бил обикновен служител в Комисията по конфликт на интереси и е бил уволнен миналата година. Писмото, в което прокуратурата изисква данните за присъствените листи, членове на партията и лицата в общинските съвети, пък постъпило на 23 януари тази година в партията на социалистите. \"Тоест нарушавайки и заобикаляйки, почват цялото това ровене в партията в Шумен и в София\", посочи Нинова. \"От министъра на вътрешните работи не очакваме сериозна реакция, защото той е политическо лице и изпълнява политическите поръчки на партията, която го е излъчила - ГЕРБ. Очакваме сериозна намеса на главния прокурор и проверка на действията на прокуратурата в Шумен. И отговор - Имало ли е изпълнение на политическа поръчка? Не може държавна машина и независими органи да бъдат ангажирани с мачкане на политически опонент и репресия на граждани, независимо от коя политическа сила са. Ще срещнат нашата категорична съпротива с всички законови средства\", допълни още тя.", "date": "2018.02.08", "title": "БСП: Цацаров да провери  използвана ли е прокуратурата в Шумен за политическа поръчка (Обновена)"}
{"url": "https://www.24chasa.bg/novini/article/6705748", "text": "Нагли крадци атеисти, посегнали на дарения в църква в Троян, бяха разкрити и задържани, съобщават от полицията. След проведени издирвателни мероприятия служители на местното РУП установили двама криминално проявени мъже по подозрение, че те са извършители на кражбата от 20 декември 2017 год. Точно тогава, в навечерието на Коледа, от касата за дарения в Божия храм \"Св. Петка Параскева\", бяха задигнати 2 000 лева. Задържаните са 31-годишен от с. Градежница и 30-годишен от Троян. Работата по случая продължава.", "date": "2018.02.08", "title": "Заловиха крадци, задигнали пари от църква в Троян"}
{"url": "https://www.24chasa.bg/novini/article/6705759", "text": "Кметът на македонската столица Скопие Петре Шилегов е издал заповед за премахването на трите кораба от река Вардар, които бяха поставени по времето на предишния премиер Никола Груевски. Те бяха част от проекта \"Скопие 2014\", който \"антиквизира\" и напълно промени центъра на града. Шилегов е поискал да бъде премахната и основата за \"Панорамното колело\", което трябваше да бъде поставено в река Вардар, предаде  . Премахването на корабите и бетонната основа ще струва около 5 млн. евро. Строителните фирми, които са участвали в градежа, ще трябва да премахнат корабите. Компаниите ще трябва да изчистят и коритото на Вардар, за да няма опасност от нови наводнения.", "date": "2018.02.08", "title": "Кметът на Скопие маха корабите на предишния премиер Груевски от река Вардар"}
{"url": "https://www.24chasa.bg/novini/article/6705796", "text": "Две коли са напълно унищожени при пожари за една нощ. Единият автомобил бил паркиран във варненското село Тополи, другият - в кв. \"Галата\" в морската столица. Първият сигнал е получен около 23.45 часа. Фолксваген, паркиран пред частен дом на ул. \"Тодор Илиев\" в с. Тополи горял като факла. Причината за инцидента е в процес на изясняване. Унищожен е целият автомобил. От огъня е засегнато и пежо, паркирано наблизо, чиято задна част е увредена. Час и половина по-късно пожарникарите били вдигнати по тревога за горящ опел във варненския квартал \"Галата\". В този случай причината за пожара също не е известна. Унищожен е целият автомобил. При двата инцидента няма пострадали хора. Предполага се, че може да става въпрос за умишлени палежи.", "date": "2018.02.08", "title": "Две коли изгоряха за една нощ"}
{"url": "https://www.24chasa.bg/novini/article/6705766", "text": "Служители на Икономическа полиция в Бургас разкриха втори случай на крадец на банкови данни само за месец, съобщиха от Областната дирекция на полицията. Чрез използване на данни от банковата карта на 60-годишен бургазлия, 37-годишният В.Х.  извършил транзакции за сумата от  550 лв. Парите използвал за транзакции в интернет и за залагане в сайтове, обясниха от полицията. При извършено претърсване в дома на В.Х. в  к-с „Меден Рудник” са намерени и иззети вещи и предмети, съотносими към извършено престъпление. Бургазлията направил пълни самопризнания и е задържан за срок до 24 ч. Това е второто криминално престъпление от вида „злоупотреба с чужди платежни инструменти”, осъществено за период от месец и неутрализирано в резултат дейността на служителите от сектор „Икономическа полиция” при ОДМВР  Бургас. Предходното престъпление е заявено в началото на януари  от 59-годишен бургазлия, който установил, че с банковата му карта са извършени неправомерни транзакции в интернет-пространството. След множество оперативно-следствени действия служители на Икономическа полиция локализирали извършителя - Д. С. на 30 г.  от Бургас. Установено е, че той успял да придобие данни за банковата карта на потърпевшия и впоследствие извършил множество залози в интернет-сайтове на стойност 2 500 лв. 30-годишният Д.С. също направил пълни самопризнания,  и по двата случая са образувани досъдебни производства. Междувременно от полицията призовават граждани, потърпевши от подобен род посегателства, да потърсят съдействие и да съобщят в сектор \"Икономическа полиция\".", "date": "2018.02.08", "title": "В Бургас задържаха втори крадец на банкови данни, залагал пари в сайтове"}
{"url": "https://www.24chasa.bg/novini/article/6705797", "text": "Три кораба на НАТО, които понастоящем патрулират в Черно море, ще посетят Бургас в периода от 9 до 11 февруари. Това съобщиха от пресцентъра на Военноморските ни сили. Втората постоянна противоминна група кораби на НАТО (SNMCMG2) под командването на капитан II ранг Джъстин Хайнс от Кралските военноморски сили, ще пристигне в Бургас утре, след като отпътува от Констанца миналата седмица. Групата е в състав от флагмански кораб HMS ENTERPRISE (кораб на Кралските ВМС), TCG AKСAY (кораб на турските ВМС тип минен ловец) и ROS Lupu Dinescu (кораб на румънските ВМС тип миночистач). Корабите провеждат рутинно посещение на пристанището в Бургас, като част от засиленото присъствие на НАТО в Черноморския регион в подкрепа на националния суверенитет чрез колективна отбрана. Планираните дейности за посещението включват официални срещи с местните цивилни и военноморски власти и планиране на допълнителни съвместни учения на море за засилване на оперативната съвместимост с българския флот. Преди посещението си в Бургас групата е патрулирала както в Черно море, така и в Средиземно море, провеждайки учения и операции в целия регион. SNMCMG2 е една от четирите групи кораби, които съставляват морската част на силите за отговор на НАТО и които притежават уменията да гарантират достъпа до морските пътища и пристанища по време на криза. Групите участват в различни многонационални учения и се обучават със съюзниците и партньорите от НАТО, за да подобрят оперативната си съвместимост и да поддържат военните си умения.", "date": "2018.02.08", "title": "Кораби на НАТО пристигат в Бургас"}
{"url": "https://www.24chasa.bg/novini/article/6705764", "text": "Жесток челен удар затвори за часове пътя между Враца и Криводол. Катастрофата станала на прав участък от шосето. Лек автомобил „Сеат кордоба“ с монтанска регистрация е пътувал към Враца, когато по неясни засега причини навлиза в насрещното платно и се удря челно във врачански „Фолксваген“. При удара и двете предници на колите са били напълно смачкани. Тежко ранени са водачите и на двата сблъскали се автомобила и са приети в спешния център на врачанската болница. Полицията вече затвори пътя към Криводол и пътуващите в тази посока ще трябва да използват обиколен маршрут. Тепърва ще се изясняват причините за катастрофата, но според очевидци движението с много висока скорост на мокрия асфалт е причината за челния сблъсък. ", "date": "2018.02.08", "title": "Двама са тежко ранени след челен сблъсък между Криводол и Враца (Обновена)"}
{"url": "https://www.24chasa.bg/novini/article/6706067", "text": "Европейският парламент прие днес резолюция, в която осъди стотиците случаи на задържане на граждани, извършени от турските власти, за да потушат критиката срещу военната офанзива на Анкара в Африн (Сирия). Евродепутатите осъдиха задържането на журналисти, дейци, лекари и други граждани, възразили срещу турската военна намеса в сирийския район под кюрдски контрол. Извънредното положение, обявено след неуспешният опит за военен преврат на 16 юли 2016 г. в Турция, се използва за допълнително потискане на законната и мирна опозиция, се посочва в резолюцията. ЕП настоява за отмяна на извънредното положение, въведено в Турция, за незабавно и безусловно освобождаване на всички задържани за упражняване на свободата си на изразяване на мнение и сдружаване, включително германския журналист Дениз Юджел и четиримата журналисти от вестник \"Джумхюриет\". ЕП призовава за оттегляне на обвиненията срещу финландско-турската гражданка Аяла Албайрак, осъдена задочно, както и за освобождаването на Осман Кавала. Евродепутатите очакват оттегляне на всички обвинения срещу председателя на \"Амнести интернешънъл\" за Турция Танер Кълъч. ЕП настоява Анкара да спазва Европейската конвенция за правата на човека, в която ясно се отхвърля смъртното наказание. В документа се предлага предприсъединителните средства за Турция да бъдат обвързани с условия за подобрения в областта на правата на човека, демокрацията и принципите на правовата държава. Неджми Али (АЛДЕ, България) заяви, че е необходим по-балансиран подход към състоянието на човешките права в Турция. Погрешното възприемане и лошата преценка на фактите могат да създадат доста негативна картина на турското общество. Не трябва да забравяме, че Турция изпълнява основна роля за справянето с бежанската криза чрез предоставянето на убежище на милиони хора. Въпреки че този процес е организиран само въз основа на съвместно изявление на ЕС и Турция, той допринася ефективно за защитата на външните граници на Съюза. Това се наблюдава в Югоизточна Европа и особено в моята страна България, добави той, цитиран от пресслужбата на ЕП. През ноември 2016 г. евродепутатите призоваха за временно замразяване на преговорите за членство с Турция. Разговорите за присъединяване на Турция към ЕС трябва да бъдат прекратени, ако предложените промени в конституцията продължат, тъй като те са в противоречие с изискванията за членство в ЕС, заявиха евродепутатите през юли миналата година.", "date": "2018.02.08", "title": "Европарламентът призова за отмяна на извънредното положение в Турция"}
{"url": "https://www.24chasa.bg/novini/article/6706099", "text": "Европейският парламент прие днес резолюция, в която призова за задълбочена оценка на настоящата смяна между зимно и лятно часово време. Документът бе гласуван с 384 гласа \"за\", 153 \"против\" и 12 въздържали се, предаде БТА. ЕП отчита, че множество проучвания не са успели да стигнат до заключителен резултат, както и че съществуват опасения за човешкото здраве. Затова ЕП призовава Европейската комисия да извърши задълбочена оценка и, ако е необходимо, да представи предложение за промяна. Действащата директива влезе в сила през 2011 г. и предвижда въвеждане и отмяна на лятното часово време съгласувано в ЕС за целите на вътрешния пазар. Превключването на часовника напред-назад води до умора, недоспиване и намалена трудоспособност за много европейци, заяви евродепутатът Момчил Неков (социалисти и демократи), цитиран в съобщение на ЕП. Мярката, въведена у нас през 1979 година, губи своята актуалност и основното си предимство - икономическата полза. Според някои оценки, българинът пести годишно едва между 60 стотинки и левче от тази промяна. Според сектор \"Здравеопазване\" рисковете от катастрофи и здравословни последици са в пъти по-големи. В ЕС ефектът от негативните тенденции се равнява на 131 милиарда евро. Статистиката у нас сочи, че в дните след превъртането на стрелките повикванията към Бърза помощ нарастват с 12 на сто, а инфарктите - със 75 на сто. Време е Европейската комисия в най-кратки срокове да промени директивата за лятното часово време, добави той.", "date": "2018.02.08", "title": "Европарламентът гласува резолюция за лятното часово време, иска преоценка"}
{"url": "https://www.24chasa.bg/novini/article/6706158", "text": "Пловдивският апелативен съд праща на испанските власти българина Коста К. Срещу него има европейска заповед за арест, тъй като е заподозрян в извършване на блудство с малолетно момиче от Валенсия. Това е станало през 2013 г. За това деяние испанският закон предвижда до 10 години затвор. В началото на декември м.г. Коста К. е бил задържан от полицията в Димитровград. Испанските власти са уверили българския съд, че ако бъде доказаната вината на нашенеца и той получи затвор, ще изтърпи наложеното наказание в родината си. Спрямо него е наложена в момента мярка задържане под стража. Решението на пловдивският апелативен съд е окончателно и не подлежи на обжалване.", "date": "2018.02.08", "title": "Предаваме на испански съд българин, блудствал с дете"}
{"url": "https://www.24chasa.bg/novini/article/6706112", "text": "Говорител на Европейската комисия днес не отговори на въпрос дали споделя самооценката на Турция, че е изпълнила изискванията за отпадането на визите за нейни граждани в ЕС. Въпросите, които ЕС и Турция обсъждат, очертават широк кръг. Следващата стъпка по пътя е срещата на 26 март във Варна, добави говорителят, цитиран от БТА.  Турция е изпълнила всичките изисквания на ЕС за визите, заяви вчера говорител на турския президент. Говорителят изрази очакването визите да отпаднат тази година. Председателят на ЕК Жан-Клод Юнкер поясни през януари в София, че отношенията с Анкара не могат да напреднат, докато в турските затвори има журналисти. ЕС настоява също за промени в турския закон за борба с тероризма.", "date": "2018.02.08", "title": "ЕК не потвърди оценката на Турция за изпълнение на отпадането на визите"}
{"url": "https://www.24chasa.bg/novini/article/6705561", "text": "Ниското заплащане в журналистиката е истинската причина покойният Стефан Шарлопов да влезе с летящ старт в бизнеса и да стане един от най-големите инвеститори в икономиката. \"Казвал ми е, че когато бил репортер написва книга за някакво предприятие в Нови Искър за автомобилни гуми - сподели пред \"168 часа\" приятелят му Цветан Лъжански. - Когато им я занесъл да им я покаже, те му дали \"Тогава разбрах, че няма да ме бъде в журналистиката, защото трудът изобщо не се заплаща - обяснил Шарлопов пред Лъжански. - Това бе моментът, когато твърдо реших, че ще се занимавам с бизнес.\" Като журналист преди 1989 г. бил идеален за професията. веднага мина на \"Ти\" и на малко име - разказва човек, който го познава оттогава. - През цялото време се чудех дали да прекъсна разговора или да изчакам поредния му въпрос. Интересуваше се как могат да се правят пари в новата ситуация, как може да се финансира частният бизнес, откъде да се вземат заеми, дали Указ 56 не е само за \"наши\" хора\". Бившият зам.-министър на туризма Бранимир Ботев също се познава с Шарлопов от този период. \"Като журналист имаше подчертан интерес към промените в икономиката - разказа той пред \"168 часа\". - Смяташе, че е крайно време в България да бъде въведен пазарният принцип. Много оптимистично приемаше и Указ 56.\" Когато скъсва с репортерстването, Шарлопов е силно амбициран да успее в бизнеса. той един от малцината, които започнаха от нулата - спомня си приятелят му Цветан Лъжански. - Познавам го от ранните му години, когато бизнесите бяха малки, водеше се битка за всяка стотинка. За всеки лев се преговаряше с банки. Всичко това бе много стресиращо и знам добре, че не е имало никой, който да му даде нещо наготово.\" Лъжански се запознава с Шарлопов в кризисната 1996 г. Тогава банките фалират една през друга, а кабинетът на Жан Виденов не може да овладее кошмарната ситуация. \"Тогава работех в Българо-американския инвестиционен фонд и Стефан искаше да ни привлече за инвеститори в една от фирмите си \"Роял кейк\", като същевременно станем кредитори и на друга негова компания \"Роял потейтос\" - разказва Лъжански. - Тогава той е бил на 35 години, но вече имаше сериозен бизнес опит. от позициите на човек, изградил сам няколко сериозни бизнеса. По това време \"Роял кейк\" вече бе лидер в Източна Европа.\" Вероятно затова Българо-американският фонд става акционер и в компанията му за минерална вода \"Девин\". В този период Шарлопов и Лъжански са почти неразделни, защото фондът вече е акционер в компаниите на бизнесмена. Първото по-сериозно изпитание за тандема идва през 1998 г. с руската криза. По това време основният пазар на \"Роял кейк\" е именно там. \"Стефан е бил само 36-37 г., но много бързо успя да пренастрои цялата фирма, като замести руския пазар с над 30 нови в други страни\", спомня си Лъжански. В този период двамата минават през невероятни трудности. Вероятно затова през 1999 г. Шарлопов кани приятеля си да стане председател на управителния съвет на всичките му фирми. Именно тогава в главите на двамата се заражда фантастичната мечта да продадат \"Роял кейк\" на една от големите компании в света - \"Чипита\". \"Една сутрин Стефан ме повика. Сънувал, че от гръцката компания ще ни се обадят с оферта да ни купят - спомни си Лъжански. - Интересното бе, че в този период ние се опитвахме да влезем на техния пазар за кроасани. Но още по-любопитното е, че 5 дни по-късно ни се обади представител на гръцката фирма с предложение да ни купят.\" \"Стефан имаше огромна интуиция - убеден е Лъжански. - Много детайлно познаваше хората, все едно гледаше през тях. Можеше да прозре от всички варианти кой е правилният.\" Той никога няма да забрави и нестандартния му подход в бизнеса. По време на преговорите с \"Чипита\" възникнала някаква ситуация и собственикът й се извинил, че не може да участва в преговорите. \"Със Стефан си мислехме, че това са някакви тактики - спомня си Лъжански. - Затова той предложи: \"Да идем в Атина и да го видим\". Когато отидохме там, се оказа, че човекът е болен. Въпреки това той ни посрещна, почерпи ни и договорихме всичко. Много приятно беше, когато на тръгване седнахме в едно заведение на летището на Атина. Тогава аз съм бил на 25 години, а Стефан на 35-36 и вече преговаряхме с човек, който управлява бизнес за стотици милиони. Щастливи изпихме по чаша божоле.\" В деня, когато инфарктният договор трябва да бъде сключен, адвокатите на двете страни се скарват. Виждайки това, собственикът на гръцката компания и хората му \"Стефан обаче го догони и успя в последния момент да го убеди, че това е добра сделка - усмихва се Лъжански. - Приключихме я в същия ден. След това двамата станаха приятели.\" Тандемът постига успех и когато започват преговорите за продажбата на \"Девин\". \"Имахме среща с представител на един от най-големите турски холдинги - спомня си Лъжански. - Искаха да купуват. На вечерята бяхме тримата - аз, Стефан и той. Контрагентът ни очакваше, че Шарлопов ще е напрегнат и бе страшно изненадан, когато Стефан извика гайдарите. Разпя се от все сърце и тогава партньорът ни абсолютно сащисан каза: \"Ти си вместо да си притеснен, се радваш на живота.\" Всъщност Стефан бе такъв, живееше от сърце, смело.\" И ако Шарлопов успява да изненада турските кандидат-купувачи, австрийските го изненадват с нестандартния си подход. \"Бяхме готови за суперсложни преговори и имахме сценарий - спомня си Лъжански. - Аз щях да съм доброто ченге, а той лошото. Първо аз влязох при австрийците, а Стефан чакаше в своя кабинет. Започнахме и бях много изненадан, че те на всичко отговаряха с \"ОК\". След 5 минути реших да отида при Шарлопов. Той много притеснен ме попита какво става и аз му казах, че те са съгласни с всичко.\" \"Това е някаква схема, не е възможно\", отговари той. \"Тогава той е бил на 40 г., а аз на 29 и искрено се чудехме каква е целта на австрийците, защо действат така - разказва приятелят му. - Въпреки притесненията и стратегиите ни, партньорите ни наистина се съгласиха с всичко.\" Вероятно защото Шарлопов имал невероятен хъс към добрата сделка. \"Обичаше интересните предизвикателства - спомня си Лъжански. - Искаше да се пребори. Никога няма да забравя невероятното му умение да се концентрира - когато реши нещо, то ставаше. Имаше някакъв тотален фокус върху целта, може да не забележи нищо друго, но ще я постигне.\" Според него едни от най-ценните качества на Шарлопов в бизнеса са, че той е \"Някак знаеше кое е правилното решение и бе супербърз - казва партн-ьорът му. - На повечето хора, когато им хрумне бизнес идея обикновено започват да мислят, да разсъждават, а Стефан вземаше мълниеносни решения. На момента асимилираше и на другия ден започваше да действа.\" Лъжански усвоил от Шарлопов още едно важно умение в бизнеса: \"Аз идвах от инвестиционен фонд, където следиш голямата картина, а той ме учеше, че всеки детайл е суперважен. Примерно следеше в ресторанта дали всички сервитьори са облечени, както трябва, дали нещо не е закачено накриво Забелязваше абсолютно всичко.\" Приятелят му никога няма да забрави и принципа на действие на Шарлопов: \"Беше боец, често казваше: \"Когато има проблем, влизаш в битката и я печелиш.\" И ако в бизнеса е бил лъв, в семейството е бил баща, който обожава децата си.", "date": "2018.02.08", "title": "\"168 часа\": Милионерът Шарлопов тръгнал от 0. Давал на децата си по 5 лева на ден, за да не парадират"}
{"url": "https://www.24chasa.bg/novini/article/6706154", "text": "Dentsu Aegis Network обяви днес резултатите от доклад за Индекса на влиянието на дигиталната икономика върху обществото за 2018 г. (Digital Society Index 2018). Документът за първи път класира държавите на база на нивото, на което са успели да изградят икономика, способна да работи за всички членове на обществото им. Въз основа на проучване на 20 000 души от цял свят и обстойни вторични изследвания, тази изследователска програма оценява различните държави по три основни измерителя на дигиталната икономика: динамика, доверие и за първи път - ангажираност. Последният елемент измерва отношението на хората към способността на цифровите технологии да създават работни места, да решават обществени проблеми и да гарантират, че като цяло положителното им въздействие ще надхвърли негативите от тяхното въвеждане. Разработена съвместно с Oxford Economics и представена на Годишната среща на Световния икономически форум в Давос, програмата предоставя уникална рамка за общественото възприятие на повсеместния дигитален ръст и степента, в която хората са ангажирани с дигиталната икономика. На върха са… Великобритания, САЩ и Китай са начело на Индекса за 2018 г., като демонстрират висока оценка в различни области на изследването. Обединеното Кралство, например, се нарежда на първо място по приобщаване на своите граждани към дигиталната икономика, докато САЩ са лидери по отношение на динамиката на развитие на дигиталния сектор. Индексът отчита, че въпреки първоначалните очаквания, като цяло в световен мащаб, хората не са особено оптимистично настроени за бъдещето на дигиталната икономика. Отразявайки тази тенденция, процентът на „дигитална ангажираност“ от страна на обществото остава по-нисък от 50%. В световен мащаб едва 45% от хората вярват, че дигиталната икономика е заредена с положителна сила. Този процент се различава в различните държави, а от доклада ставя ясно, че по-зрелите икономики са склонни да поддържат по-ниски нива на анжажираност на своите общества. Създаване на дигитална икономика в полза на всички За да бъдат избегнати потенциалните негативни реакции срещу развитието на технологиите и да се осигурят гаранции, че дигиталната икономика ще донесе инкономически растеж и обществен просперитет се изискват действия както от страна на бизнес елита, така и от политиците на всяка страна. Докладът на Dentsu Aegis Network идентифицира три ключови области, на които трябва да се обърне специално внимание: подобряване на дигиталните умения и осигуряване на дигитално образование, обезпечаване на работни места, които да развиват дигитални таланти и повишаване на прозрачността при използването на личните данни. Работните места и уменията на служителите са дефинирани като сериозен проблем, а изследването сочи, че работодателите не успяват да използват пълноценно дигиталните умения на своите служители. Дигиталната икономика има значителни последици и върху брандовете, които трябва да търсят изграждане на доверие чрез по-голяма откритост и същевременно да използват данни, за да сервират максимално уместни послания и съдържание, продукти и услуги, които биха имали положителното емоционално въздействие върху тяхната целева група. В допълнение, докладът прави ключово заключение за значимостта на брандовете да поставят обществената цел в основата на всяко тяхно предложение. Публиката им трябва да разбере ясно как марката допринася за обществото, което от своя страна ще спомогне за изграждането на по-високо доверие в процеса на превръщането им в дигитален бизнес. Посланието, което докладът отправя към големия бизнес е, че компаниите трябва да направят по-голямо усилие, за да демонстрират ползите на дигиталната икономика за обществото и хората, които са част от него, а не единствено икономическите или финансови ползи от припознаването на дигиталната икономика в техните процеси. Достъп до целия доклад за Индекса на влиянието на дигиталната икономика върху обществото за 2018 г. може да бъде  , като през настоящата година ще бъдат представени и доклади за Индекса по различни страни. Повече примери и практичен поглед върху влиянието на дигиталната икономика върху трансформацията на бъдещето и обществото ще бъдат представени в четвъртък, 15 февруари, по време на маркетинговата конференция Dentsu Digital Camp, която се провежда за втора поредна година у нас. Повече информация на ", "date": "2018.02.08", "title": "Dentsu Aegis Network създаде Индекс на влиянието на дигиталната икономика върху обществото"}
{"url": "https://www.24chasa.bg/novini/article/6706146", "text": "\"Ето фактите накратко: един член на БСП или техен активист, пише сигнал до прокуратурата за друг техен активист в Шумен. В сигнала до прокуратурата е написал - моля ви се да проверите вярно ли е това, че другият член кандидатства за експерт в КОНПИ, преди това мой колега, заедно имаме политическа кариера, е излъгал в декларацията си, че не е членувал в БСП. Проверете го това. Ако е така значи той извършва престъпление по чл. 313 от Наказателния кодекс\". Това заяви министърът на вътрешните работи Валентин Радев пред журналисти в парламента. Поводът е днешното изказването на лидера на БСП Корнелия Нинова, която помоли него и главния прокурор да проверят защо Икономическа полиция в Шумен иска от тях данни за членовете на партията, присъствени листа от заседания и лицата в общинските съвети. По-рано днес шефката на червените обяви също, че е бил уволнен един от държавните служители в Комисията по конфликт на интереси, заради това, че е бил член на БСП. \"След сигнала, прокуратурата издава постановление с което задължава МВР, такъв е редът, да извърши тази проверка. Областният директор на МВР взима постановлениието и разпорежда не на който и да е друг, а само Икономическа полиция прави тази проверка - да видят има ли такова невярно съдържание в някой документ и тази декларацията , която се подава. Верен ли е сигналът? В момента извършваме тази проверка. Кого да питаме? Тези неща, които показваше госпожа Нинова - ние сме го направили, за да изпълним постановлението на прокуратурата. Всички, които чуват и мен и нея, нека разберат кой е правият. И така не бива да се поставя под съменение работата на толкова служители на МВР, в случая на шуменската дирекция\", обясни още Радев. Той бе категоричен, че не приема този вид отношение към МВР. \"Ние изпълняваме точно постановлението на прокуратурата. Никъде нямаме грешка дотук. Ако те имат нещо вътрешнополитическо да си го оправят на друго място. Да не обвиняват МВР. Не отговарям за прокуратурата. Виждате по техен сигнал е. Нека тя да попита нейните хора, единият е Георги и другият е Георги. Да ги пита кой е подал сигнал и защо забъркват партията. Може би и тя е подведена\", допълни още той.", "date": "2018.02.08", "title": "В. Радев отговаря на Нинова: В Шумен един активист на БСП е подал сигнал срещу друг"}
{"url": "https://www.24chasa.bg/novini/article/6706152", "text": "Всяко четвърто дете в България отива всяка сутрин на училище със страха и напрежението, че може да му се случи нещо. Това каза психологът Иван Игов в интервю за „Фокус“ във връзка със случаите на агресия и насилие от страна на младежи и мерките за справяне с проблема. „Хубавата новина е, че всъщност ние ставаме по-чувствителни към тези теми. Статистиката показва, че в последните 5-6 години нещата не са се променили. Но лошата новина е, че остават в много висок процент. Тормозът, който е висшата форма на насилие и означава, че едно дете е подложено на насилие поне веднъж седмично, остава висок. В България той е между 25 и 27%, което означава, че всяко четвърто дете отива всяка сутрин на училище със страха и напрежението, че може да му се случи нещо“, обясни Иван Игов. „Това, което е още по-неприятното е, че случаите започнаха да стават по-драматични, включително и убийства, които са извършени от непълнолетни и случаи, които се записват и след това пускат в социалните мрежи. Все повече се повиша процентът на насилието в интернет чрез социални мрежи и мобилна телефония. Така че като цяло бройката на тези случаи не е станала кой знае колко висока, но те започват наистина да стават обществена заплаха, защото много деца отиват на училище със страх, а властите, както и цялото общество сякаш няма механизма да се справи с това“, посочи още той. Психологът отчете, че агресорите започват да се хвалят с това, което правят, без да имат чувството за вина или чувството, че извършват проява, която е в разрес с обществените порядки. „Интернет започва все повече и повече да се превръща в място, където децата се опитват да покажат своята индивидуалност и своето различие. Докато едно време можеше да се похвалиш само на приятелите, на съучениците, сега можеш да се похвалиш на целия свят, когато пуснеш нещо такова. Но липсата на чувствителност към това, че този клип показва мъчение, страдание на друго дете наистина е обезпокоителна тенденция, което означава, че чувството на емпатия, чувството на съпричастност в децата започва да закърнява“, отбеляза Иван Игов.", "date": "2018.02.08", "title": "Психолог: Всяко 4-то дете всяка сутрин отива на училище със страх"}
{"url": "https://www.24chasa.bg/novini/article/6706176", "text": "Поставили сме въпроса за съответствието, като видяхте сериозния обем, в който бяхме комплектовали питането. Заедно с това сме приложили всички получени становища в Народното събрание досега, както положителни, така и отрицателни. Това каза председателят на правната комисия Данаил Кирилов по повод внасяне на питане до Конституционния съд за Истанбулската конвенция. След това сме изложили и нашите аргументи. И така максимално сме представили ситуацията пред конституционните съдии. Изяснили сме споровете, свързани с понятията, и смятаме, че Конституционния съд ще даде най-обективното заключение за Истанбулската конвенция, каза още Кирилов.  Смятам, че са 2 вероятно вариантите - Коституционният съд да приеме, че Истанбулската конвенция съответства на конституцията, т.е. допустима е ратификацията, а вторият - обратното, че Истанбулската конвенция противоречи на конституцията. Не искаме да коментираме на този етап бъдещи евентуални промени в конституцията, заяви председателят на правната комисия.  Вече започна административната обработка на искането и образуването на конституционно дело -№3 ще бъде за 2018 година. Казаха, че цялата преписка ще бъде видима за публиката след повече от не повече половин - един час, допълни той. Нормално е Конституционният съд да изпълнява функциите си, не мога да кажа предходните две дела какъв обхват на спорове решават, но знаете, че съгласно закона Конституционният съд може да бъде питан и от ВАС, и от главния прокурор. Има дела, които с интерес наблюдаваме и от миналата година, които са важни за законодателството, каза още Кирилов.  Надяваме се в рамките на 3 до 5 месеца да имаме произнасяне по въпроса. Това, че ние представяме толкова много становища, не означава, че няма да се състои процедурата по изискване на становища. В този случай съм сигурен, че много ключово ще бъде становището на Министерство на правосъдието и това на външните работи, завърши той.", "date": "2018.02.08", "title": "ГЕРБ внася питане до Конституционния съд за Истанбулската конвенция (Видео)"}
{"url": "https://www.24chasa.bg/novini/article/6706177", "text": "Грипът уби момиченце на 4 години във Враца. Детето било прието снощи по спешност във врачанската болница с много висока температура и гърч вследствие на усложнение от остра вирусна инфекция. След преглед от педиатър момиченцето било настанено за лечение в детското отделение. Късно през нощта обаче състоянието му се влошило и то било преместено в реанимацията. Според лекарите става въпрос за мълниеносно протичаща инфекция, срещу която те се оказали безсилни. По всяка вероятност тя е последващо усложнение от изкаран грип, но това ще бъде окончателно ясно едва след аутопсията на детето. След сигнал на родителите на починалото дете прокуратурата веднага започна проверка. От болницата била иззета цялата документация по случая.", "date": "2018.02.08", "title": "Грип погуби 4-годишно момиче, прокуратурата подхвана случая"}
{"url": "https://www.24chasa.bg/novini/article/6706175", "text": "Сръбският журналист Стефан Цветкович разпространи няколко снимки на лице, за което твърди, че е замесено в убийството на Оливер Иванович, един от лидерите на косовските сърби, отбелязва скопското електронно издание МКД. Цветкович заяви, че е успял да вземе снимките с усилията на свои колеги албанци от Косово. Съвместното им разследване е показало, че лицето на фотографиите е пристигнало в Косово на 12 януари и в деня преди убийството на Иванович е минал 14 пъти пред офиса на партията му „Свобода, демокрация, справедливост“. Журналистът привежда информация, съгласно която за убийството на Оливер Иванович са платени 40 хил. евро. Според Цветкович обаче в него не са замесени нито косовските, нито сръбските власти, предаде \"Фокус\". По-рано в четвъртък източници на електронното издание Gazeta Express от Косовската разузнавателна агенция (КИА) и полицията разкриха, че е известно името на убиеца на председателя на Гражданското движение „Свобода, демокрация, справедливост“ Оливер Ивановски, застрелян на 16 януари 2018 г. в Косовска Митровица. „КИА и косовската полиция разполагат с информация за това кой е натиснал спусъка и мотивите му това убийство\", разкрива източник, който редакцията определя като „надежден“. „Може би те не разполагат с цялата информация, за да разпоредят ареста на предполагаемите извършители, но имат следа. Много е вероятно институциите за сигурност да са информирали политическите лидери, както в Косово, така и в Сърбия, за техните констатации\", подчерта източникът.", "date": "2018.02.08", "title": "Сръбски журналист: За убийството на Оливер Иванович са платени 40 хиляди евро"}
{"url": "https://www.24chasa.bg/novini/article/6706497", "text": "Босненски гражданин е бил изгонен миналата седмица от Австрия по подозрения, че е подготвял терористично нападение в град Грац, предаде Танюг. Новият австрийски министър на вътрешните работи Херберт Кикъл, поемайки поста, обяви въвеждането на ускорена процедура на депортация, която вече дава резултати, предаде БТА. Босненският гражданин Емир Х. бе задържан на 1 декември в център за мигранти, където други обитатели го видели да преглежда на компютър видеозаписи от миналогодишните нападения в Ница и Берлин. На базата на техни свидетелски показания той бе обвинен, че по примера на други терористи е планирал да се вреже с автомобил в тълпата на коледния базар в Грац. След обжалване на решението за задържане в ареста той бил освободен и изпратен със самолет в Баня Лука. Адвокатът му Волфганг Блашич съобщи, че ще обжалва и решението за депортация, като отбеляза, че клиентът му е имал законно разрешение за престой в Австрия.", "date": "2018.02.08", "title": "Изгониха босненец от Австрия, заподозрян, че подготвял терористично нападение"}
{"url": "https://www.24chasa.bg/novini/article/6706555", "text": "„Смяната на часа е едно ненжуно и глупаво позволяване да се открадне от съня ни един час”. Това каза пред   д-р Славчо Славчев, бивш председател на Българското дружество по медицина на съня. Според експерта дори и да се настроим да си лягаме с един час по-рано, трудно ще се настроим към „кражбата” на един час сън. „Със смяната лишаваме мозъка си от възможността да обработи информацията по време на съня. Това се натрупва. Неспалият мозък не си е свършил работата и не може да работи с капацитета, който има. Това е глупав мозък, не е достатъчно умен”, допълни д-р Славчев.", "date": "2018.02.08", "title": "Експерт: Смяната на часа е ненужно и глупаво нещо"}
{"url": "https://www.24chasa.bg/novini/article/6706546", "text": "Въпреки финансовата и бежанската кризи изследванията показват, че Европейският съюз става по-силен, а не по-слаб. Последователните кризи в Европа през последните години може да са разтърсили страните членки, но те не са засегнали връзките в самия ЕС. Това показва последното изследване на Европейският съвет за външна политика (ЕСВП), предаде БТА. Европейският изследователски център от 10 години измерва сближаването в ЕС - желанието на държавите и гражданите на ЕС да си сътрудничат. Последните резултати показват, че през последните 10 години отделни държави са станали по-изолирани, но общото равнище на сближаване - \"лепилото\", което държи ЕС заедно - се е увеличило EU Cohesion Monitor 2018 на ЕСВП създава уникален профил на сближаване за всяка държава-членка на ЕС. Индексът съчетава 32 фактора, получени от официални източници като Евробарометър или Индекса на социалната справедливост, за да се създаде набор от десет показателя за измерване на сближаването в ЕС. Индексът оценява както структурните отношения между държавите и институциите на ЕС, така и индивидуалното ниво на свързване на обществата. Резултатите Лекото увеличение на цялостното сближаване между 2007 и 2017 г. е отчасти продукт на бързата икономическа интеграция на по-новите страни-членки в Централна и Източна Европа. Повечето държави-членки на ЕС печелят от повишаването на индивидуалното сближаване; тяхното население се чувства все по-европейско по отношение на споделените езици, преживявания и нагласи. Изключенията от това правило са Гърция, Италия, Франция, Полша, Унгария и Испания. Най-голямо безпокойство е Италия, чийто комбиниран спад в структурното и индивидуалното сближаване (-1,7 пункта) е най-голям сред държавите ЕС. Тя се е превърнала от една от най-проевропейските държави в една от най-недоволните в Европа. С приближаването на изборите и популистките партии борещи се срещу Брюксел и Берлин, профилът на кохезията на Италия се приближава все по-близо до този на Обединеното кралство, което наскоро гласува да напусне Съюза. Седем от деветте страни, които са увеличили структурното и индивидуалното си сближаване, се намират на изток. Полша и Унгария са извън водещата тенденция с намалено индивидуално сближаване, което е особено засегнато от намаляващия показател за ангажираност. Този показател отразява ефективността на евроскептичните и анти-европейските партии, както и избирателната активност на националните и европейските избори. Изглежда има ясна връзка между кризата с бежанците и бурята в подкрепа на популистките партии в цяла Европа, които играят със страховете около миграцията и нейното въздействие върху европейските общества. Ефектът от това е ясно видим в показателя за ангажираност в цяла Европа, но досега той имаше много малко въздействие върху цялостното сближаване на ЕС, измерено по индекса на ЕСВП. \"ЕС е много по-устойчив, отколкото таблоидните заглавия биха искали вие да мислите, а кризата с бежанците няма да доведе до рухването на Европейския съюз в скоро време. От резултатите обаче можем да видим, че кризите оказват влияние върху ангажираността на гражданите. Ако искаме да защитим и укрепим Европейския съюз, това е мястото, където трябва да се съсредоточим. Ако искаме хората да бъдат ангажирани и да подкрепят Европейския съюз, трябва да се наблегне не върху институционалната интеграция и финансовите трансфери между държавите, а върху това гражданите да могат да се свързват по-пряко, например чрез програми за обмен или премахването на таксите за роуминг.\", каза авторът на проучването Йозеф Янинг.", "date": "2018.02.08", "title": "Европейският съвет за външна политика: Връзките между европейските общества са все още силни"}
{"url": "https://www.24chasa.bg/novini/article/6706584", "text": "Председателят на Европейския съвет Доналд Туск приветства сформирането на нова управляваща коалиция под ръководството на германския канцлер Ангела Меркел и нарече това \"добра новина\", предаде Ройтерс. \"Сега е време да изградим всеобхватна паневропейска Голяма коалиция за един амбициозен бюджет, едно мъдро управление на миграцията и една по-добра Еврозона\", написа Туск в Туитър, правейки по този начин паралел между германските коалиционни разговори и европейските политики, предаде БТА. \"Може би ние ще можем да постигне това също за пет месеца\", допълни Туск, визирайки шеговито това, че на Германия й бяха нужни пет месеца след изборите да сформира ново правителство. В Париж френският държавен секретар към министъра за Европа и външните работи Жан-Батист Льомоан заяви, че сформирането на нова голяма коалиция в Германия е добра новина за френския президент Еманюел Макрон, предаде Франс прес. \"Наистина е много добра новина това, че нашите германски приятели намериха пътя към споразумението за управление, защото ние имаме нужда от солидни партньори, които да бъдат отново инициативни\", каза френският представител. Той допълни, че проектът на Макрон за обновяване на ЕС, за общ бюджет и за министър на финансите на еврозоната е намерил благоприятен отзвук в разговорите между социалдемократите и консервативния блок на Меркел. В коалиционното споразумение между консерваторите и социалдемократите се изразява подкрепа за идеята за бюджет на еврозоната за общи инвестиции. Преди това месеци наред консерваторите на Меркел си правеха оглушки по този въпрос.", "date": "2018.02.08", "title": "Доналд Туск приветства коалиционното споразумение в Германия"}
{"url": "https://www.24chasa.bg/novini/article/6706585", "text": "Ямболски окръжен съд задържа под стража съобщиха от прокуратурата. На 54-годишния Рамазан О. е повдигнато обвинение, че на 6 февруари след предизвикано пътно транспортно произшествие в района на бензиностанция в ямболското село Окоп е предложил подкуп от 100 евро на полицаите, за да не извършат проба за алкохол с дрегер. При инцидента турският водач нарани и служител на бензиностанцията. От прокуратурата съобщиха, че съдът е задържал обвиняемия за постоянно в ареста, защото има опасност да се укрие или да извърши друго престъпление.", "date": "2018.02.08", "title": "Задържаха за постоянно в ареста турския шофьор, предложил подкуп на полицаи"}
{"url": "https://www.24chasa.bg/novini/article/6706612", "text": "Сливенският окръжен съд задържа под стража мъж за умишлено убийство, съобщиха от Окръжната прокуратура, по чието искане е взета мярката. 62-годишният Стоян Т. от Кермен е обвинен, че на 4 февруари умишлено умъртвил 55-годишна жена. Според прокурора обвиняемият може да се укрие или да извърши друго престъпление. Определението на Окръжния съд в Сливен подлежи на обжалване пред Апелативния съд в Бургас.", "date": "2018.02.08", "title": "Съдът в Сливен задържа под стража 62-годишен, обвинен в убийство на жена"}
{"url": "https://www.24chasa.bg/novini/article/6706613", "text": "Тайландската столица Банкок, популярна туристическа дестинация, днес бе обвита в гъст смог и храмовете и небостъргачите едва се виждаха, предадоха световните агенции. Службата за контрол на качеството на въздуха каза, че концентрацията на фини прахови частици във въздуха е почти двойно повече в сравнение с нивата, смятани за безопасни. Индексът за качеството на въздуха в Банкок днес бе 203. По принцип стойностите между 201 и 300 означават, че въздухът е много нездравословен, докато стойностите между 0 и 50 показват, че въздухът е чист, предаде БТА. Според природозащитници ситуацията е необичайна и причина за смога е натовареният автомобилен трафик в града. \"Грийнпийс\" дори говори за безпрецедентна криза. В Банкок има 9,8 милиона превозни средства, което е около четири пъти повече от капацитета на столичните пътища, показват официални данни.", "date": "2018.02.08", "title": "Гъст смог обви тайландската столица Банкок"}
{"url": "https://www.24chasa.bg/novini/article/6706648", "text": "Руският опозиционен лидер Алексей Навални публикува разследване, в което се твърди, че член на руското правителство е получил разточително гостоприемство от милиардера Олег Дерипаска, който е бил свързван с бившия шеф на предизборния екип на Доналд Тръмп, Пол Манафорт, предаде Асошиейтед прес, цитирана от БТА. Публикуваното днес разследване на Навални се опира на разказ в социалните мрежи на жена, която твърди, че е имала интимна връзка с Дерипаска. Жената, която се представя като Настя Рибка, е написала книга за работата си като компаньонка. Тя заяви в интервю за руската телевизия миналата година, че е била наета от модна агенция да прекара време на яхтата на Дерипаска. През 2016 г. Рибка пусна в интернет няколко видеоклипа, на които се вижда Дерипаска на яхтата му в разговор с руския вицепремиер Сергей Приходко. В един от разговорите обяснява на жената защо отношенията между Русия и САЩ са толкова лоши. Навални се позовава на официални данни, според които Приходко е прекарал няколко дни на яхтата и е бил закаран там с частния самолет на Дерипаска. По-рано фондацията на Навални публикува документи, в които се казва, че Приходко, който е държавен служител без съществени лични средства, притежава луксозно имение в предградие на Москва.", "date": "2018.02.08", "title": "Навални обвини руски министър във връзки с милиардера Дерипаска"}
