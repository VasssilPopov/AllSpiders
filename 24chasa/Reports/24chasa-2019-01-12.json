{"url": "https://www.24chasa.bg/novini/article/7241660", "text": " За мен бе удоволствие да присъствам на церемонията за откриване домакинството на Пловдив като Европейска столица на културата 2019-а. Това написа министър Николина Ангелкова във фейсбук. \"Първият български град, удостоен с тази титла, е и най-старият жив град в Европа. Той ще събере хиляди творци от страната и Стария континент за над 500 събития, фестивали, експозиции, концерти, за да покаже през света непреходността на българското историческо наследство и богатството на нашите изкуства. Близо 2 млн. туристи се очаква да посетят града. На добър час!\", написа още тя.", "date": "2019.01.12", "title": "Ангелкова: Близо 2 млн. туристи се очаква да посетят Пловдив. На добър час!"}
{"url": "https://www.24chasa.bg/novini/article/7241600", "text": "Коалиционните партньори в гръцкото правителство Алексис Ципрас и Панос Каменос ще се срещнат утре в 10.30 часа местно време, съобщи агенция МИА, като се позова на гръцки медии. Ципрас разговарял днес с Каменос и го поканил да се срещнат утре сутринта, предаде БТА. Няма официално потвърждение на утрешната среща, на която коалиционните партньори трябва да разговарят за бъдещото си сътрудничество в правителството. По-рано гръцките медии съобщиха, че според информации от партията Независими гърци срещата е насрочена за понеделник. Лидерът на Независими гърци Панос Каменос вчера не получи съгласието на парламентарната си група, която отхвърли искането му за оттегляне на партията от гръцкото правителство. Само двама депутати от партията подкрепили лидера за оттегляне на министрите, с което би се разпаднала управляващата коалиция. Каменос не пожела да направи изявление сред срещата, но написа в Туитър, че единственото разногласие във функционирането на правителството било името на Македония.", "date": "2019.01.12", "title": "Гръцки медии: Алексис Ципрас и Панос Каменос ще се срещнат утре"}
{"url": "https://www.24chasa.bg/novini/article/7241606", "text": "Президентът на САЩ Доналд Тръмп изсипа днес куп ругатни по адрес на бившия директор на ФБР Джеймс Коми след нови разкрития на в. \"Ню Йорк таймс\" за разследване, започнало през 2017 година за това дали Тръмп работи за интересите на Русия, предадоха Франс прес и ДПА. Федералната полиция започнала разследването дни, след като президентът уволни бившия директор на ФБР през май 2017 година, предаде БТА. Според вчерашна публикация на \"Ню Йорк таймс\" ФБР било обезпокоено от поведението на Тръмп след уволнението на Коми и започнало разследване дали президентът работи за Русия против интересите на САЩ - съзнателно или несъзнателно. В поредица публикации в Туитър тази сутрин Тръмп нарича Коми \"пълен боклук\", \"покварено ченге\" и \"лъжец\". Според \"Ню Йорк таймс\" разследването на федералната полиция бързо се сляло с това на специалния прокурор Робърт Мълър по подозрения в тайно сътрудничество между Москва и екипа на предизборния щаб на републиканския кандидат-президент през 2016 година. В разследването на ФБР имало една част по линия на контрашпионажа и друга, свързана с престъпна дейност. По въпроса от сферата на контрашпионажа трябвало да се установи дали милиардерът съзнателно или несъзнателно е работил за Москва, докато разследването за престъпление било свързано с уволнението на Джеймс Коми, посочва изданието, като уточнява, че не знае дали в момента продължават проверките във връзка с контрашпионажа. Според \"Ню Йорк таймс\" ФБР имало подозрения за евентуални връзки на Тръмп с Москва още през предизборната кампания през 2016 година, но не започнало разследване до уволнението на Коми, който отказал на президента да прояви вярност към него и да сложи край на първите разследвания за евентуален таен сговор с Русия. В отговор на запитване от АФП, ФБР не пожела да коментира информацията. Лично засегнат, самият Джеймс Коми отвърна с обикновено послание в Туитър, цитирайки думите на бившия президент Франклин Рузвелт: \"Искам да съдите за мен по враговете, които съм си създал\".", "date": "2019.01.12", "title": "Тръмп разярен от нови разкрития за връзките му с Русия"}
{"url": "https://www.24chasa.bg/novini/article/7241617", "text": "Хиляди пловдивчани и гости на града, които присъстваха на спектакъла, имаха затруднения с телефонните връзки и интернета. Униформен обясни, че е направена мощна защита срещу възможни терористични атаки, което е и причината за лошата комуникация.  Спектакълът по случай откриването на столицата на културата приключи току-що с песента \"Излел е Дельо хайдутин\", изпълнена от Валя Балканска и нейния гайдар Петър Янев. Небето над Пловдив бе озарено от пищна 10-минутна заря. В момента шоуто продължава с немския диджей Шилер, който стартира европейското си турне от Пловдив. Той ще продължи да забавлява присъстващите до 22 часа.", "date": "2019.01.12", "title": "Телефони и интернет блокираха в Пловдив"}
{"url": "https://www.24chasa.bg/novini/article/7241642", "text": "За шеста поредна вечер жителите на пловдивското село Войводиново излязоха на протест, предаде  Те настояват за премахването на незаконните постройки от ромската махала. Въпреки започналото преди дни събаряне на къщите, хората продължават да провеждат мирни демонстрации.                                                                                                                                                                                                                                                                                                                       ", "date": "2019.01.12", "title": "Шеста вечер на протести във Войводиново"}
{"url": "https://www.24chasa.bg/novini/article/7241656", "text": "Двама души загинаха в Източна Германия, след като самолетът им се разби днес следобед, предаде ДПА. Инцидентът е станал в област Меркиш - Одерланд, провинция Бранденбург, уточни полицията. Самолетът е излетял около 11 часа сутринта местно време от Щраусберг в покрайнините на Берлин, предаде БТА. Допълнителна информация за момента няма.", "date": "2019.01.12", "title": "Двама загинаха в самолетна катастрофа в Източна Германия"}
{"url": "https://www.24chasa.bg/novini/article/7241658", "text": "Съединените щати приветстват гласуването в парламента на Македония в подкрепа на смяната на името на страната, което ще й позволи да заеме своето законно място в НАТО и в Европейския съюз. Това заявява в разпространено днес комюнике държавният секретар на САЩ Майк Помпейо, цитиран от ТАСС. \"Лидерите на Македония показаха далновидност, мъжество и упоритост в стремежа да бъде решен спорът за името на страната, което сега ще позволи на Македония да заеме своето законно място в НАТО и ЕС като Република Северна Македония\", се казва в съобщението, цитирано от БТА. Вчера македонският парламент гласува с 81 гласа от общо 120 депутати за внасяне на поправки в конституцията, според които името на страната се променя от Република Македония на Република Северна Македония.", "date": "2019.01.12", "title": "Помпейо: Смяната на името на Македония ще й позволи да заеме законното си място в НАТО и ЕС"}
{"url": "https://www.24chasa.bg/novini/article/7241461", "text": "Заместник-министърът на вътрешните работи на Косово Изми Зека заяви днес, че след въвеждането на митата от 100 процента върху стоките от Сърбия и Босна и Херцеговина косовските власти са подготвили допълнителни санкции срещу Белград, които ще се отнасят до автомобилите от Сърбия, предаде Танюг. \"Категоричен съм по въпроса, че освен митата трябва да се наложат мерки и за автгомобилите. Вече сме подготвили цялата необходима документация за забрана за движение на автомобили от Сърбия\", каза Зека в интервю за прищинския сайт \"Икономика онлайн\", цитиран от БТА. Зека, който е и член на ръководството на управляващата Демократическа партия на Косово, каза, че партията е била инициатор на въвеждането на митата от 100 процента и че има последователна позиция по този въпрос.", "date": "2019.01.12", "title": "Косово се готви да забрани движението на автомобили от Сърбия"}
{"url": "https://www.24chasa.bg/novini/article/7241467", "text": "Осемнайсетгодишната саудитка Рахаф ал Кунун, която избяга от семейството си и се страхува за живота си, ако бъде депортирана, пристигна в Канада, където получи убежище, предадоха Ройтерс и Асошиейтед прес. Застанала до Рахаф ал Кунун министърът на външните работи на Канада г-жа Кристия Фрийланд заяви днес на летището в Торонто: \"Това е една много смела нова гражданка на Канада.\" Премиерът Джъстин Трюдо каза, че Канада ще приеме Рахаф ал Кунун като бежанка, слагайки край на драматична седмица, в която тя избяга от семейството си, докато беше в Кувейт и след това пристигна в Банкок. Там тя се барикадира в хотелска стая на летището, за да не бъде депортирана от местните власти. Нейният случай привлече общественото внимание, след като тя започна кампания в социалните мрежи за получаване на убежище, предаде БТА. Рахаф ал Кунун отказа да се срещне с брат си и баща си, които пристигнаха в Банкок, за да се опитат да я върнат в Саудитска Арабия. Тя взе полет на Корейските авиолинии от Банкок за Сеул вчера, откъдето излетя за Торонто.", "date": "2019.01.12", "title": "Младата саудитка, избягала от семейството си, пристигна в Канада (Снимки)"}
{"url": "https://www.24chasa.bg/novini/article/7241476", "text": "Премиерът на Албания Еди Рама обяви, че границата с Косово ще бъде отворена напролет на принципа на Шенген, съобщава прищинският вестник \"Коха\". \"Това, което ще направим, е много просто. Приехме целия шенгенски режим, преведен от начало до край, той премина през много подробен технически процес между вътрешните министерства на двете страни, за да бъдат гарантирани всички параметри на сигурността и свободата на движение, без да се поставят под въпрос които и да са гарантирани стандарти, които им даваме като страна, която има полза от либерализирането на визовия режим\", каза Рама на традиционния прием за акредитираните в Тирана дипломати, предаде БТА. По-рано Рама каза, че иска граници на принципа на Шенген и с Македония и Гърция, припомня агенция МИА.", "date": "2019.01.12", "title": "Премиерът на Албания: Границата с Косово ще бъде отворена напролет на принципа на Шенген"}
{"url": "https://www.24chasa.bg/novini/article/7241481", "text": "Започна откриването на спектакъла \"Пловдив - европейска столица на културата\". В шоуто “Ние сме всички цветове” участват 1500 души, които ще се качат на специалната кула сцена, издигната в центъра - на пространство на бул. “Цар Борис III Обединител” и бул. “Мария-Луиза”. Конструкцията е с височина 30 м, осигурява видимост от 360 градуса и тежи 200 тона заедно с изпълнителите. Тя е на 6 нива, но заради мерки за сигурност изпълнителите ще бъдат на 5 от тях. Съоръжението е с два подиума с дължина 100 м. Конструкцията е опасана с 350 осветителни тела, на нея са монтирани 360-градусови екрани. Артистичен директор на спектакъла е Свен Сьорен Байер, а режисьор Питър Брикс. Хореограф е Лидия Клемент, а костюмите са на Педро Рихтер. Програмата е разделна на няколко сегмента и съчетава традиционни български изпълнения и модерни съвременни технологии. Начало на шоуто ще сложи Теодосий Спасов. В концерта ще се включат над 200 кукери от Пловдивския регион, 22-ма млади актьори от националната гимназия за сценични и екранни изкуства в града, ансамбъл “Тракия”, 200 хористи, 20 гайдари, както и възпитаници на Академията за музикално и танцово изкуство, които ще свирят на лазерни арфи. На сцената ще се качат и 1000 доброволци от Пловдив. В концерта ще се включат и 150 деца от спортното училище. Спектакълът ще завърши със заря и изпълнение на Валя Балканска и нейния гайдар Петър Янев. След това започва шоуто на немския диджей Шилер. Очаква се над 30 000 души от страната и чужбина да гледат на живо откриващото събитие.", "date": "2019.01.12", "title": "Пловдив стана столица на културата с уникално шоу"}
{"url": "https://www.24chasa.bg/novini/article/7241489", "text": "РИОСВ Бургас е направила проверка по-рано днес на   след сигнал в социалните мрежи, че са разорани пясъчни дюни, защитени от закона. Пръв сигналът пусна музикантът Васил Гюров на страницата си във фейсбук. \"Така изглеждат днес, защитените дюни на к-г Смокиня! Много удобно - през януари. Единствения коментар: ИЗМЕТ !!!\", написа музикантът. „Ние получихме сигнал от медиите и веднага направихме проверка. Гледката беше ужасяваща. Разровена е около 300 кв.м. площ, ясно личи, че е използвана техника, изкопано е надълбоко“, каза пред 24 часа шефката на РИОСВ Бургас Тонка Атанасова. Екоинспекторите огледали мястото в събота по обед, но от извършителя нямало и следа. Копано е на един от най-красивите плажове по Южното Черономорие, точно срещу коплекса „Грийн Лайф“. „Би било добре освен в социалните мрежи хората да подават сигнали и до институциите. Може би, ако бяхме информирани по-навреме, щяхме да стигнем до конкретния виновник. Мястото попада в защитената територия „Пясъчни дюни Каваци“, каза още Тонка Атанасова. В понеделник ще бъде извършена нова проверка, ще бъдат потърсени и наемателите на ивицата. Ако се окаже, че разораните пясъчни дюни са в тяхна територия и не се открие конкретен извършител, то санкционирани ще бъдат плажните наематели, обясниха от РИОСВ Бургас.", "date": "2019.01.12", "title": "РИОСВ Бургас за разораните дюни на къмпинг \"Смокиня\": Ужасна гледка!"}
{"url": "https://www.24chasa.bg/novini/article/7241496", "text": "Тази нощ в македонския град Пробищип кола Мерцедес с български регистрационни номера, управлявана от 29-годишен жител на Пробищип, е излетяла от пътя, като при това се е ударила в четири паркирани коли, три коли Голф и една Опел Корса, предаде БТА. Шофьорът получил тежки наранявания и с кола на бърза помощ бил откаран в болницата в Пробищип, а след това в болницата в Щип за оказване на лекарска помощ, съобщава сайтът Прес 24.мк. ", "date": "2019.01.12", "title": "Кола с български номера се заби в четири паркирани коли в македонския град Пробищип"}
{"url": "https://www.24chasa.bg/novini/article/7241535", "text": "Хиляди протестираха днес в Лондон, вдъхновени от френското протестно движение на \"жълтите жилетки\", призовавайки за край на мерките за икономии и нови общи избори във връзка с предстоящото излизане на Великобритания от ЕС, предадоха ДПА и Асошиейтед прес. Политици и профсъюзни лидери от цялата страна дойдоха, за да се включат в протеста срещу икономиите, в който участваха между 5000 и 10 000 души по оценка на организаторите, предаде БТА. Облечени в жълти жилетки и с надписи на гърба \"Великобритания е съсипана\" хората протестираха в Лондон с искане политиците да обърнат внимание на техните трудности, а не да се занимават само с излизането на Великобритания от ЕС. Драстичните мерки за икономии и Брекзит разделиха нацията според организаторите. Откакто торите са на власт бездомните се увеличиха над два пъти, каза Стив Търнър от синдиката Юнайт (Unite). Той допълни, че националната здравна система, социалните грижи и училищата са в пълен безпорядък. Сблъскваме се с правителство, което няма никаква представа за всекидневните страхове и притеснения на повечето хора в страната, отбеляза той. Представители на френските \"жълти жилетки\" също пристигнаха в Лондон. Всички европейски страни трябва да се присъединят към тази битка срещу мерките за икономии, заяви Ерик Симон. Протестното движение на \"жълтите жилетки\" във Франция започна в средата на ноември. Първоначално то бе насочено срещу планирано повишаване на данъците върху горивата, но постепенно прерасна в протест срещу правителството на президента Еманюел Макрон.", "date": "2019.01.12", "title": "Хиляди протестираха с жълти жилетки и в Лондон срещу мерките за икономии (Снимки)"}
{"url": "https://www.24chasa.bg/novini/article/7241558", "text": "Почетен знак от името на Европейската комисия връчи току-що на кмета на Пловдив Иван Тотев еврокомисарят по цифрова икономика и общество Мария Габриел. \"Горда съм, че Пловдив е първият български град, който ще е столица на културата на цяла Европа и това е напълно заслужено. Тук се преплитат по невероятен начин минало, съвремие и стремеж към едно по-добро бъдеще\", каза Мария Габриел. Кметът на града Иван Тотев от своя страна заяви, че днес е велик ден, който дава началото на вълнуваща година. \"Пловдив е най-старият жив град в Европа. Наричан е майка на градовете, люлка на българското възраждане, икономически хъб на България\", посочи в словото си Тотев. Той благодари на хората, които са направили възможен избора на града за столица на културата. \"Очаква ни една незабравима година със стотици събития\", завърши градоначалникът. Спектакълът започна току-що, като началото бе дадено от Теодосий Спасос с изпълнение на кавал, а в момента танцуват кукери.", "date": "2019.01.12", "title": "Пловдив с почетен знак от Европейската комисия (Снимки)"}
{"url": "https://www.24chasa.bg/novini/article/7241553", "text": "Гръцки прокурор нареди днес разследване на предполагаеми заплахи срещу депутати заради името на съседна Македония, предаде Ройтерс, позовавайки се на съдебен източник. Македонският парламент гласува вчера промяна в конституцията за преименуване на страната на Република Северна Македония съгласно споразумението с Гърция, целящо да се сложи край на 27-годишния спор за името. Македония ще започне да използва новото си име едва след като парламентът в Атина ратифицира споразумението, предаде БТА. Заповедта за предварително разследване е издадена, след като два гръцки сайта съобщиха, че депутати са получили заплашителни съобщения да гласуват против споразумението. Проверката трябва да установи дали има злоупотреба с лични данни или склоняване към извършване на престъпление, посочи съдебният източник.", "date": "2019.01.12", "title": "Гръцки прокурор нареди разследване на предполагаеми заплахи срещу депутати \nзаради името на Македония"}
{"url": "https://www.24chasa.bg/novini/article/7241376", "text": "Съединените щати са оптимисти относно възможността сирийските кюрди да бъдат защитени въпреки американското изтегляне от Сирия и гарантират на турците \"правото да защитават страната си от терористите\", заяви днес в Абу Даби американският държавен секретар Майк Помпейо, цитиран от агенция Франс прес. Убедени сме във възможността да бъдат постигнати тези две цели, каза Помпейо пред журналистите, които го придружават в обиколката му в Близкия изток. Помпейо разговаря днес по телефона с турския външен министър Мевлют Чавушоглу, предаде БТА. Помпейо каза също, че изтеглянето на американските войски от Сирия е \"тактическа промяна\" и тя не променя военния капацитет на САЩ, които се противопоставят на Ислямска държава и на Иран, допълва Ройтерс. \"Режимът на Мадуро е нелегитимен и САЩ усърдно ще работят за възстановяване на демокрацията в тази страна\", заяви още Помпейо. \"Много се надяваме, че ще можем да бъдем благотворна сила, която да позволи на региона да се обедини за постигане на това\", каза държавният секретар, който е на обиколка в Близкия изток.", "date": "2019.01.12", "title": "Помпейо: САЩ гарантират на Турция правото да защитават страната си от терористите"}
{"url": "https://www.24chasa.bg/novini/article/7241381", "text": "Отхвърлянето на пакета „Мобилност“ в транспортната комисия на Европейския парламент по-рано тази седмица е по-скоро положително, защото в противен случай щеше да има негативно решение за българските превозвачи, каза пред   евродепутатът Андрей Новаков. „Той за пореден път бе отхвърлен. А това е силен аргумент той да бъде отложен за неопределено време напред…“, каза той в предаването „Събота 150“ на програма „Хоризонт“. И изрази надежда това неопределено време да е отвъд този мандат на Европарламента и на Еврокомисията, които изтичат по-късно тази година. „Тогава при различни съотношения на мнозинствата бихме могли да имаме по-добри шансове отколкото в момента. Сега е много трудно да бъде постигната каквото и да е споразумение“, каза Новаков. Пакет „Мобилност“, който бе отхвърлен в четвъртък се състои от три доклада, които са неразделни един от друг, поне подходът досега бе такъв, обясни евродепутатът. Бяха отхвърлени два от докладите. Единият - за командироването на международните шофьори и този, който регулира почивките в кабините. „Единственият който успя да събере мнозинство и да мине бе за каботажа, който съдържаше вредните текстове за връщането на камиона“ в страната на произход на всеки 4 седмици, каза Новаков. Той посочи, че според тълкования с негови колети той не може да се разглежда самостоятелно от другите два, но добави ,че се чака становището на правната комисия. „Това е една от разпоредбите (за връщането на камиона), които ще падне в съда, защото е непропорционална“, прогнозира Новаков. Той нарече „доста тревожни“ други разпоредби – за това колко време може един шофьор да бъде командирован, за това може ли да ползва кабината или не, трябва ли да се прибира в страната на произход или не, които бяха отхвърлени за пореден път. „Чисто политически не виждам колегите с какви очи ще го поднасят, под какви ли не процедурни хватки до края на този мандат да бъде разгледан“, каза Новаков.", "date": "2019.01.12", "title": "Андрей Новаков: Пакет „Мобилност“ да бъде отложен за неопределено време"}
{"url": "https://www.24chasa.bg/novini/article/7241397", "text": "Испанска туристка е загинала при  , съобщи пред Франс прес източник от испанското министерство на външните работи. Жената, която била на екскурзия в Париж със съпруга си, получила тежки наранявания и починала в болницата, уточнил източникът. Съпругът й не е пострадал. По-рано днес парижката прокуратура съобщи, че в резултат на експлозията са загинали двама пожарникари, десет души са тежко ранени, а 37 са с по-леки наранявания. Експлозията стана сутринта в сграда на улица \"Тревиз\" недалеч от Парижката опера, в Девети район на френската столица. На приземния етаж на сградата се намират пекарна и ресторант, където пожарникарите се бяха отзовали по сигнал за изтичане на газ.", "date": "2019.01.12", "title": "Испанското външно: Испанска туристка е загинала при взрива в пекарна в Париж"}
{"url": "https://www.24chasa.bg/novini/article/7241408", "text": "Остава малко повече от час до началото на откриващия спектакъл за столица на културата. В момента в града е адски студ, вятърът създава усещане за много ниски температури. До централната поща се изви опашка за топъл чай, който раздават доброволци. Всички участници и публика са в трескаво очакване за старта на събитието. Много от пловдивчани побързаха да влязат по-рано през пропусквателните пунктове, за да си вземат безплатни одеяла и шалове с логото на културната столица. В крайна сметка се върнаха, тъй като се разбра, че ще бъдат раздавани след 18 часа.", "date": "2019.01.12", "title": "Адски студ в Пловдив, раздават чай на главната улица (Снимки)"}
{"url": "https://www.24chasa.bg/novini/article/7240376", "text": "      Кметовете в страната с решение на правителството от онзи ден вече ще могат да получават заплати, равни на министерските – по 4600 лв. Със същото решение заплатите на топчиновниците по министерствата също могат да стигнат министерските, макар и само на избрани високи длъжности – главни секретари и шефове на дирекции. В държавата обаче има още приблизително около 150 други висши управленци, чието възнаграждение е от това на министър-председателя. А на някои от тях – дори от заплатата на президента. Проучване на “24 часа”, което може и да е непълно, показа, че такива високи заплати се получават и в много регулаторни органи. По-високи са заплатите например на Председателят на Конституционния съд получава месечно възнаграждение, равно на средноаритметичното месечно възнаграждение на президента на републиката и на председателя на Народното събрание. Т.е. в момента той се разписва срещу около 6000 лв. месечно. Това е обаче минимумът, в който не влизат класовете за прослужено време. По закон президентът на републиката взема две депутатски заплати месечно, което в момента прави 6858 лв., а председателят на парламента – с 55% над депутатската заплата, което е 5143 лв. Заплатата на министър-председателя е с 5 процентни пункта по-ниска от тази на парламентарния шеф, тъй като той взима с 50% над депутатската заплата. Разбира се, и тъй като президентът и премиерът само заради дългия си трудов стаж получават още приблизително по 60% към заплатите си, което прави президентската например над 10 хил. лв. месечно. Премиерската е някъде към 8000 лв. Но според Закона за Конституционния съд заплатата на председателя на този орган се получава не от реалното възнаграждение на президента и парламентарния председател, а от основното им трудово възнаграждение, т.е. без класовете. През ноември в интервю за Би Ти Ви Бойко Борисов в отговор на въпрос каза за заплатите на премиера и президента: “Моята става 7000 лв. с над 30 г. трудов стаж” и посочи, че възнаграждението на държавния глава е с 4000 повече от неговото - 11 000 лв. Самите конституционни съдии вземат 90% от заплатата на председателя си. Т.е. тяхната основна заплата е към 5400 лв. Тези съдии и председателят им също получават надбавки за трудов стаж. По-важното обаче е, че след като им свърши 9-годишният мандат, те имат право да се пенсионират, независимо дали са навършили пенсионна възраст и без значение, че могат да продължат да работят и да се осигуряват другаде. При това “пенсиониране” те Конституционните съдии заедно с председателя си са 12 човека. Ако по някаква случайност мандатът им свърши едновременно, това ще струва на хазната минимум 1,4 млн. лв. Заплатите на конституционните съдии обаче бледнеят пред тези, които получават в Комисията за финансов надзор и най-вече в БНБ. Например от 1 януари тази година управителят на БНБ вече се разписва срещу 16 849 лв. месечно, при положение че през последните 3 години се е разписвал срещу 15 368 лв. Тези цифри излязоха наяве от мотивите, с които БНБ внесе в парламента годишния си бюджет за 2019 г. Не за утвърждаване, а само за сведение, тъй като БНБ Тези заплати не са измислени от въздуха – в самия Закон за БНБ пише, че заплатите на ръководния орган на централната банка се определят в зависимост от средните заплати на ръководителите на банковите институции в страната. Които са тайна за широката публика, но не са тайна за БНБ, тъй като тя има достъп до всички документи на всички търговски банки в страната. В мотивите например пише, че последното проучване на БНБ е показало, че още към средата на 2018 г. заплатите на членовете на Управителния съвет на БНБ са изостанали с 9,63% от средните заплати на директорите на банки в България. А в самия бюджет на БНБ пише, че средното увеличение на възнагражденията на служителите на централната банка от 1 януари се вдига с 9%. Според текста тези пари се осигуряват изцяло от приходите на БНБ. Например новите заплати на ръководния персонал в БНБ от началото на 2019 г. са 5244 лв., на специалистите - 2380 лв., а на поддържащия персонал - 1302 лв. Ръководен персонал са както е отбелязано на сайта на централната банка. В Комисията за финансов надзор и методиката за определяне на заплатите на ръководните позиции и принципът на финансиране е почти същият като в БНБ, само дето заплатите са една степен по-ниски. Заплатите на председателя на КФН и на четиримата му заместници зависят от заплатите на членовете на управителните органи на дружествата, които КФН контролира: пенсионните, застрахователните и на инвестиционните. В началото на 2018 г. бе сменен моделът на финансиране на работата на КФН, като тя вече се издържа почти изцяло от таксите, които събира от бизнеса. Заплатите на премиера и министрите се определят спрямо депутатската, която от своя страна зависи от средната заплата в страната. А заплатите на председателя на КФН и на четиримата му заместници се определят от вътрешни правила на самата КФН. В закона пише само, че не могат да са по-ниски от средните заплати на управителите на дружествата, които надзирават, но не могат да са по-високи от заплатите на управителя на БНБ и неговите заместници. Вътрешните правила според закона допускат ръководството на КФН да получава и допълнителни възнаграждения за постигнати резултати. Въпреки тази тайнственост все пак през 2018 г. председателят на комисията се разписва срещу 13 146 лв. Трима от заместниците му – срещу 12 003 лв., а четвъртият – срещу 11 432 лв. В специализираната администрация средното възнаграждение на директорите на дирекции е Актюерите, на които се разчита да вдигнат ефективността на застрахователния надзор, получават средно по 4500 лева. В другите регулаторни органи принципите за определяне на заплатите са смесени. В някои от тях те зависят от средното заплащане в сектора, който надзирават, в други – от общото заплащане в страната. В Комисията за енергийно и водно регулиране например председателят взема а останалите осем членове на КЕВР - по 85% от три средни месечни заплати. В края на 2017 г. средната месечна заплата в енергетиката беше 1784 лв. Тя е третата по големина след тази в IT сектора и във финансовите и застрахователните дейности. С други думи, председателят на КЕВР се е подписвал под не по-малко от 4977 лв., а членовете на комисията – срещу поне 4549 лв. Това, разбира се, са заплатите без класовете за прослужено време и без допълнителните пари, които членовете на КЕВР могат да си докарат от преподавателска дейност – единствената допълнителна дейност, която законът не им забранява. В Комисията за защита на конкуренцията заплатите са приравнени към заплатата на председателя на Народното събрание, т.е. в момента шефът на КЗК получава минимум 5143 лв. Зам.-председателят на КЗК получава 95% от заплатата на председателя на комисията, а членовете на комисията – по 90% от нея. Аналогичен на КЗК орган е и Комисията за защита на потребителите, но нейното ръководство няма как да получава заплата по-висока от премиерската. Защото КЗП е колегиален орган към министъра на икономиката и ръководството ѝ се т.е. заплатата на председателя на КЗП е просто равна на топчиновническата заплата, която от началото на тази година е максимум 4600 лв. В Комисията за регулиране на съобщенията заплатите на председателя, заместника му и останалите двама членове са въпреки че тази комисия регулира дейности, където се получават най-високите заплати в страната – съобщенията и телекомуникациите. Комисията по хазарта също като КЗП е колегиален орган на бюджетна издръжка, но към министъра на финансите, т.е. шефът ѝ едва ли получава повече от 4500 лв. бруто.", "date": "2019.01.12", "title": "Поне 150 чиновници в държавата вземат повече от премиера и от президента"}
{"url": "https://www.24chasa.bg/novini/article/7241383", "text": "Европейският съюз и НАТО трябва да работят по съвместна позиция дали да бъде изключен от техните пазари китайският производител на високотехнологично оборудване \"Хуавей\" (Huawei), заяви полският министър на вътрешните работи Йоахим Бруджински, цитиран от Ройтерс. Полските власти арестуваха вчера китайски служител на \"Хуавей\" и бивш служител на полското разузнаване по подозрения в шпионаж, което може да засили безпокойствата на Запада към китайския производител на телекомуникационно оборудване. Говорител на полските служби за сигурност обаче заяви пред Ройтерс, че подозренията се отнасят до индивидуални действия и не са свързани пряко с компанията \"Хуавей\". Бруджински изтъкна днес пред частното радио Ер Ем Еф Еф Ем (RMF FM), че Полша иска да продължи да сътрудничи с Китай, но е необходимо да се обсъди евентуално изключване на \"Хуавей\" от някои пазари, предаде БТА. \"Съществуват опасения относно \"Хуавей\" и в НАТО. Би било по-разумно да имаме обща позиция сред страните членки на ЕС и на НАТО\", отбеляза полският вътрешен министър. \"Искаме отношения с Китай, които да бъдат добри, интензивни и привлекателни за двете страни\", допълни той.", "date": "2019.01.12", "title": "Полша призовава ЕС и НАТО да приемат съвместна позиция спрямо Хуавей"}
{"url": "https://www.24chasa.bg/novini/article/7241412", "text": "Луксозен \"Мерцедес\" изгоря снощи в Стара Загора. Огънят е лумнал към полунощ, съобщава  Полицията разследва случая. Колата е регистрирана на фирма, която се занимава с корабен бизнес. Собственикът Еднан Аликов не е имал проблеми, не е и бил заплашван. Той е най-младият корабен предприемач в България. Автомобилът е бил паркиран пред дома му.", "date": "2019.01.12", "title": "Луксозен автомобил изгоря тази нощ в Стара Загора"}
{"url": "https://www.24chasa.bg/novini/article/7241416", "text": "Камион на минна компания се блъсна в микробус в Северна Швеция. Според шведските медии в катастрофата са загинали шестима души, а един човек е ранен, предаде Асошиейтед прес. Шведската минна компания Каунис айън (Kaunis Iron) съобщи, че един от камионите й се е блъснал челно с друго превозно средство в община Кируна близо до границата с Финландия в 2 часа местно време тази нощ, предаде БТА. Компанията уточни, че шофьорът на камиона не е пострадал. Шведското издание \"Афтонбладет\" пише, че шестима от седемте пътници в микробуса, превозващ чужденци, са загинали. Един човек е закаран в болница с хеликоптер. Шведската полиция потвърди катастрофата, но не даде повече подробности. Норвежката национална информационна агенция уточни, че жертвите не са от съседните на Швеция страни.", "date": "2019.01.12", "title": "Камион се блъсна в микробус в Швеция, шестима са загинали"}
{"url": "https://www.24chasa.bg/novini/article/7241431", "text": "Френската полиция използва водни струи и сълзотворен газ срещу протестиращи \"жълти жилетки\" край Триумфалната арка в Париж в днешната девета поредна събота на протести срещу икономическите реформи на президента Еманюел Макрон, предаде Ройтерс. Това стана, след като някои от демонстрантите замериха полицаите с камъни и боя. Хиляди демонстранти образуваха шумно, но мирно шествие по големите булеварди с луксозни магазини в Северен Париж близо до мястото, където при газова експлозия в хлебопекарна рано сутринта загинаха двама пожарникари и испанска туристка, а близо 50 бяха ранени. Центърът на френската столица е блокиран поради опасения от ново насилие от страна на радикални елементи сред движението на \"жълтите жилетки\". Мостовете на река Сена са затворени, а официални сгради като парламента и президентската резиденция са отцепени с полицейски заграждения. Група протестиращи се събраха също и на най-прочутото парижко авеню, \"Шанз-Елизе\", където имаше сцени на насилие през последните седмици. Много от тях скандираха призиви за оставката на Макрон. До късния следобед нямаше сериозни сблъсъци с полицията. В Париж арестуваните са около 50, някои от които носели със себе си предмети, които могат да се използват като оръжие, предаде БТА. Хиляди участваха в шествия и в южните градове Бордо и Тулон, както и в източния град Страсбург и в град Бурж, в Централна Франция, където се събраха 5000 демонстранти. Общо 32 000 привърженици на \"жълтите жилетки\" са участвали днес в демонстрациите в различни градове на Франция, съобщи ТАСС, позовавайки се на телевизия Бе Еф Ем (BFM). Това е значително повече, отколкото миналата събота, когато в протестите се включиха 26 000 души.", "date": "2019.01.12", "title": "Полицията използва сълзотворен газ и водни струи срещу \"жълтите жилетки\" в Париж (Снимки)"}
{"url": "https://www.24chasa.bg/novini/article/7241421", "text": "Македония днес е в черно, това е предателство, напразни са хвалбите и изкуствените усмивки, каза председателят на ВМРО-ДПМНЕ Християн Мицкоски на днешната пресконференция в Скопие, цитиран от радио Свободна Европа. Мицкоски посочи, че премиерът Зоран Заев вече е преименувал Македония, макар договорът още да не е влязъл в сила. Заев завърши първата си пресконференция днес след гласуването в парламента с думите: \"Да живее Северна Македония!\" \"Свършено е с теб, Заев, всички го знаят, а скоро и ти ще го узнаеш. Това правителство трябваше да реши един въпрос и го реши катастрофално, с промяна на името, идентичността, на всичко македонско. Тази задача свърши, затова сега това правителство така ще се сгромоляса, че въпросът е ще остане ли нещо от Социалдемократическия съюз /СДСМ/\", каза Мицкоски. Той заяви, че неговата партия ще поправи тази несправедливост, предаде БТА. Мицкоски прогнозира, че след тази капитулация, по думите му, следва нова - в икономиката и в обществото. Мицкоски повтори, че ВМРО-ДПМНЕ иска предсрочни парламентарни избори заедно с президентските тази пролет. Според него парламентът може да се разпусне още в понеделник и на следващите избори \"да победи народът\". Заедно с президентските да се произведат и предсрочни парламентарни избори в Македония, поиска Мицкоски, съобщи МИА. Днес от засрамения Зоран Заев чухме две тези. Първата теза е, че се крие зад решенията на органите на партията и втората е, че анкетите показвали сигурна водеща позиция на СДСМ и на всеки политик ще са добре дошли нови четири години мандат, каза Мицкоски. Но истината е следната: ако наистина е така, нека веднага, в понеделник да разпуснем парламента и да имаме досатъчно време да организираме честен изборен процес, заяви Мицкоски, отговаряйки на журналистически въпрос. Той изтъкна, че ВМРО-ДПМНЕ не се страхува от избори и има достатъчно време да се подготвят изборите, да се формира служебно правителство и заедно с президентските да има предсрочни парламентарни избори. И тогава да видим дали Зоран Заев и групата около него се радва на доверие, както каза днес на пресконференцията, или истинската анкета ще му изпратят гражданите на тези предсрочни парламентарни избори. Искаме избори не защото искаме безусловно ВМРО-ДПМНЕ да бъде на власт, а искаме избори, за да може Македония да престане да губи и Зоран Заев и групата около него окончателно да напуснат политическата сцена в Република Македония, добави Мицкоски, отговаряйки на въпрос страхува ли се от избори, както твърди премиерът Заев.", "date": "2019.01.12", "title": "Лидерът на ВМРО-ДПМНЕ: Свършено е с теб, Заев, всички го знаят, а скоро и ти ще го узнаеш"}
{"url": "https://www.24chasa.bg/novini/article/7241457", "text": "Преспанският договор ще влезе в гръцкия парламент след около седем до десет дни, прогнозират медии в Атина. Очаква се договорът да бъде ратифициран без проблеми, отбелязва македонската телевизия Сител. Почти всички анализи в гръцките вестници посочват, че Ципрас вече е осигурил необходимото мнозинство от 151 депутати. Според вестник \"Вима\" част от депутатите от партията Незовисими гърци, както и депутати от опозиционната Потами /Реката/ ще гласуват за договора. \"Прото тема\" прогнозира, че преди това Ципрас и коалиционният му партньор, лидерът на Независими гърци, ще се разделят. Очаква се тяхната няколко пъти отлагана среща да се състои в понеделник, предаде БТА. Гръцките анализатори смятат, че е възможно партията на Каменос да се разпадне и следващата седмица в парламента да се гласува вот на доверие на правителството. Те смятат, че от целия процес Ципрас би излязъл като победител, а неговият партньор Каменос като губещ, който окончателно ще замине в историята. Те обаче не се съмняват, че дългосрочно тези бурни събития на гръцката политическа сцена ще доведат до предсрочни парламентарни избори през април или май и тогава Ципрас ще плати крайната цена. Централна тема в медиите са и отправените по телефона или със СМС заплахи до онези депутати, за които се смята, че ще гласуват \"за\" договора. Гръцкото правителство оцени това като терористичен акт срещу депутатите, оркестриран от опозиционната Нова демокрация със знанието на лидера й Кириакос Мицотакис.", "date": "2019.01.12", "title": "Гръцки медии: Преспанският договор ще влезе в парламента след около 7 до 10 дни"}
{"url": "https://www.24chasa.bg/novini/article/7241576", "text": "Специализираният съд задържа за постоянно в ареста петима души, обвинени за извършени престъпления против финансовата система. Това са Васил Шуманов, Венцислав Тодоров, Иван Стойков, Красимир Зарев и Никола Киров, свидетели по делото за КТБ. Обвинението им е свързано със средства от фалиралата банка, предаде БТА. По време на заседанието съдът отказа да изслуша обвиняемите, адвокатите им поискаха отвод на съдебния състав, но искането беше отхвърлено. Определението на съда не е окончателно и подлежи на обжалване пред Апелативния специализиран наказателен съд.", "date": "2019.01.12", "title": "Спецсъдът остави в ареста 5-имата доверени на Цветан Василев, свидетели по делото КТБ"}
{"url": "https://www.24chasa.bg/novini/article/7241371", "text": "Румънското военно министерство суспендира покупката на четири военни кораба за 1,6 милиарда евро след политически спорове за това чия оферта е най-добра, съобщи Асошиейтед прес. Министерството е информирало военната прокуратура, че има основателни подозрения за законността на процедурата и смята, че сделката може да навреди на националния интерес. Не се посочват повече подробности. Правителството, което трябваше да обяви победителя днес, направи съобщението късно в петък, предаде БТА. Придобиването на четири мултифункционални корвети създаде политически търкания в управляващата Социалдемократическа партия, която предпочете холандската компания Дамен. Началникът на генералния щаб Николае Чиуца обаче смята сделката за твърде скъпа. Според информациите френската Naval Group е направила по-евтина оферта. Румъния се ангажира да модернизира въоръжените си сили и техника в предстоящите десет години.", "date": "2019.01.12", "title": "Румъния няма да купува 4 военни кораба за 1,6 млрд. евро заради политически спорове"}
{"url": "https://www.24chasa.bg/novini/article/7241334", "text": "Цяла година Пловдив ще е център на духовността, красотата и изкуствата. Всички гости, които дойдат в града, ще отнесат частица от него със себе си. Те ще са наши посланици по света. Това заяви председателят на парламента Цвета Караянчева при откриването на изложбата \" От Берлинската стена до уличното изкуство\". \"Тази стена падна и направи така, че Източна Европа да тръгне по демократичен път\", подчерта Караянчева. Изложбата представя оригинални сегменти от стената, като ще остане три месеца под тепетата. Експозицията е по случай 30 години от падането на стената.", "date": "2019.01.12", "title": "Цвета Караянчева: Цяла година Пловдив ще е център на духовността"}
{"url": "https://www.24chasa.bg/novini/article/7241333", "text": "Българският еврокомисар по цифровата икономика и общество Мария Габриел връчи за втора поредна година стипендиите, с които фондация \"Еврика\" годишно отличава млади хора с изявени способности в отделни направления на науката. При откриването на тържествената церемония комисарят подчерта, че всеки един стипендиант е достоен последовател на труда и усилията на онези български учени, на чието име са учредени отделните стипендии, съобщиха от пресцентъра на Представителство на ЕК в България. \"Вдъхновяващо е да се видят толкова млади умове и талант, за които науката е начин на живот. Истински се радвам, че много от вас получават днес своите отличия за постижения в областта на новите технологии. Бъдещето на Европа е цифрово и вие можете да пишете върху неговите страници още от днес, поставяйки основите на това да бъдете следващите европейски цифрови лидери\", заяви еврокомисарят. Сред стипендиантите са млади хора, посветени на компютърните науки, физиката, химията, медицината, биологията, аграрните и ветеринарни науки, горско стопанство, икономика, строителство и архитектура. Мария Габриел отбеляза, че цифровите технологии имат значимо място и в тях, което показва, че цифровизацията не е запазена територия за едни или други. Днес цифровите технологии се развиват толкова бързо и проникват на практика във всяка сфера на живота, че всеки от младите хора ще се нуждае от умения да борави с тях, за да реализира максимално своя потенциал и идеи. Комисарят насърчи стипендиантите да се възползват от програмата за трансграничен стаж „Цифрова възможност“, която дава възможност на младежите да натрупат практически опит в цифрова компания в друга държава членка. \"Вие сте посланиците на България с най-силен глас и вдъхновители, които ни помагат да намерим отговори на предизвикателствата на настоящето и бъдещето. Вие ни показвате, че любовта към знанието, дисциплината и упоритостта са тези, които водят до резултати\", отправи послание към стипендиантите Мария Габриел и им пожела да бъдат историите на успеха, с които България да се гордее.", "date": "2019.01.12", "title": "Мария Габриел връчи стипендиите на фондация \"Еврика\" на 46 изявени в науката и техниката младежи"}
{"url": "https://www.24chasa.bg/novini/article/7241355", "text": "НС на БСП прие \"Визия за Европа\"- \"За Европа на народите и социалната държава- солидарна, хуманна и сигурна\" . БСП е първата партия, която излиза с готова платформа за Европейските избори, съобщиха от пресцентъра на партията. В нея се казва, че в резултат на Европейските избори, БСП ще изпрати в ЕП своите представители, които заедно със социалистите, социалдемократите и другите представители на левицата от европейските държави ще отстояват общите, но също така и националните приоритети: - за равенството като универсална ценност на левицата – равенство на гражданите, равнопоставеност на държавите членки при реализацията на общите европейски политики; - против приемането на пакета „Макрон”, предвиждащ регламенти в областите на трудовия пазар, финансите, инвестициите и търговията, които фаворизират едни държави членки за сметка на други; - за приемане без допълнителни условия в Шенгенското пространство, против продължаващото прилагане на Механизма за сътрудничество и оценка – израз на политиката на „двойните стандарти”; - за равноправно участие в общата енергийна политика на ЕС чрез изграждане на нови собствени ядрени мощности и развитие на транзитната газопреносна мрежа на територията на България; - против Истанбулската конвенция, чиито текстове противоречат на Българската конституция според Решение на КС; - за обща миграционна политика, съобразена с интересите и изискванията на държавите членки, а не въпреки тях, против Пакта на ООН за бежанците; - за продължаващата интеграция в ЕС на Западните Балкани, при решаване в рамките на преговорния процес на въпросите от значим национален интерес, а именно, за българското историческо и културно наследство на територията на държавите кандидатки, както и правата на българските малцинствени общности; - подкрепяме създаването на европейска прокуратура и призоваваме всички страни членки да се включат в инициативата; - подкрепяме последователно отмяната на санкциите, наложени от ЕС на Руската федерация. -Изграждане на Европейски социален съюз, подкрепен от нов икономически модел на развитие и растеж – ключ към преодоляване на неравенствата; - Единен и демократичен Европейски съюз, който е близо до хората и уважава суверенитета на държавите членки; - Многогодишна финансова рамка в услуга на сближаването, на гражданите и на реалната икономика; - Силна и ефективна Кохезионна политика след 2020 г.; - Европейски съюз на младите – по-добър живот и активно демократично участие на бъдещите поколения ; - Устойчива миграционна политика, основана върху съобразяване с националните интереси; - Европейският съюз – самостоятелен фактор в глобалната политика.", "date": "2019.01.12", "title": "БСП е първата партия, която прие платформа за Европейските избори"}
{"url": "https://www.24chasa.bg/novini/article/7241099", "text": "Момиченце на възраст три и половина години е първата жертва на грипа в Босна и Херцеговина, съобщи МИА. Директорката на болницата в Зеница Селведина Сараич Спахич потвърди за вестник \"Дневни аваз\", че детето е починало от усложнения, предизвикани от грип. Тя била и с тежка мускулна дистрофия. Момичето живеело с майка си в село Ораховац край Зеница, предава БТА. В Босна и Херцеговина има увеличен брой болни от грип, но в държавата не е обявена епидемия. Причинителите на сезонния грип тази година са вирусите от тип А-H1N1 и H3N2", "date": "2019.01.12", "title": "Момиченце на 3 години е първата жертва на грипа в Босна и Херцеговина за тази година"}
{"url": "https://www.24chasa.bg/novini/article/7241009", "text": "Стотици чакат на огромна опашка, за да се пуснат по пистата \"Витошко лале\" на Витоша. Много хора избират планината през почивните дни.   \"Витошко лале\" е единствената работеща писта на Витоша, защото единствена има работещ лифт. Затова е и опашката. На останалите писти няма работещи съоръжения, старите вече не могат да бъдат използвани. За да се подменят те, има пречки в плана за  управление на Витоша. Според него модерните съоръжения могат да бъдат поставяни само на местата на старите лифтове,  колоните - само на местата на старите колони. Това обаче е невъзможно, тъй като повечето фундаменти на стълбовете не могат да бъдат подменени, изисква се промяна в трасето, която е строго забранена. Такъв е случаят със ски влек \"Заека\", за който преди години е имало опит да бъде подновен. Това обаче не се е случило и в момента съоръжението е опасно заради стълбовете му, които са паднали при буря. Не работи и \"Романски\". Така че всички други писти, освен \"Витошко лале\" са неизползваеми.", "date": "2019.01.12", "title": "Огромна опашка на лифта на \"Витошко лале\" (Снимки)"}
{"url": "https://www.24chasa.bg/novini/article/7241109", "text": "Турция и Украйна са подписали споразумение за доставката на Украйна на безпилотни самолети турско производство. Споразумението предвижда доставка на 12 броя турски безпилотни самолети от типа Байрактар ТВ12, предава БТА. Новината бе огласена от президента на Украйна Петро Порошенко, който написа следното във Фейсбук: \"С турския президент Реджеп Тайип Ердоган подписахме споразумение за доставката на 12 броя турски безпилотни самолети за Украйна. Турските безпилотни летателни машини се отличават с високи технологични качества и освен това позволяват да бъдат съоръжавани с модерни свръхчувствителни ракети, предназначени за поразяване на цели в морето.\" Договорът е бил сключен между държавната агенция на Украйна Укрспецпроект и турската фирма Байкар макина. Порошенко посочва още, че ще продължи съоръжаването на украинската армия с нова военна техника според стандартите на НАТО. Договорът с Турция за доставката на безпилотните самолети е част от военно-техническото сътрудничество между Украйна и Турция. Информацията за доставката на турски безпилотни самолети на Украйна е била отразена широко и в руските медии, информират турските източници.", "date": "2019.01.12", "title": "Порошенко: С Ердоган подписахме сделка, купуваме от Турция 12 безпилотни самолета"}
{"url": "https://www.24chasa.bg/novini/article/7241128", "text": "От днес името на Република Македония по света официално става Република Северна Македония, съобщава информационният сайт Ако, цитиран от БТА. След гласуването на конституционните промени и внасянето им в конституцията промените още днес ще бъдат публикувани в Държавен вестник. Подпис от президента Георге Иванов не е необходим, той обяви предварително, че няма да подпише решенията за името, взети вчера, на 11 януари, от македонския парламент. Премиерът Зоран Заев каза, че това е в съответствие с Преспанския договор, където прецизно е описано как ще върви промяната на името Република Македония в Република Северна Македония за вътрешна употреба.", "date": "2019.01.12", "title": "Македонски сайт: От днес името Северна Македония влиза в международна употреба"}
{"url": "https://www.24chasa.bg/novini/article/7241135", "text": "Руският космически телескоп \"Спектър-Р\" престана да приема команди, но продължава да изпраща информация към Земята, съобщи ТАСС. Опитите връзката да бъде възстановена, засега не са успешни. Над проблема работят специалисти на \"Роскосмос\", предава БТА. Причина да бъде загубено управлението, може да е проблем в третия резервен комплект на приемо-предавателното устройство. Следващият сеанс за връзка с телескопа ще е утре. \"Спектър-Р\" е изстрелян през 2011 г. Първоначалната продължителност на мисията е била до 2014 г.", "date": "2019.01.12", "title": "Русия загуби връзка с космическия радиотелескоп \"Спектър-Р\""}
{"url": "https://www.24chasa.bg/novini/article/7241151", "text": "Френският вътрешен министър Кристоф Кастанер заяви, че при   са загинали четирима човека, включително двама пожарникари, но според градския прокурор жертвите са две, предаде Асошиейтед прес, цитирана от БТА. Кастанер каза, че \"за съжаление човешките жертви са особено сериозни\". По думите му при експлозията, очевидно причинена от изтичане на газ, са ранени 47 души, от които 10 са в критично състояние, а 37 са пострадали по-леко. Парижката прокуратура малко по-късно оповести уточнени данни за жертвите при експлозията на улица \"Тревиз\". Според най-новите сведения са загинали двама пожарникари.", "date": "2019.01.12", "title": "Френският вътрешен министър: Четирима са загинали при взрива в пекарна в Париж (Снимки, видео)"}
{"url": "https://www.24chasa.bg/novini/article/7241160", "text": "След голямото решение в нашия парламент, разбихме всички дилеми и потвърдихме, че заедно движим нашата страна към желаното бъдеще - македонска държава като държава от европейското семейство и членка на НАТО, които ни приеха като македонци със своя идентичност и със своя гордост, страна, в чиято идентичност е вградена и идентичността на всички нейни граждани - албанци, турци, роми, сърби, власи, бошняци и всички други, които живеят в нашата Македония. Това заяви македонският премиер Зоран Заев на пресконференция днес след гласуването вчера на промените в конституцията за изпъление на договора от Преспа, предаде МИА, цитирана от БТА. Тези дни, подчерта Заев, заедно с нашия приятел Гърция ще отхвърлим изолацията и неразбирателствата и заедно ще потвърдим историческото решение. Убеден съм, че и депутатите в гръцкия парламент ще разпознаят и своята голяма роля в този исторически момент. Силно вярвам, че нашият приятел Гърция ще ратифицира договора от Преспа и ще бъде първата страна, която ще подпише протокола от НАТО, а след това ще поведе останалите страни-членки на алианса да станем 30-ата страна членка на НАТО, каза Заев. Той благодари на всеки депутат за това, както се изрази, голямо и отговорно решение. Знам колко трудно бе да се направи това, чувствам и разбирам и горчивината, но и гордостта на всеки гражданин от огромното мнозинство за решението да се приеме тази стъпка за доброто и бъдещето на нашата страна и нашия народ, заяви Заев. Горчивината оставяме на миналото и с гордост гледаме към бъдещето, написахме история и отваряме новите бели страници на нашето бъдеще за изписването на нова реалност, нова перспектива на Република Северна Македония, страна-членка на европейското и евроатлантическото семейство, заяви Заев. Отговаряйки на журналистически въпроси той каза, че сериозно ще помисли за искането на лидера на опозиционната ВМРО-ДПМНЕ за свикване на предсрочни парламентарни избори. Гласуваните вчера промени в конституцията на Македония във връзка с Преспанския договор днес трябва да бъдат публикувани в Държавен вестник, след което, според премиера Зоран Заев, в началото на следващата седмица македонското външно министерство ще ги изпрати до гръцкото външно министерство, за да го информира, че процесът е завършил, предаде агенция МИА. \"Веднага сред това те влизат в техния процес на ратификация на договора, а веднага след това и за ратификация на протокола за членство в НАТО. С това договорът от Преспа влиза в сила. Следва нашето задължение да изпратим писмо до всички страни по света за решението, взето от македонския парламент, това е част от задължението в договора и ще го сторим\", каза Заев, отговаряйки на журналистически въпроси на пресконференцията в правителството. Според него, за да влязат в сила конституционните промени, не е необходим подпис от президента Георге Иванов. Той неколкоратно използва името Република Северна Македония, макар договорът още да не е влязъл в сила, а причината за това е, както каза, да посочи сериозността на решението, взето от македонския парламент. \"Да казах го, за да разберат гражданите сериозността на решението, взето от нашия парламент. Договорът влиза в сила, след като бъде ратифициран от гръцкия парламент. Прилагането е ясно описано в него. За международна употреба влиза в сила веднага, за вътрешна употреба - както е описано подробно. Това е решението, което приехме, и което открива перспективите пред целия наш народ и нашата страна\", подчерта премиерът Заев, цитиран от агенция МИА. Заев завърши първата си пресконференция сред гласуването в парламента с думите: \"Да живее Северна Македония!\", допълва вестник \"Република\".", "date": "2019.01.12", "title": "Заев: Убеден съм, че и нашият приятел Гърция ще ратифицира договора от Преспа"}
{"url": "https://www.24chasa.bg/novini/article/7241181", "text": "Нови, до 750 хил. евро на проект, могат да получат общините за градско развитие. Средствата ще се отпускат по линия на европейската програма за градско развитие УРБАКТ ІІІ 2014-2020 г., която в България се управлява от Министерството на регионалното развитие и благоустройството. От 7 януари стартира втората, последна за периода 2014 – 2020 г., покана за набиране на проектни предложения за Мрежи за планиране на действия. С наличния бюджет се очаква да бъдат финансирани около 23 проекта. Основната цел на Мрежите за планиране на действия е да се подобри капацитетът на градовете да управляват градски политики посредством интегрирани планове за действие. Това съобщиха от пресцентъра на МРРБ. Програмата финансирани проекти, свързани със засилване на научноизследователската дейност; технологичното развитие и иновации, подобряване достъпа до информационни и комуникационни технологии; повишаване конкурентоспособността на малки и средни предприятия; подпомагане преминаването към нисковъглеродна икономика във всички сектори; насърчаване адаптацията към изменението на климата, превенцията и управлението на риска; съхраняване и опазване на околната среда и насърчаване ресурсната ефективност; насърчаване устойчивия транспорт; насърчаване заетостта и подкрепа за мобилността на работната сила; насърчаване социалната интеграция, борба с бедността и всяка форма на дискриминация; инвестиции в образованието, обучението, включително професионално обучение за придобиване на умения и учене през целия живот. Кандидатите по втората покана се насърчават да включат в партньорските планове за действие и някоя от темите на Градския дневен ред на ЕС, в т.ч.: осигуряване на достъпни жилища, адаптиране към климатичните промени, интегриране на имигранти и бежанци, борба с бедността в градовете, дигитализацията, намиране на решения за устойчиво ползване на земята и природата, работни позиции и умения, подобряване качеството на въздуха, кръгова икономика (удължаване жизнения цикъл на продуктите), иновативни и отговорни обществени поръчки, градска мобилност, култура и културно наследство, енергиен преход и сигурност на обществените места. Проектите ще се одобряват и изпълняват в 2 фази с обща продължителност 30 месеца. Допустимият максимален бюджет за един проект за мрежа за планиране на действия е 750 000 евро общо за двете фази. Първоначалният бюджет, отпускан за първа фаза на проекта, не трябва да надвишава 150 000 евро. Партньорите в проекти от по-слабо развитите региони, включително регионите в България, се съфинансират с 85% от ЕФРР. Проектните предложения трябва включват минимум 7 и максимум 10 партньори от 28-те държави от Европейския съюз, Норвегия и Швейцария, бенефициенти на програмата. Поканата за набиране на проекти ще бъде отворена до 15.00 часа на 17 април 2019 г. Дирекция „Управление на териториалното сътрудничество“ при Министерството на регионалното развитие и благоустройството, която е определена за Национален орган по Програма УРБАКТ ІІІ 2014-2020, ще сключва договори за предоставяне на национално съфинасиране в размер на 15% от одобрения бюджет на българските партньори в проекти и ще определя контрольори за извършване на верификация на разходите на българските партньори. Допустими партньори по програмата са „градове“ (общини), административни райони и др. еквивалентни на тях, дефинирани като публични местни власти, сдружения и местни агенции, които притежават правомощия да планират и прилагат специфични урбанистични политики. Подробна информация за кандидатстване по поканата е публикувана на с", "date": "2019.01.12", "title": "Отпускат до 750 хил. евро на общините за градско развитие по европейска програма"}
{"url": "https://www.24chasa.bg/novini/article/7241204", "text": "Сръбският президент Александър Вучич обяви намерението на държавата да победи най-тежките форми на престъпност и корупция в изявление след заседание на Съвета за национална сигурност, предаде Танюг. Вучич обяви борба на пет равнища и драконовски наказания за извършителите на престъпления, включително доживотен затвор за убийците на деца и за убийците рецидивисти. Той изтъкна, че само балканските страни - Сърбия, Хърватия, Босна и Херцеговина, Черна гора и Македония нямат в Наказателния си кодекс присъда доживотен затвор, докато европейските страни имат. \"Сега искаме и ние да имаме по-строги наказания. Бързаме да приемем европейските стандарти и ще увеличим наказанията, защото не искаме да им дойде на ум да се убиват тука\", каза президентът. Минималните и максималните наказания за всички престъпления, включващи насилие, от семейно насилие до убийство, ще се увеличат с 35 до 50 процента. Присъдата за изнасилване ще бъде от пет до 15 години, без възможност за смекчаване на наказанието и никой няма да може да получи по-малко от пет години затвор, обяви Вучич. Минималната присъда за семейно насилие ще бъде една година затвор, каза той. До един месец започваме да променяме всичко в Сърбия, каза президентът и добави, че борбата против престъпността ще продължи с години. Според него за производство и търговия с наркотици повечето престъпници са получавали присъда под предвидения в закона минимум, тоест под шест месеца. \"Произнасянето на присъди от над пет години стана изключение, почти няма такива\", каза Вучич. Той посочи, че вчерашната акция на полицията и прокуратурата, в която бяха арестувани над 150 души, е показала намерението на държавата да се справи с най-опасните видове престъпност и с най-тежките форми на корупция в Сърбия.", "date": "2019.01.12", "title": "Вучич: Ще върнем доживотния затвор за убийци на деца и за убийци рецидивисти"}
{"url": "https://www.24chasa.bg/novini/article/7241206", "text": "След тричасово обсъждане на предложенията, които постъпиха от цялата страна по различните секторни политики, Националният съвет на БСП прие с пълно единодушие проекта \"Визия за България\", съобщават от пресцентъра на партията. За пръв път документът беше представен на 21 юли м.г. на форум на БСП в НДК. Оттогава се проведени 571 срещи с браншови и синдикални организации, членове и симпатизанти на левицата, граждани и експерти в цялата страна, се посочва в информацията. Постъпилите общо 924 предложения са обобщени и включени в проекта. Най-много са тези в социалната политика /130/, образованието и науката /130/, регионалното развитие /107/, земеделието /105/ и здравеопазването /92/. Окончателно проектът за различна визия за България ще бъде приет на конгреса на БСП, който ще се проведе на 26 януари, се уточнява в съобщението.", "date": "2019.01.12", "title": "Националният съвет на БСП прие проекта \"Визия за България\" (Снимки)"}
{"url": "https://www.24chasa.bg/novini/article/7241211", "text": "Зоолози от университета в Гронинген, Холандия, установиха, че междувидовата борба между отделни видови птици се засилва заради глобалното затопляне, съобщи Юрик алърт. Колкото повече се повишават температурите, толкова по-свирепо ще е поведението на отделни видове птици, предаде БТА. Междувидова война засега се води между жалобни мухоловки, които се връщат по-рано от обичайното след сезонна миграция, и големи синигери, на които мухоловките пречат да се чифтосат. Друга причина, поради която птици започват да воюват помежду си, са източниците на храна. Учените отбелязват, че битката за \"хранителни ресурси\", заради които междувидовата борба непрестанно ще се усилва през следващите десетилетия, може да доведе в най-лошия случай до измиране на отделни видове птици, а в най-добрия - до намаляване на популацията им. За да опознаят по-добре вариациите в проявите на насилие, учените са проследили смъртните случаи сред мухоловки в Холандия между 2007 г. и 2016 г. Резултатите показали, че през най-смъртоносните години синигери причинили смъртта на 10 на сто от мухоловките. Оказало се, че климатичните промени влияят по различен начин върху двата вида. Тъй като в Европа зимите станаха по-топли, синигерите започнаха да се чифтосват по-рано. Мухоловките не се приспособиха към тези промени, тъй като прекарват по-голямата част от годината в Африка.", "date": "2019.01.12", "title": "Глобалното затопляне превърна птици в жестоки убийци"}
{"url": "https://www.24chasa.bg/novini/article/7241217", "text": "Специалният пратеник на генералния секретар на ООН за спора за името между Македония и Гърция Матю Нимиц приветства стъпките за осъществяване на договора от Преспа след приемането вчера на конституционните промени от парламента в Скопие, съобщи МИА, цитирана от БТА. Бих искал да честитя на парламента и на гражданите на страната за това постижение и за демократичния начин, по който този важен процес бе предприет. Този исторически договор между двата съседа отваря вратата за нови отношения между тях и за по-твърда основа за мир и стабилност на Балканите. С нетърпение очаквам завършването на процеса, както е посочено в договора. Както и в миналото, Обединените нации остават посветени на сътрудничеството с двете страни за окончателно разрешаване на различията между тях, се казва в посланието на Нимиц.", "date": "2019.01.12", "title": "Нимиц: Историческият договор отваря врата за нови отношения между Македония и Гърция"}
{"url": "https://www.24chasa.bg/novini/article/7241212", "text": "Внушителен брой полицаи, жандармеристи и спецсили са струпани в момента в Пловдив, за да гарантират реда при откриването на столицата на културата. Под тепетата има подразделения и от София. Всички улици към центъра на Пловдив са завардени от униформени. По главната улица се разхождат полицаи с автомати. Завардени са и подстъпите към кулата сцена, където в 19 часа започва откриващият спектакъл. Зрители все още не се допускат. Те ще преминават през 23 контролни пункта след 17, 30 часа, като ще бъдат подложени на щателна проверка. Пияни и хора с оръжия и бомбички няма да се допускат. Спектакълът ще продължи до 20 ч., след което започва шоуто на немския диджей Шилер.", "date": "2019.01.12", "title": "Пловдив гъмжи от полиция, разхождат се с автомати по главната улица (Снимки)"}
{"url": "https://www.24chasa.bg/novini/article/7241257", "text": "Бившият председател на ПАСОК и бивш външен министър на Гърция Евангелос Венизелос смята, че гръцкият премиер Алексис Ципрас е направил необходимите стъпки и има мнозинство в парламента и за ратификация на Преспанския договор, и за гласуване на доверие на правителството, предадоха агенциите МИА и АНА-МПА. \"Мисля, че господин Ципрас бе много циничен и много ясен в последното си интервю. Очевидно е, че е уредил нещата, направил е контакти, извършил е така нареченото \"взимане\" на депутати от Независими гърци, присъединиха се и други депутати от по-малките партии, които нямат традиции и ценности и така има мнозинство и за ратификтация на договора, и мнозинство за гласуване на доверие\", каза бившият лидер на ПАСОК в кратко изявление от Солун, където ще бъде представена негова книга, предаде БТА. Венизелос добави, че това, което интересува Ципрас, \"не е истинската демократична легитимност, истинското отношение с обществото, а иска само да продължи оставането си на власт, което е тежест върху перспективите за укрепване на страната\", предаде агенция МИА.", "date": "2019.01.12", "title": "Бивш гръцки външен министър: Ципрас бе много циничен и много ясен в последното си интервю"}
{"url": "https://www.24chasa.bg/novini/article/7241188", "text": "2,5 млн. лв. от КТБ са били раздадени в книжни подаръчни торбички по разпореждане на Цветан Василев на петима негови приближени. Това стана ясно в спецсъда, където трима прокурори настояват финансовият директор на \"Дунарит\" Никола Киров, изпълнителният директор на \"Фина-Ц\" Иван Стойков и още 3-има да останат задържани за постоянно. Те са обвинени в пране на пари. Милионите били присвоени от КТБ чрез фиктивни кредити и след това раздадени като бонуси от черната каса на Цветан Василев, твърди прокуратурата. \"На 18 декември 2013 г. всеки един от обвинените собственоръчно е удостоверил, че е получил пари като коледни бонуси, изнесени от офис в сградата на бул. \"Цар Борис III\" 159\", каза прокурор Сийка Милева. Според нея петимата са знаели, или поне са предполагали, че парите, които са получили, са били присвоени от КТБ. Преди да получат парите Никола Киров изпратил писмо до Василев, с което го молел да разпореди на дясната му ръка тогава Бисер Лазов да преведе парите, каза прокурор Милева. Освен това обвиняемите били свързани с търговски дружества, които са получавали необезпечени кредити от КТБ за десетки милиони левове. Прокурор Ангел Кънев посочи, че 4-ма от обвинените често са пътували до Сърбия от 2013 г. насам. Като доказателство той се позова на справки от \"Гранична полиция\".  Защитата на задържаните твърди, че това е репресия срещу петимата, тъй като те били и свидетели по делото на фалита на КТБ срещу Цветан Василев, което към момента е на етап четене на обвинителен акт в спецсъда. Предстои съдия Пламен Панайотов да реши дали да задържи обвинените за постоянно в ареста.", "date": "2019.01.12", "title": "2,5 млн. лв. от КТБ раздал в подаръчни торбички Цветан Василев на 5-има доверени"}
{"url": "https://www.24chasa.bg/novini/article/7241272", "text": "Китай ще продължи да развива националната програма за лунни изследвания, съобщи ТАСС, позовавайки се на главния конструктор академик У Вейжън. Следващият етап от нея е изстрелването на сондата \"Чанъе-5\", чиято основна задача ще бъде да вземе 2 кг грунт от повърхността на Луната и да ги върне на Земята. \"Разработване планове за нови програми за изследване на Луната, включително и мисии в полярните райони на спътника\" - каза У Вейжън. По негови думи китайски изследователи планират да построят научна станция в южната полярна област на Луната. Тази станция ще работи в автоматичен режим, като хората ще я посещават за кратки периоди. Една от основните цели в китайската космическа програма е да бъде проектирана и разработена тежкотоварна ракета-носител, която да може да бъде използвана за пилотирани космически полети, включително до Марс и Луната, предаде БТА. \"Да се изследва неизвестното, е в човешката природа. Луната за нас е загадъчен свят, отговорни сме за неговото изучаване и разбиране\" - отбеляза У Вейжън. Китайският космическият апарат \"Чанъе-4\" кацна на 3 януари на обратната страна на Луната и след няколко часа изпрати първите снимки. Основната задача на мисията, състояща се от спускаем модул и роувър, е да изследва минералния състав и структура на лунната повърхност, както и да направи нискочестотни радиоастрономически наблюдения.", "date": "2019.01.12", "title": "Китай ще продължи да развива лунната си програма"}
{"url": "https://www.24chasa.bg/novini/article/7240789", "text": "Около 200 000 е броят на на сирийските мигранти, които са се върнали в страната си след престоя в Турция. Това заяви депутатът от управляващата Партия на справедливостта и развитието и председател на подкомисията за миграция и адаптация към турския Меджлис Атай Услу на пресконференция в град Бурса, предава БТА. По думите му очаква се общо около 60-70 процента от сирийците, които пребивават в Турция да се завърнат в страната си. Турският депутат посочи Бурса като град, който притежава богат опит по въпросите на миграцията и изселванията. Около 160 000 сирийски граждани живеят в града със статут на временна закрила като мигранти. \"Освен сирийците в Бурса живеят над 50 000 мигранти, получили право на временен престой. Различни са причините, които са ги довели в нашата страна. Едни са тук, за да учат, други - за да работят. Бурса е град, който е компактно населен с изселници от България и Балканите. Едни са дошли през 50-те години на миналия век, други в по-късни години. Те са с турски етнически произход и наистина са част от нас, но след като дойдоха в Бурса, те се интегрираха в града и създадоха модела на Бурса. Те имат голям принос за икономическия и културния прогрес на града. Турция е уникален пример в това отношение. Такъв модел няма в други страни. Към момента сме приели около 3.6 милиона сирийци, помагаме им, посрещаме основните им нужди\", каза турският депутат. Той посочи още, че политиката на Турция спрямо сирийските мигранти е насочена към това първо да бъде гарантиран мирът в Сирия и те да могат да се завърнат спокойно и в мир в домовете си, от които бяха прогонени заради войната. Най-много са завръщащите се в районите на Джераблус, Африн и Ал Баб, които са прочистени от терористите при операцията на турската армия \"Щитът на Ефрат\". \"Турция е оказала и ще продължи да оказва подкрепа за възстановяването на тези райони. Разкрити са медицински служби, болници, училища. Всичко това създава у сирийските бежанци спокойствие и сигурност, поради което около 200 000 досега са се завърнали в посочените области. Още около 100 000 сирийски бежанци са се завърнали от Йордания и Либия в страната си\", допълни депутатът. По данни на властите в Бурса са регистрирани около 400 фирми на сирийски граждани, като болшинството се занимават с износ.", "date": "2019.01.12", "title": "Близо 200 000 сирийци, пребиваващи в Турция, са се върнали в родината си"}
{"url": "https://www.24chasa.bg/novini/article/7240792", "text": "За първи път американския космически кораб Дракон на компанията \"Спейс екс\" ще се завърне през нощта на Земята, предаде ТАСС, като се позова на съобщение на НАСА. Според плановете на НАСА товарният кораб ще се разкачи от Международната космическа станция на 13 януари в 15 ч. източно американско време (22 ч. българско време). Приводняването на кораба е предвидено за 00,10 ч. източно американско време на 14 януари (07,10 ч. българско време). Апаратът ще се спусне с помощта на парашути край южното крайбрежие на щата Калифорния, предава БТА. Дракон, разработен от \"Спейс екс\", беше изстрелян към МКС на 5 декември миналата година. Три дни след това той се скачи със станцията, за която достави над 2,5 тона полезен товар, в това число и материали за провеждането на серия научни експерименти, вкл. прибори за изучаване на явления в атмосферата на земята. Това е 16-ата мисия на Дракон до МКС. Същевременно стана ясно, че компанията \"Спейс екс\" ще съкрати 10 процента от персонала си, предадоха световните агенции. Сега в компанията работят около 6000 души. \"За да продължим да предоставяме на нашите клиенти нужните услуги и да успеем да развиваме нашите междупланетни апарати, както и интернет мрежата, компанията \"Спейс екс\" ще съкрати персонал\", се казва в съобщение на компанията. В него се изразява съжаление, че тя ще трябва да се раздели с талантливи и работливи членове на екипа си. В изявлението се изразява признателност на всички онези, които са участвали в мисията на \"Спейс екс\". Компанията е основана от милиардера Илон Мъск. Тя предвижда изпращането в космоса на около 12 000 телекомуникационни сателита в идното десетилетие с цел развитието на евтини интернет връзки. Компанията осигурява доставките на МКС за сметка на НАСА. Тя разработва и нова голяма ракета носител, наречена Старшип. Един ден тя ще отведе хора в орбита около Луната, а може дори и до Марс, според плановете на Мъск. Днес компанията използва ракета носитела Фалкон 9. Проектите, с които е ангажирана \"Спейс екс\", са скъпи. Десет милиарда струва разработването на кораб, който може да откара хората до Марс. Други 10 милиарда са инвестирани в проекта с съзвездието от сателити за доставка на широколентов интернет на достъпни цени, отбелязва Асошиейтед прес. Друга компания на Мъск - производителят на електромобили Тесла, през миналия юни обяви, че съкращава с 9 процента персонала си, припомня Ройтерс.", "date": "2019.01.12", "title": "Илон Мъск съкращава 10% от персонала на \"Спейс екс\""}
{"url": "https://www.24chasa.bg/novini/article/7240797", "text": "Министър-председателят Бойко Борисов изпрати писма до премиерите на Румъния, Полша, Литва, Унгария и Испания, като им благодари за подкрепата и сътрудничеството по време на преговорния процес по пакета „Мобилност I“. Българският премиер отправя специални благодарности към колегите си Виорика Дънчила, Матеуш Моравецки, Саулюс Сквернелис, Виктор Орбан и Педро Санчес за постигнатите обнадеждаващи резултати от гласуването на 10 януари, по време на което два от трите доклада по пакета бяха отхвърлени в Комисията по транспорт и туризъм в Европейския парламент. Това съобщиха от правителствената пресслужба. Своите искрени благодарности министър-председателят Борисов отправя и към работещите в автомобилния транспорт и шофьорите на товарни автомобили от Румъния, Полша и Литва, които подкрепиха българските превозвачи по време на протестите в Брюксел. В писмата си до петимата европейски лидери министър-председателят Борисов изразява своето съжаление, че първоначалните цели на Пакет „Мобилност“ са потънали в хода на дискусиите и национални интереси са надделели над общия европейски подход. Според българския премиер подобни правила не отговарят на социалния дневен ред на Европейския съюз, имат негативно въздействие върху целите по отношение на околната среда и ще oщетят европейската икономика като цяло. Премиерът Борисов изтъква, че европейският превозвачески бизнес, синдикати и всички икономически сектори, които зависят от ефективността на услугите в автомобилния транспорт, наскоро са изразили сходни опасения, подчертавайки, че в края на европейския цикъл ще бъде трудно да се постигне балансирано решение по пакета. По думите на българския премиер, в момента дебатите относно пакет „Мобилност I“ са на кръстопът и все още има шанс да се избегне фрагментацията на единния европейски пазар и да се затвърди разбирането, че „Европа на две скорости“ не е решение. „Въпросите на автомобилния транспорт са прекалено важни за европейската икономика, за да бъдат решавани по спешност“, пише още министър-председателят, като допълва, че следващият Европейски парламент и Комисия трябва да поемат тази отговорност. Премиерът Борисов изтъква, че разчита на своите колеги и на транспортните министри да изразяват високо и на всички нива опасенията си относно правилното функциониране на единния пазар за автомобилен транспорт. От своя страна, след като в петък проведе телефонен разговор с председателя на Европейския парламент Антонио Таяни, българският министър-председател изпраща министърът на транспорта, информационните технологии и съобщенията Росен Желязков в Брюксел, където в понеделник той ще се срещне с Таяни и ще представи всички аргументи на страната ни по темата. Уверен съм, че съвместните ни усилия ще продължат в рамките на всички европейски институции, за да постигнем по-добри решения за сектора, пише в заключение министър-председателят Бойко Борисов. По думите му е важно да се предотврати приемането на протекционистки мерки по отношение на автомобилния транспорт в Европа.", "date": "2019.01.12", "title": "Борисов: Дебатите за пакет \"Мобилност\" са на кръстопът, \"Европа на 2 скорости\" не е решение"}
{"url": "https://www.24chasa.bg/novini/article/7240802", "text": "Срокът на предварителното следствие по случая със задържаните украински моряци, обвинени от Русия в незаконно преминаване на границата, е удължен до 25 май, предаде ТАСС, като се позова на източник близък до следствието. Следствието освен това настоява за удължаване на срока на ареста на обвиняемите до 26 април, тоест с 3 три месеца, предава БТА. На 25 ноември миналата година три кораба на военноморските сили на Украйна, според руските власти, са нарушили порядъка на преминаване на военни кораби през териториалните води на Руската Федерация. За принудителното им спиране в Керченския проток беше използвана сила. Корабите бяха задържани и откарани в Керч, а съдебно производство започна за нарушение на държавната граница на Русия, припомня ТАСС. Членовете на екипажите на корабите - 24 граждани на Украйна - бяха арестувани. Те бяха откарани от Симферопол в Москва. Повдигнато им бе обвинение за незаконно преминаване на границата на Русия.", "date": "2019.01.12", "title": "Удължиха до 25 май срока на следствието по случая със задържаните моряци в Керч"}
{"url": "https://www.24chasa.bg/novini/article/7240804", "text": "Париж и френската провинция се готвят за епизод девет на протестите на \"жълтите жилетки\", предадоха световните агенции. Правителството е мобилизирало 80 000 членове на службите за сигурност за деня, за да се избегнат евентуални сблъсъци, до които се стигна в другите съботи на протести, предава БТА. Движението на \"жълтите жилетки\" обяви, че днес \"полюс\" на протестните прояви ще бъде не само столицата, но и град Бурж в централната част на страната. От цяла Франция там се очаква да пристигнат автобуси и коли с демонстранти. Градът е с 66 000 жители и властите му и гражданите са притеснени от предвидения протест. За сигурността там ще отговарят 2500 членове на силите на реда. Малко известно е обаче, че движението на \"жълтите жилетки\" породи появата на друго \"цветно\" движение - това на \"червените шалчета\". Така са се нарекли противниците на насилието по време на протестите на \"жълтите жилетки\", пише в. \"Монд\". Зад това движение стоят хора от различни професии - инженери, хлебари и др. Те не са съгласни с мнението на \"жълтите жилетки\", че президентът Еманюел Макрон не е направил нищо в отговор на протестите и припомнят, че той е обещал на 10 декември мерки в размер на 10 милиарда евро, което не може да бъде дефинирано като нищо. Привържениците на \"червените шалчета\" първоначално са били разделени на две групи, но после са се обединили във Фейсбук. Сега планират голяма демонстрация в Париж на 27 януари. Това ще бъде поход в защита на свободите на Френската Република. Според членовете на движението призивите за превземане на Елисейския дворец и на Националното събрание, отправяни от хора от \"жълтите жилетки\", могат да бъдат оприличени на пуч. Символът на новото движение - червеното шалче, е заимствано от традиционния аксесоар, който се носи на прочутия летен празник във френския град Байон. Обикновено празникът се организира в началото на август, но тази година ще бъде в периода 24-29 юли в град Байон. Празникът започва обичайно в сряда и продължава обикновено до неделя. Той включва музика, танци, корида, концерти, балове, дефилета на карнавални платформи, панаири на животни, фойерверки. Друго \"цветно\" движение, което остава засенчено от това на \"жълтите жилетки\", е движението на \"виолетовите жилетки\", съобщава сайтът Ве Те Еф. То е известно още с името \"Ние също\". Вдъхновено е от американските движения \"Аз също\" и \"Времето изтече\" и е движение за борба срещу домашното насилие и срещу насилието над жените като цяло. В средата на декември негови представителки се срещнаха с френския премиер Едуар Филип, за да настояват за повече средства за усилията за борбата срещу домашното насилие и насилието срещу жените. Те настояват за годишен бюджет от 1 милиарда евро в тази насока, а сега се очаква сумата да е 500 милиона евро. Според активистките от движението повечето пари ще позволят създаването на повече центрове за подслон на жертвите на насилие, за отпускане на повече средства на специализираните асоциации и за обучение на полицаи, жандармеристи, юристи и магистрати по въпросите на насилието над жените и на домашното насилие. Движението на \"виолетовите жилетки\" вече организира протести в Париж. Някои от тях бяха по-многолюдни от демонстрациите на \"жълтите жилетки\", но заради липсата на насилие по време на тях те не привлякоха такова голямо медийно внимание. Обикновено на тези демонстрации активистите носеха виолетови жилетки и плакати с виолетов цвят, асоцииран с нежния пол. Сега \"виолетовите жилетки\" планират голяма демонстрация в Париж на 26 януари.", "date": "2019.01.12", "title": "Франция се готви за деветия протест на \"жълтите жилетки\", 80 000 полицаи ще пазят"}
{"url": "https://www.24chasa.bg/novini/article/7240809", "text": "Най-малко 20 души са пострадали в експлозия, станала в хлебарница в централния девети район на Париж, съобщават електронните издания на \"Фигаро\" и на телевизия Бе Еф Ем Те Ве. Двама от ранените са в тежко състояние, а 7 в сериозно. 11 ранени са леки травми. Очевидци разказват, че около 10 души са с рани по главата, на които се оказва помощ на място, предава БТА. Сред ранените има 3 пожарникари, които са се отзовали на сигнал миризма на газ, подаден от хора в хлебарницата преди експлозията. Полицията каза, че именно изтичане на газ, е причинило взрива. По-рано се съобщаваше за пожар, предшествал експлозията. Трагедията, разиграла се на улица \"Тревизо\", недалеч от прочутия магазин Галерия Лафайет, е мобилизирала 200 пожарникари и 100 полицаи. На околните сгради са нанесени големи материални щети, счупени са прозорци, избити са рамки на прозорци. По улиците има изплашени хора. Някои туристи от съседните хотели напускат с багажа си, а други са излезли на улицата боси и по халати. Извършва се спешна евакуация на съседните сгради. Обособен е периметър за сигурност. Над района прелита и хеликоптер на Бърза помощ.", "date": "2019.01.12", "title": "Газова експлозия в пекарна в Париж, поне 20 са ранени (Снимки, видео)"}
{"url": "https://www.24chasa.bg/novini/article/7240822", "text": "Бъдещите евродепутати на БСП ще отстояват позиции против Истанбулската конвенция и Пакта за миграцията на ООН. Това е записано в последния момент в платформата на партията за евроизборите, която червеният пленум трябва да приеме днес. В първоначалния проект, обсъден от предизборния щаб в понеделник, БСП се обявяваше против Пакта на ООН, но за Истанбулската конвенция нямаше нито дума. Това бе разтълкувано от социалисти като знак, че президентът на ПЕС Сергей Станишев със сигурност влиза в евролистата, защото именно конвенцията стана причина за тежкия разрив между него и соцлидерката Корнелия Нинова. След заседанието на Изпълнителното бюро късно в четвъртък обаче в платформата е вкаран изцяло нов раздел, с който се описват задълженията на бъдещите червени евродепутати да отстояват както общите политики на левицата, така и националните приоритети, сред които са посочени именно Истанбулската конвенция и Пакта на ООН. В дописания нов раздел е записано: „В резултат на Европейските избори БСП ще изпрати в ЕП своите представители, които заедно със социалистите, социалдемократите и другите представители на левицата от европейските държави ще отстояват общите, но също така и националните приоритети: за равенството като универсална ценност на левицата ? равенство на гражданите, равнопоставеност на държавите членки при реализацията на общите европейски политики; против приемането на пакета „Макрон“, предвиждащ регламенти в областите на трудовия пазар, финансите, инвестициите и търговията, които фаворизират едни държави-членки за сметка на други; за приемане без допълнителни условия в Шенгенското пространство, против продължаващото прилагане на Механизма за сътрудничество и оценка ? израз на политиката на „двойните стандарти“; за равноправно участие в общата енергийна политика на ЕС чрез изграждане на нови собствени ядрени мощности и развитие на транзитната газопреносна мрежа на територията на България; против Истанбулската конвенция, чиито текстове, противоречат на Българската конституция според Решение на КС; за обща миграционна политика, съобразена с интересите и изискванията на държавите членки, а не въпреки тях, против Пакта на ООН за бежанците; за продължаващата интеграция в ЕС на Западните Балкани, при решаване в рамките на преговорния процес на въпросите от значим национален интерес, а именно, за българското историческо и културно наследство на територията на държавите кандидатки, както и правата на българските малцинствени общности; подкрепяме създаването на европейска прокуратура и призоваваме всички страни-членки да се включат в инициативата; подкрепяме последователно отмяната на санкциите, наложени от ЕС на Руската федерация.“ Очаква се вкарването на двете изисквания за Истанбулската конвенция и Пакта на ООН, насочени пряко срещу Станишев, да бъде основна тема на дебатите и днес, и на червения конгрес на 26 януари в зала 3 на НДК, който трябва окончателно да приеме платформата. От „Позитано“ 20 разкриват, че Нинова не иска президента на ПЕС в евролистата, но номинациите ще се правят от структурите по места и ще започнат след конгреса. Окончателната дума кой ще влезе в евролистата обаче ще има Националният съвет. Пленумът днес ще изслуша и отчета на Станишев за работата на червените евродепутати, ще одобри и проекта на БСП за „Визия за България“. На конгреса ще бъдат сформирани комисии и за визията, и за европлатформата. Начело на тази за визията застава лично Корнелия Нинова, а за платформата ще отговаря Валери Жаблянов.     ", "date": "2019.01.12", "title": "Истанбулската конвенция вкарана в платформата на БСП за евровота в последния момент"}
{"url": "https://www.24chasa.bg/novini/article/7240818", "text": "Турция продължава тясно да сътрудничи за реализиране на договореностите за сирийската провинция Идлиб, постигнати от президентите на двете страни през септември миналата година, съобщи ТАСС. Това заяви в събота министърът на националната отбрана на Турция Хулуси Акар след преговори с началника на генералния щаб Яшар Тюлер, ръководителя на националната разузнавателна служба Хакан Фидан и командващия сухопътните войски Умит Дюндар. Срещата на ръководителите на силовите структури на Турция се състоя на границата със Сирия, предава БТА. Турция прави всичко възможно за запазване на стабилността и режима на прекратяване на огъня / в Идлиб/ в рамките на договореностите от Сочи. Нашето тясно сътрудничество с Русия по този въпрос продължава, заявил Акар, цитиран от Анадолската агенция. На 17 септември в Сочи президентите на Русия и Турция Владимир Путин и Реджеп Тайип Ердоган се договориха към 15 октомври да създадат в провинция Идлиб демилитаризирана зона, като се планираше тя да е в дълбочина от 15-20 км и да е по линията на съприкосновение на сирийските правителствени войски и въоръжената опозиция. Но Анкара поиска допълнително време при изпълнението на договореностите. Тя поиска и да се отложи началото на съвместното патрулиране в Идлиб с аргумента, че не може да гарантира безопасни условия за това, отбелязва ТАСС.", "date": "2019.01.12", "title": "Турски министър: Продължаваме да работим с Русия за стабилността в Идлиб"}
{"url": "https://www.24chasa.bg/novini/article/7240835", "text": "Свършихме няколко много важни неща в Европейския парламент и имаме какво да представим пред Националния съвет. Това заяви лидерът на ПЕС и евродепутат от БСП Сергей Станишев преди пленума на червените по-рано днес. Не виждам голяма драма в това дали ще водя листата на БСП за евроизборите. Това не е тема на днешното заседание, отсече Станишев на журналистически въпрос дали ще води листата на БСП на предстоящите евроизбори през май тази година. “Имаме какво да покажем като наши постижения на евродепутати. В последния месец има три неща, които са сериозни като успехи. Всички видяхте за пакета “Мобилност”. От тримата евродепутати, които бяха в транспортната комисия, двама бяха от социалистите - Петър Курумбашев и аз. Мога да кажа със самочувствие, че ние успяхме да постигнем нещо, което правителството не можа. Това, че транспортната комисия отхвърли два от трите пакета ни дава основание да искаме той изобщо да не се гледа. Ще продължим тази битка”, категоричен бе той. “Другото нещо е обновената стратегия за пълноправно членство на България в Шенген. През декември бе приет един мой доклад с много голямо мнозинство - 517 гласа “за”. Третото вече е на финалната права - Европейски орган по труда. Той ще позволи да се отстояват права на хората от различните страни много по-ефективно. Така че социалистите в Европарламента имаме какво да представим пред Националния съвет”, допълни още лидерът на ПЕС.", "date": "2019.01.12", "title": "Станишев: Евродепутатите от БСП свършиха много важни неща в ЕП"}
{"url": "https://www.24chasa.bg/novini/article/7240831", "text": "Амбицията е едно, желанието - друго, а възможностите - трето. Така председателят на ПГ на ГЕРБ Цветан Цветанов коментира в Пловдив възможността да се появи нова политическа сила, зад която стои президентът Румен Радев. \"Всеки има някаква амбиция, дали обаче тя е покрита със съответния капацитет и съдържание. Дали можеш да бъдеш човекът, който да предложи алтернатива. Не смятам, че е алтернатива да разделяш нацията и да създаваш омраза\", допълни вторият човек в ГЕРБ. Според него държавният глава показвал, че не е обединител на нацията, а се стреми единствено към лични политически цели. \"Радев показа, че не е този, който ние смятахме, че може да бъде. Той не е последователен в това, което говореше в предизборната си кампания и последващите си действия. Единствено последователен е в защитата на интересите на една компания, на една фирма\", поясни Цветанов, визирайки позицията на президента за покупката на изтребителите \"Грипен\". Шефът на депутатите от ГЕРБ добави, че в Чехия и Унгария закупуването на тези самолети е свързано със скандали, докато в държавите-членки, които имат Ф-16, такива не е имало. Цветанов събра структурата на партията в Пловдив-област, за да стегне редиците преди европейските и местните избори. \"Важно в тази кампания да развием повече еврооптимизъм. Много са тези, които обичат да изразяват негативни мнения срещу ЕС. Затова инициираме граждански диалог \"Европа в нашия дом\", допълни той. И обясни, че ГЕРБ ще покаже какво е постигнато във всички сектори с помощта на Европейския съюз. Зам.-председателят на партията смята, че оценката за работата на кметовете ще бъде дадена още на евровота. Той призова градоначалниците да започват да се подготвят за местните избори през есента. \"Мога да кажа, че всички наши кметове се представят изключително успешно. Сред тях е Георги Мараджиев, който управлява община Стамболийски и е областен координатор на ГЕРБ\", посочи Цветанов.  ", "date": "2019.01.12", "title": "Цветанов: Румен Радев разделя нацията, създава омраза (Снимки)"}
{"url": "https://www.24chasa.bg/novini/article/7240837", "text": "12 години лишаване от свобода при първоначален строг режим ще трябва за изтърпи   Съдът е разгледал делото по реда на съкратеното съдебно следствие, тъй като подсъдимият се е признал за виновен и е приел за верни фактите, изложени в обвинителния акт от прокуратурата. Георги е признат за виновен за това, че на 28 януари 2018 г. умишлено умъртвил съпругата си Красимира по особено жесток начин - 24 пъти я наръгал с нож в гърдите и корема. Трагедията се разиграла в семейното жилище в ж.к. \"Лъгът\" между 2 и 2,30 часа, когато се развихрил поредният скандал между Красимира /35 год./ и мъжа й. Караниците били честа практика между тях, тъй като съпругата употребявала алкохол. След подобни запои тя ставала агресивна и посягала на бой. По думите на мъжа дори\"вадела нож\" и се опитвала да го нарани. Не стига това, ами продължавала да поддържа връзка и с друг мъж. За скандалите и отношенията помежду им били регистрирани заявителски материали в РУМВР-Троян, образувана била преписка в Районна прокуратура-Троян и били извършвани многократни проверки. Въпреки издадена от съда ограничителна заповед по искане на жената, обвиняемият посещавал семейния апартамент. На 28 януари той отново отишал там, след като Красимира поискала да се срещнат. Когато пристигнал я заварил много пияна. Разменили остри думи, напрежението ескалирало, последвал скандал помежду им. Жената пак посегнала с нож, но Георги го изтръгнал и в изстъпление, със замъглен от гняв поглед започнал да я дупчи в областта на гърдите. После се обадил в полицията. Присъдата подлежи на обжалване или протест пред Апелативен съд Велико Търново.", "date": "2019.01.12", "title": "12 години затвор за мъж, намушкал съпругата си 24 пъти"}
{"url": "https://www.24chasa.bg/novini/article/7240841", "text": "Френският президент Еманюел Макрон породи полемика с изказване, възприето като упрек към \"жълтите жилетки\" и техните поддръжници, съобщава сайтът \"Франс енфо\", цитиран от БТА. Вчера в Елисейския дворец се състоя ежегодния прием за майсторите хлебари и сладкари. Пред представителите на отрасъла Макрон похвали техния труд и това, че те знаят, че нещата се постигат, ако се положат усилия. \"Предизвикателството днес е, че нашата младеж трябва да намери своето място в и посредством труда. И тя трябва да намери своето място посредством ангажираността, усета за полагане на усилия. И посредством обучението и практиката, това е. Нашата младеж има нужда да бъде научена на занаят, на жестове, на умения, на усета за полагане на усилия\", каза Макрон и припомни, че човек няма нищо в живота, ако не е положил усилие. \"Смутните времена, които преживява нашето общество, се дължат и са свързани понякога с факта, че прекалено много от нашите сънародници мислят, че могат да получават, без да положат усилие\", подчерта Макрон. Той припомни още, че понякога се забравя, че редом с правата във Френската Република има и задължения. Макрон каза, че ако всеки гражданин не \"донесе своя камък за зданието\" на френската държава посредством своята трудова ангажираност, то тогава Франция \"няма да преоткрие изцяло своята сила, единство, всичко, което е написало нейната история, нейното настояще и нейното бъдеще\", каза Макрон. Той допълни, че ученето и практикуването на занаят е в основата на тази философия. В изказването си президентът на Франция не спомена \"жълтите жилетки\", но политици възприеха думите му като критика към движението. Според депутата от партия \"Непокорна Франция\" - Алексис Корбиер, Макрон е допуснал огромен гаф и е намекнал, че хората, които излизат да протестират и подкрепят \"жълтите жилетки\" не полагат достатъчно усилия, не работят достатъчно. Депутатът от \"Републиканците\" Жюлиен Обер определи думите на Макрон не като гаф, а като цинична провокация. Така, според него, Макрон искал да подклажда народното недоволство, за да раздели обществото и да се представи като единствената алтернатива на крайната десница и левица, допълни парламентаристът. Според Флориан Филипо от партията \"Патриотите\" Макрон отново е обидил народа.", "date": "2019.01.12", "title": "Макрон: Много от сънародниците ни мислят, че могат да получават много без усилия"}
{"url": "https://www.24chasa.bg/novini/article/7240843", "text": "“Смятам, че всички сегашни евродепутати имат място в следващата листа. Решението дали аз ще се кандидатирам ще го съобщя на основните партийни организации, когато започне процеса на номинация и смятам, че това е най-редното и най-разумното.” Така зам.-председателят на БСП Деница Златева отговори на журналистически въпрос дали лидерът на ПЕС Сергей Станишев има място в следващата листа за евроизборите и дали тя самата ще се кандидатира, преди началото на пленума на червените по-рано днес. “Днес, на заседанието на Националния съвет на БСП, ще приемем проекта \"Визия за България\", който да бъде одобрен от Когреса. Ние ще сме първата партия, която ще приеме и предизборната си платформа за предстоящите европейски избори\", каза още Златева. “Важният въпрос в момента е именно политиката, която предлага БСП, националните интереси, които защитава, за каква Европа се бори, а не персоналните въпроси за листите”, допълни тя. И обясни, че още на 11.11.2018г. Националният съвет на левицата е приел критерии, на които трябва да отговарят кандидатите и процедурните срокове за номинации. Но отказа да ги посочи, защото били “вътрешнопартйни работи”. Тя посочи, че след конгреса на 26.01.2019г, от 01.02.2019г. започват номинациите в основните партийни организации, те трябва да бъдат потвърдени от конференциите. “По този регламент, в средата на март, ще е ясно кой ще бъде водачът, а през април и цялата листа\", заключи тя.", "date": "2019.01.12", "title": "Деница Златева: Ако се кандидатирам за евродепутат, ще съобщя първо на партийните организации"}
{"url": "https://www.24chasa.bg/novini/article/7240846", "text": "Турските медии съобщават, че двама души са били ранени след като влак удари стоителна кола на шосе в истанбулско предградие, съобщи АП. Официалната Анадолска агенция предаде, че катастрофата е станала по време на тестови пробег близо до истанбулското международно летище, предава БТА. Влакът се врязал в кола, която поставяла електропровод. Снимки от сцената на катасрофата показват, че предната част на колата е унищожена. Двама души от влака са били спасени. Няма информация за състоянието им.", "date": "2019.01.12", "title": "Влак се вряза в кола, която поставяла електропровод до Истанбул, двама са ранени"}
{"url": "https://www.24chasa.bg/novini/article/7240882", "text": "“Сергей Станишев като председател на ПЕС има място в листата. Дали ще бъде в листата, или ще я води - това ще реши Националният съвет, в който има 180 души. Няма как да обвиним тези 180 души в някакви конспирации и задкулисия. Ние не сме партия Борисова – той да сочи водачите на листата и то не само за евроизборите, а и за местните.” Това заяви депутатът от БСП Георги Гьоков за това дали лидерът на ПЕС Сергей Станишев ще намери място в листата на левицата за евроизборите през май тази година. “Всеки член на БСП и всеки човек с леви убеждения е потенциален кандидат за листата ни за евроизборите”, категоричен бе той. На въпрос дали и той мисли както неговия колега Александър Симов, че Станишев не трябва да бъде в листата за евриозборите, Гьоков заяви: Това е мнение на г-н Симов. Той може да гласува “против”.", "date": "2019.01.12", "title": "Гьоков: Като шеф на ПЕС Станишев има място в евролистата на БСП"}
{"url": "https://www.24chasa.bg/novini/article/7240878", "text": "Косовският премиер Рамуш Харадинай, президентът Хашим Тачи и председателят на парламента на Косово Кадри Весели приветстваха гласуването в македонския парламент на поправките в конституцията, с които Македония сложи край на спора с Гърция за името на държавата, съобщи МИА. Харадинай изрази признателност към македонския премиер Зоран Заев за неговата \"доказана прозападна визия, която е важна за целия регион\". Решението на македонския парламент за приемане на конституционните поправки той оцени като \"огромна стъпка към евроатлантическата интеграция на съседната държава\", предава БТА. Президентът на Косово Хашим Тачи каза, че македонският парламент е показал \"смелост, визия и голяма съвест\". Според Тачи решението на македонския парламент не е било нито лесно, нито популярно, но е било \"правилното решение, което е превъзмогнало партийните интереси в полза на държавата и гражданите\". Република Македония или Северна Македония, както ще се нарича сега, направи голяма стъпка напред, отваряйки перспективи за политическа стабилност, продължаване на реформите и интегриране на страната в ЕС и НАТО, с което гарантира по-добър живот на своите граждани и на идните поколения, написа президентът на Косово в своята официална страница във Фейсбук. Тачи използва този повод, за да каже, че 2019 г. ще бъде \"година на големи решения и за Косово и година, в която трябва да се приключи вековният конфликт между Косово и Сърбия с окончателен и всеобхватен договор за мир и нормализиране на отношенията между двете страни\". И председателят на косовския парламент Кадри Весели приветства изхода от вчерашното гласуване на конституционните промени в Македония. Весели поздрави най-вече депутатите от партиите на албанците в македонския парламент за това, че са дали своя \"решаващ принос\" за успешното приключване на процеса на извършването на конституционни промени в Македония.", "date": "2019.01.12", "title": "Хашим Тачи: Със смяната на името си Македония показа смелост, визия и съвест"}
{"url": "https://www.24chasa.bg/novini/article/7234367", "text": "“Най-якото място, на което съм бил, е една 215-метрова кула. Катерихме се по едни стълбички, ей така, без подсигуровка, което е страшно голяма простотия, признавам си, обаче адреналинът е страшно голям”, казва Калин Христов. Първия път, когато той и още 4-ма негови приятели се катерят по радиокулата, е през зимата на 2017 г. Крият се в гората наблизо, докато се стъмни, за да могат да се промъкнат незабелязано покрай охранителите. “Духаше страшно силен вятър. Бяхме с ръкавици, само по суитшърти и замръзвахме”, добавя Калин. На всеки 5 секунди от катеренето момчетата спират на стълбата и започват да се трият с ръце, за да се сгреят. Вятърът става толкова силен след 100-те метра, че на моменти залитат. “Като се качихме на върха, цялата кула се люлееше. Имаше поне 20 см отклонение заради вятъра”, разказва Калин. В списъка му с адреналинни преживявания влизат покриви на жилищни сгради, изоставени постройки, 150-метрови кранове и строежът на третия лъч от софийското метро. “Понеже с приятелите ми ходим по охранявани обекти, Защото иначе започват да те гонят. Евентуално полиция, районни, после глоби. Става голяма каша”, казва Калин Христов. Хобито му да се катери незабелязано на големи височини се нарича руфинг (от англ. - дума за покрив). Този тип екстремен уличен спорт е особено популярен в Русия и Великобритания. В интернет пространството могат да се открият хиляди снимки и видеа на руски младежи, които провисват от ръба на висока сграда. Също като скачането с бънджи, парашутизма или екстремното каране на колело така и новото явление руфинг дава на тялото силно адреналинно изживяване. За първи път Калин се качва на голяма височина в градска среда преди 3 години – на покрива на един от най-високите столични хотели. “Страшно много се изкефих и оттогава започнах сам да го правя”, казва младият руфър. Но защо човек може да се пристрасти към екстремните изживявания? Отговорът на този въпрос се крие в надбъбречните жлези. Те отпускат адреналин – хормона на стреса. В рискови ситуации това вещество в кръвта кара тялото да функционира на пълни обороти и Адреналинът има поне 8 проявления, които ни действат благоприятно и оставят неповторимо усещане. Едното от тях е лесно забележимо. Когато тялото се изпълни с адреналин, зениците се разширяват. Така се подобрява зрението, защото очите пропускат повече светлина. По този начин Освен зрението се подобрява и дишането. Хормонът има свойството да кара мускулите да се отпуснат, в това число влизат бронхиолите в белите дробове. Друго характерно за адреналина е, че обостря усещанията и тялото изпада в състояние на възбуда, която може да се изразява не само в душевно вълнение, но и да води до ерекция при мъжете. Промяната в усещанията засилва инстинкта за самосъхранение и притъпява болката. Това е причината ранени войници да не усетят, че са простреляни, а боксьор със счупено ребро да се изправи и да продължи двубоя. Болкоуспокояващото действие на адреналина трае кратко също като суперспособностите, които може придаде. Има множество документирани случаи на хора, които в стресова ситуация успяват да вдигнат предмети, в пъти по-тежки от собственото им тегло, или да спасят удавник, без да могат да плуват. Заради действието си на молекулярно ниво хормонът увеличава количеството антиоксиданти, които циркулират в кръвта, и забавя стареенето. Когато тялото е пълно с адреналин, мозъкът се фокусира, а мисълта става по-бистра. Това прави всяка задача по-лесна за изпълнение. Именно тази причина прави не само екстремните спортисти пристрастени към хормона на стреса. Често учениците оставят домашните или ученето за тест за последния момент. Тогава се заражда напрежението, че няма да успеят да се справят, и в тялото се отпуска адреналин. Следват състоянията, описани по-горе, а когато резултатите са прилични и дори отлични, учениците продължават да действат по същия начин. “Това са описани от Алфред Адлер невротични теории. Тови е стремеж към превъзходство, в който умишлено човек до последно усложнява ситуацията, за да може след това, правейки го в последния момент, да докаже на себе си превъзходство”, казва психоложката Диляна Колева. Такова поведение се наблюдава и в работна среда, когато човек отлага задълженията си до последно. Подобно адренализиращо действие в училище има, когато се пускат забавни коментари в клас, а учителят не прави забележка. В тийнейджърските години с вземането на шофьорска книжка в “дилър” се превръщат автомобилът и високите скорости. После следват любовта и сексът, а когато човек привикне и към тях, се обръща към екстремните спортове. Липсата на адреналин за пристрастените към него ги кара да се чувстват отегчени. За да получат по-голяма доза, те се доближават все повече до ръба на опасностите. Психотерапевтичната медицина нарича състоянието на адреналинна зависимост невроза. Тя се заражда в “Някои типажи хора започват да си набавят сремежа към постижения чрез покоряване на върхове и друг вид екстремни спортове, в които надскачат всеки път себе си - чрез адреналина. Това е градивно, но когато работим с хора с подобно невротично поведение, забелязваме, че те имат комплекс за малоценност, който с времето минава към стремеж за превъзходство”, разяснява психоложката. Това състояние може да ги отведе към деструктивен начин за набавяне на адреналин – влизане в зависимости като хазарт, алкохол или секс. “Примерите за това са страшно много. Пропаднали спортисти, които се пропиват. Когато загубиш едната посока, зависимостта прескача в другата посока”, добавя Колева. Опитите на психолозите е да върнат тези хора обратно от покоряването на казина към покоряване на върхове и овладяване на зависимостта с приятно хоби. Причината за отиване към деструктивни зависимости е житейска криза, която не може да се преживее. Някои хора изпадат в депресия, но податливите към зависимости прибягват към чашката например. В това отношение адреналинът не е полезен, а много опасен. Освен да подтикне към друга зависимост, той може да причини наранявания, физически увреждания и дори смърт. В опита си адреналинните наркомани да си набавят дозата с екстремен спорт те често прескачат лимита на безопасност. “Всяко едно постижение им дава вътрешно удоволетворение, че са успели”, казва Диляна Колева. Най-голям прилив на адреналин идва от скокове с бънджи и парашут. Смята се, че тези два спорта са едни от най-безопасните. Американската парашутна асоциация посочва, че до 2017 г. са записани Това е един смъртен случай на всеки 133 571 скока, или едва 0,007% шанс да загинете с парашут. За трите години, в които Калин Христов превръща екстремните изживявания в свое хоби, е хващан няколко пъти от охранители, а веднъж за малко да загуби приятел. “Ако не внимаваш, може да паднеш или да залитнеш от ръба. Имах приятел, с когото ходехме в един бункер. Той явно не си светеше. Ръцете му бяха заети с нещо и както си ходеше, се спъна в ръб и падна в 5-метрова шахта. Беше си сцепил главата, получи гърч. Аз слязох при него и направо се чудех дали ще оживее”, разказва Калин. За щастие, всичко свършва благополучно, но в спешното отделение. Качването на високо и правенето на снимки и видеа от ръба на небостъргач е силно популярно сред младежите, а “Има хора, които постоянно следят в интернет къде се строят небостъргачи и пътуват дотам, за да се катерят”, казва младият руфър. Статистиката показва, че от 2011 до 2017 г. загиналите от опасно селфи са 259 души, като 72% са мъже под 30-годишна възраст. Смъртните случаи са регистрирани предимно в Русия и САЩ, но най-много са в Индия - 159. “Доста малки деца се опитват да практикуват руфинг. Това са 12-13-годишни, които крият от техните, че ходят по опасни места. Недай си боже, стане нещо и техните после ще се чудят къде им е детето”, казва Калин и съветва всеки, който се захваща с екстремния спорт, първо да казва на родителите си къде отива.", "date": "2019.01.12", "title": "Зависимостта от адреналин води до алкохолизъм и хазарт"}
{"url": "https://www.24chasa.bg/novini/article/7240648", "text": "Потребителите на „Алипей\" – системата за мобилни разплащания на „Алибаба\", в чужбина надхвърлиха 1 милиард. Към момента тя се използва от близо 10 компании за безконтактни плащания, включително индийската Paytm и тайландската TrueMoney, предава  Във финансовия доклад на „Алибаба\" за последното тримесечие се посочва, че китайските потребители на „Алипей\" са надминали 700 милиона, а 70% от тях използват три или повече финансови услуги, предлагани от компанията оператор Ant Financial. „Алипей\" стартира кампания за глобално разширяване през 2007 г. В момента потребителите от 9 страни имат достъп до системата ѝ за мобилни разплащания, а 80 летища в над 40 страни предлагат възстановяване на данъци чрез нея.", "date": "2019.01.12", "title": "Потребителите на „Алипей\" в чужбина надхвърлиха 1 милиард"}
{"url": "https://www.24chasa.bg/novini/article/7240661", "text": "САЩ възнамеряват да организират следващия месец в Полша глобална среща на върха с фокус върху Близкия изток и особено върху Иран. Това съобщи американският държавен секретар Майк Помпейо в интервю по телевизия \"Фокс нюз\", което се излъчва днес, предаде Ройтерс, цитирана от БТА. Според Помпейо форумът ще се състои на 13 и 14 февруари и ще обсъжда \"стабилността, мира, свободата и сигурността в този регион, което включва и важен елемент - да не се допусне дестабилизиращо влияние на Иран\". Държавният секретар в момента е на обиколка в редица близкоизточни страни, търсейки подкрепа в региона, където са открити \"много фронтове\". Той каза пред \"Фокс нюз\", че в срещата на високо равнище ще участват представители на много страни от цял свят, които ще обсъждат регионалното влияние на Иран в светлината на опитите на Вашингтон да оказва натиск върху Техеран. Президентът Доналд Тръмп миналата година изтегли САЩ от ядреното споразумение с Иран от 2015 г. и възстанови санкциите срещу Техеран, припомня Ройтерс. Полският външен министър Яцек Чапутович заяви в прессъобщение, че макар неговата страна да подкрепя усилията на ЕС да запази ядрената сделка, споразумението не е накарало Иран да се откаже дейности, дестабализиращи рагиона и той се надява, че конференцията ще сближи позициите на САЩ и ЕС. Той съобщи още, че над 70 страни са поканени, включително всички членове на ЕС. Министърът на външните работи на Иран Мохамад Джавад зариф нарече планираното събитие \"антиирански цирк\", скалъпен от политическо отчаяние, предаде ДПА.Той упрекна полското правителство за домакинството на конференцията, като го нареч петно, което никога няма да се измие.", "date": "2019.01.12", "title": "Помпейо: Ще направим среща в Полша за Близкия изток и особено за Иран"}
{"url": "https://www.24chasa.bg/novini/article/7240677", "text": "Великобритания приветства вота в македонския парламент в полза на прилагането на Преспанския договор, предаде Ройтерс, цитирана от БТА. Това е исторически момент за Македония, заяви Форин офис. Това е голяма крачка към решаването на дългогодишния спор за името с Гърция и приближава страната към по-сигурно, стабилно и благополучно бъдеще в лоното на евроатлантическата общност. Прилагането на договора ще отключи по-големи възможности за младите хора в Македония и демонстрира какво може да се постигне с кураж, решителност и визия за бъдещето, се казва в декларацията на британското външно министерство, цитирана от Ройтерс.", "date": "2019.01.12", "title": "Лондон: Смяната на името на Македония е крачка към по-добри възможности за младите"}
{"url": "https://www.24chasa.bg/novini/article/7240681", "text": "Премиерът Джъстин Трудо потвърди, че Канада е предоставила убежище на  , след като агенцията на ООН за бежанците я призна за бежанка, нуждаеща се от защита, предаде ДПА, цитирана от БТА. Върховният комисар за бежанците отправи молба към Канада да приемем Ал Кунун като бежанка и ние приехме молбата на ООН да й предоставим убежище, каза Трюдо вчера пред репортери в Реджайна, провинция Саскачеван. По-рано през деня канадски медии съобщиха, че Ал Кунун е напуснала Тайланд с полет на корейските авиолинии (Korean Air) за Торонто. Канада прие и семейството на намиращия се в затвора саудитски блогър Раиф Бадауи, припомня ДПА. Съпругата му Енсаф Хайдар и трите им деца станаха канадски граждани през юли, след като намериха убежище в провинция Квебек. Отношенията между Канада и Саудитска Арабия се влошиха още повече през август, когато Канада призова за освобождаването от затвора на активистки, сред които сестрата на Бадауи - Самар. Саудитска Арабия изгони канадския посланик от Рияд и отзова своя посланик от Отава. \"Канада е категорична, че ще винаги ще се застъпва за човешките права и правата на жените по целия свят\", заяви Трюдо, запитан как предоставянето на убежище на Ал Кунун ще се отрази на вече обтегнатите отношения със Саудитска Арабия. Дългогодишна традиция е Канада да се ангажира конструктивно и позитивно по целия свят и да работи заедно с нашите партньори, съюзници и ООН, каза премиерът.", "date": "2019.01.12", "title": "Канада: Дадохме убежище на младата саудитка, избягала от домашно насилие"}
{"url": "https://www.24chasa.bg/novini/article/7240683", "text": "Противовъздушната отрана на сирийската армия се е задействала снощи срещу ракети, изстреляни от израелската авиация, съобщи официалната агенция САНА, като цитира военен източник, който уточни, че атаката е била извършена около 23,00 ч. Според сириския военен представител повечето от ракетите, изстреляни от израелски бойни самолети са били прехванати и само един склад в района на международното летище на Дамаск е бил засегнат, предадоха световните агенции. Международното летище работи в нормален режим и не е пострадало от израелската агресия, заяви източник от министерството на транспорта, предаде Франс прес. Според телевизия \"Сурия\", цитирана от ТАСС, сирийската противовъздушна отбрана е свалила осем ракети над западните и южните околности на Дамаск. Израелските самолети нанесли удара от Северна Галилея на границата с Ливан, предава БТА. Атаката е била насочена срещу два сектора с военни позиции на иранските сили и на ливанското движение Хизбула според Сирийския център за наблюдение на човешките права, цитиран от Франс прес. Мишените се намирали в сектора Кесуа и в околностите на международното летище, заяви директорът на центъра Рами Абдел Рахман, като уточни, че ситуацията в летището е нормална. \"Резултатите от агресията бяха ограничени до удар по един от складовете на летището на Дамаск\", заяви военен представител, цитиран от САНА. Атака е била извършена в 23,15 ч. (2115 GMT).", "date": "2019.01.12", "title": "Международното летище в Дамаск не е пострадало при израелски ракетен удар"}
{"url": "https://www.24chasa.bg/novini/article/7240685", "text": "Президентът Доналд Тръмп заяви, че няма да бърза да обяви извънредно положение, за да сложи край на частичното спиране на работата на федералното правителство, което е на път да стане най-продължителното в историята на САЩ, предадоха световните агенции. Това би било лесен изход, заяви Тръмп на среща с местни и щатски лидери в Белия дом вчера за граничната сигурност, но добави, че би предпочел вместо това Конгресът да предприеме действия и да реши въпроса, предава БТА. Искаме Конгресът да си свърши работата, демократите трябва да се върнат и да гласуват, каза Тръмп. Конгресът излезе в почивка за уикенда, след като преговорите за излизане от кризата се провалиха. Парализата на федералните агенции днес ще влезе в 22-рия си ден, поставяйки рекорд, отбелязва ДПА. Предишният най-дълъг период на блокиране на работата на правителството в американската история е 21 дни през 1995-96 г. Председателката на Камарата на представителите Нанси Пелоси отговори на думите на президента, като заяви, че Тръмп трябва да направи следващата стъпка, предаде Ройтерс. Когато президентът предприеме действия, ние ще реагираме на това, което той ще направи, каквото и да е то, каза Пелоси пред репортери на събитие след приемането от конгреса на законодателен акт, гарантиращ, че федералните служители ще получат заплатите си със задна дата, когато финансирането бъде възобновено. Тръмп и демократите в Конгреса са в спор заради искането на президента републиканец законопроектът за федералния бюджет да включва 5,7 млрд долара за стена на границата с Мексико. Тръмп отново потвърди становището си, че има право да обяви национално извънредно положение, за да отклони средства, предназначени за други цели, но уточни: \"Няма да го направя толкова бързо\". Той също така потвърди, че е готов да обмисли голяма имиграционна реформа, но ще го направи само след като получи финансиране за стената. Тръмп призна, че обявяването на национално извънредно положение вероятно ще бъде оспорено в съда и дори предположи, че делото ще се озове в Девети окръжен апелативен съд (в Сан Франциско), където бяха отхвърлени някои негови изпълнителни заповеди, отбелязва ДПА. \"Човек никога не знае какво ще излезе от Девети окръжен, вероятно ще загубим там\", каза Тръмп, но добави, че ако делото е във Върховния съд, той би победил. Президентът увери федералните служители, които сега са засегнати от сегашната криза, че в крайна сметка ще си получат парите, когато това приключи. По думите му много от тях са съгласни с него за необходимостта от засилена сигурност на границата и го насърчавали да остане твърд в позицията си. Президентът отново потвърди позицията си, че САЩ имат нужда от стена на южната си граница, \"защото страната е под обсада\".", "date": "2019.01.12", "title": "Тръмп: Още няма да обявя извънредно положение, това би било лесен изход"}
{"url": "https://www.24chasa.bg/novini/article/7240687", "text": "Двуетажен градски автобус се блъсна в спирка в Отава по време на час пик вчера и властите в канадската столица съобщиха, че трима души са загинали, а 23-ма са ранени, предаде Асошиейтед прес, цитирана от БТА. Кметът на града Джим Уотсън уточни, че двама от загиналите са пътници от автобуса, а третият е бил на спирката. Инцидентът е станал в 15,50 ч. местно време на станция Уестбъро в западен квартал на Отава. Началникът на полицията Шарл Бордело съобщи, че жената-шофьор на автобуса е задържана и полицията все още разследва причината за инцидента. На мястото са пристигнали около 30 линейки. В градската болница са приети девет пациенти в критично състояние. На снимки в Туитър се вижда, че покривът на навеса на спирката се е врязал във втория етаж на автобуса. Той побира 90 пътници - седящи и правостоящи. Катастрофата доведе до големи задръствания.", "date": "2019.01.12", "title": "Двуетажен автобус се вряза в спирка в Отава, трима загинаха, 23-ма са ранени (Видео)"}
{"url": "https://www.24chasa.bg/novini/article/7240690", "text": "Вероятната причини за , тръгнал от приземен етаж на неизползваемо стълбище, е късо съединение или цигара, предава  . При инцидента в ПГ „Васил Левски” едно дете пострада, а две преподавателки бяха обгазени. В опит да спаси ученик от падане пожарникар също бе ранен. Пожарникарят Ризван Кьоров идва в училището по сигнал заедно с още 14 свои колеги. Въпреки че огънят не се вижда, обстановката е сложна. Цялото училище е обгърнато от дим, а на втория етаж има хора – 4 деца и 2 учителки, които не са успели да се евакуират навреме. Започва спасителна операция, при която едното дете изпада в рискова ситуация. Препъва се и пада. Кьоров успява да го хване, но е ранен в глават. Дори не усетил, колеги му казали, че кърви. За 15 години служба в пожарната Ризван Кьоров е рискувал не веднъж живота си, затова раната на главата, която получава при спасителната операция не го притеснява. И не мисли, че е герой. А ръководството на училището получи похвала от пожарникарите за бързата евакуациия на 60 деца и 15 учители.", "date": "2019.01.12", "title": "Пожарът в училище в Кърджали тръгнал от късо съединение или цигара"}
{"url": "https://www.24chasa.bg/novini/article/7240692", "text": "Задържаният за голямата хакерска атака в Германия 20-годишен студент е разпространявал крайнодесни и антимюсюлмански възгледи в интернет, предаде Ройтерс, като се позова на германски медии. С псевдонима си в интернет \"r00taccess\" той написал в интернет: \"Ислямът е мръсотия. Не живеем в шести век\". Освен това той коментирал и възможното завръщане на нацистката партия на Адолф Хитлер, съобщи днес списание \"Шпигел\". Според германските власти хакерът извършил атаката, след която в интернет изтекоха лични данни на политици, журналисти и други обществени личности, е бил воден от гнева, провокиран у него от техни изказвания, предава БТА. При първоначалното претърсване на дома на младия мъж не бяха намерени материали с крайнодясна политическо съдържание, но впоследствие стана ясно, че той има в интернет голям брой публикации, изразяващи крайнодесните му убеждения.", "date": "2019.01.12", "title": "Задържаният за хакерската атака в Германия пишел в интернет, че \"ислямът е мръсотия\""}
{"url": "https://www.24chasa.bg/novini/article/7240652", "text": "„Редми\" (кит: „Хунми\", англ: Redmi) – дъщерна компания на технологичния гигант „Сяоми\", обяви миналия четвъртък, че става независима и представи новия си смартфон Redmi Note 7, предава  Това е първият продукт, който ще носи официално новата марка Redmi, вместо досегашната Mi. Той има 6,3-инчов екран и памет до 64 гигабайта, предлага се в три разцветки – синьо, златно и черна, а максималната му цена е 1399 юана (206 долара). По-рано главният изпълнителен директор на „Сяоми\" Лей Дзюн представи Лу Уейбин - бивш шеф на местната марка смартфони Gionee, като новият главен мениджър на „Редми\" и вицепрезидент на „Сяоми\".", "date": "2019.01.12", "title": "Redmi стана отделна марка и представи нов смартфон"}
{"url": "https://www.24chasa.bg/novini/article/7240694", "text": "Eфрейтор Димов в момента е в добро здравословно състояние, нашето момче има силен дух, възстановява се бързо. Очаквам до 2-3 дни да бъде изписан. Казах му, че най-важното е да се абстрахира от ситуацията. Това каза бригаден генерал Явор Матеев в сутрешния блок на  Ефрейтор Димов е участвал в операции и мисии зад граница, до края на месеца ще бъде произведен в \"млад сержант\". По отношение на конкретния криминален случай, мога да кажа, че всеки един можеше да е на негово място, каза още генерал Матеев. Дори и най-подготвеният човек, когато няма обективни обстоятелства да се защити, може да изпадне в тази ситуация. Смятам, че е честно и редно да оставим на спокойствие разследващите органи да установят детайлите около инцидента, коментира още той. Не съм давал устни или писмени забрани на никого за това как да се държи в конкретната ситуация, каза още генерал Матеев. Нещата в момента и хората са спокойни, каза кметът на Войводиново Димитър Тосев - виждат, че действията на общината продължават. Вчера са извозени над 25 камиона с натрупани боклуци през годините. Ще продължат мирни протести, довечера в 18 часа предполагам, че ще се съберат хора. Няма да се позволи повторно такова застрояване в селото, каза кметът.", "date": "2019.01.12", "title": "Командирът на пребития командос: До 2-3 дни очаквам да е изписан от болницата"}
{"url": "https://www.24chasa.bg/novini/article/7239519", "text": ", казва председателят на Потребителския съвет към ЧЕЗ България* - Товарите са пренесената електроенергия по електроразпределителната мрежа в определен момент. Разбира се, те пряко отразяват потреблението на ток от домакинствата и бизнеса в този определен момент – колкото по-голямо е потреблението, толкова по-големи са и товарите. Но индивидуалната консумация е тази, която,на практика,определя сметката на всеки клиент. Изнесената информация от електроразпределителното дружество ЧЕЗ Разпределение е снимка към даден момент. Каква е индивидуалната консумация, обаче, зависи от множество фактори – моделът на потребление през целия месец (от един отчет до друг), ако хората не са си вкъщи по празниците, потреблението им ще бъде по-ниско и обратното – ако са били вкъщи по празниците, ако са приготвяли богати празнични трапези, то със сигурност потреблението им ще е по-високо, както и сметката им за електроенергия. - Това колко плащаме за ток много зависи и от това какви електроуреди ползваме в домовете и в офисите си. Ако се отопляваме на ток, сметката за електроенергия през зимата логично скача, защото в нея е включена и сметката за отопление. Когато стане много студено, както е в момента, консумацията на отоплителните електроуреди логично се увеличава. Добре е хората да предвидят, че студеното време и повишената консумация на отоплителни уреди пряко ще се отразят върху консумираната от тях електроенергия през месеца. Винаги трябва да помним тази зависимост. Жителите на по-големите градове имат възможност да се ползват централно топлоснабдяване.Неотдавна в Потребителския съвет на ЧЕЗ заедно с потребителски и експертни организации разгледахме сметките на двама реални клиенти – единият, живеещ в топлофицирано жилище, а другият, който се отоплява на електроенергия, като и двете жилища са санирани и със сходна квадратура. Оказа се, че в студените месеци потреблението и респективно сметката за електроенергия за жилището, отоплявано на ток, скачат почти 10 пъти! Сериозното увеличение на товарите по мрежата, отчетено от ЧЕЗ Разпределение при спада на температурите през последните дни,се дължи в голяма степен и на факта, че все повече домакинства в големите градове разчитат на отопление с ток. - На първо време ще ги посъветвам да използват енергийно ефективни електроуреди. Прилагането на мерки за енергийна ефективност могат да спестят до 20% от разходите ни за енергия. В България стандартите за топлинна изолация са доста ниски, затова има огромни възможности за подобрение енергийната ефективност и в старите, и в новите сгради. Изчисленията на ЧЕЗ показват, че близо половината от консумацията на едно домакинство отива за отопление през зимата, а още една четвърт - за затопляне на вода. Например от сметка 100 лева, 58 лева плащаме за отопление или охлаждане. Невероятно е, но ако направим жилището си енергийно ефективно, можем да спестим от 70 до 90 на сто от парите, които даваме за топло и студено! Вложените средства в енергоспестяващи мерки обикновено се изплащат до 5 години, благодарение на по-ниската консумация на енергия. Така домакинството спестява разходи и увеличава комфорта в жилището си. Ще ви дам един пример с популярната в България печка тип „духалка“ - ако работи по 4 часа на ден, това ще ни струва 100 лева, а след като я изключим, в жилището отново бързо става студено, ако не е добре изолирано. - Най-лесното, което всеки може да направи, без допълнителни средства, е да огледа дограмата, ако е от старите дървени дограми. Добрата изолация на дома и запечатването на дребните пролуки в стените, изпускащи въздух, са най-бързите и нискоразходни начини да намалим загубата на енергия и да спестим пари. Преди да сложим изолацията, дори и най-евтината, трябва да сме убедени, че въздушните течове са запечатани, защото изолационните материали не блокират течовете. Вече има голям избор от изолации – вътрешни и външни, направени от различни материали. Когато избирате, обърнете внимание не само на цената, но и на техните технически характеристики. Прозорците могат да бъдат едно от най-привлекателните места в дома ни – те осигуряват гледка и дневна светлина. За съжаление през тях се губи между 10 и 25% от топлината в жилището. Затова по здрач през зиматапуснете завесите, за да предотвратите загубата на топлина през прозорците. Още по-добре ще бъде, ако имате възможност да смените дървената дограма с алуминиева или ПВЦ, а когато избирате стъклопакет, е да се обърнете към специалисти, които ще ви дадат най-точен съвет. Избягвайте да поставяте мебели пред отоплителните тела. Монтирайте рафтове над радиаторите и сложете фолио зад тях. Всичко това ще ви позволи без допълнителни средства да съхраните топлината в жилището и колкото се може по-рядко да прибягвате до енергийни вампири от типа на печката „духалка“. Повече съвети може да се намерят на страницата на ЧЕЗ в раздел „За клиента“, секция „Енергийна ефективност“.", "date": "2019.01.12", "title": "Маргарита Насева : Ниските температури увеличават консумацията на електроенергия на домакинствата"}
{"url": "https://www.24chasa.bg/novini/article/7240225", "text": "Джакпотът на Българския спортен тотализатор в любимата игра „Тото 2 – 6/49“ оцелява вече 23 поредни тегления и достигна колосалната сума от 7 000 000. Дали този път голямата печалба ще падне в столицата или пък в най-малкия град у нас, предстои да разберем. Поглед към 2018-а година показва, че късметът най-често се е отбивал край морските ни курорти, на юг – Бургас и Царево. Дунавската перла – Русе, също е сред градовете, които могат да се похвалят с тотомилионер. В началото на май 2018 г. завидната сума от 4 458 172 лева потегли към актрисата от Русенския драматичен театър Дина Шошева. Още един джакпот от тотото бе спечелен в 15-ия тираж. Той е на стойност 847 022 лева и е от играта „Тото 2 - 6 от 42“. Този път печалбата отиде в софийското село Бистрица, а късметлийката е Даниела Недкова, майка на две деца. И красивото курортно градче Царево се прочу със своя късмет. Той кацна на рамото на Янка Панайотова, която отгатна печелившата комбинация на 58-ия тираж на „Тото 2 – 6 от 42“. Това ѝ донесе 1 056 810 лв. и Янка стана 95-ият тотомилионер на България. Само на около 50 километра от Царево – в Бургас, падна и последният джакпот от 7 111 714 лева. 96-ият тотомилионер на България е попълнил своя фиш в тото пункта в бургаския кв. „Меден рудник“. Оказа се, че обектът е известен на бургазлии като късметлийски, тъй като там често се падали добри суми. За 2018 г. Българският спортен тотализатор раздаде печалби на обща стойност над 60 000 000 лева в числовите си игри „Тото 2 – 6 от 49“, „Тото 2 – 6 от 42“, „Тото 2 – 5 от 35“, „Тото 2 – Зодиак“, „Тото 2 – Рожден ден“, „Тото Джокер“. Освен това 74 чисто нови леки автомобила потеглиха по цяла България благодарение на Втори тото шанс на играта „Тото 2 – 6 от 49“. Не по-малко впечатляващи са печалбите, раздадени от СПОРТ ТОТО и в моментните лотарийни игри. Вече над 25 000 000 лева са отишли при новите си притежатели срещу печеливш талон от някоя от 26-те супер късметлийски игри. Атрактивните суми, които моментално са ги направили по-богати, са по 100 000 лева, 50 000 лева, 20 000 лева и други. Кои градове ще бъдат включени в списъка на късметлийските и къде ще отиде следващият рекорден джакпот предстои да видим. Ще разберем и за кой град ще потегли поредният луксозен автомобил, който ще бъде спечелен на 13 януари. Жребий измежду всички номера на фишове, пуснати за играта „Тото 2 – 6 от 49“, ще определи късметлията, който ще кара чисто нова кола. И ако съдим от примера на тотомилионерите за 2018 година, то значи, мечтите се сбъдват. Достатъчно е само да попълним своя фиш в най-близкия тото пункт или онлайн залог на  . От Българския спортен тотализатор припомнят, че с всеки свой залог участниците подкрепят развитието на спорта у нас.", "date": "2019.01.12", "title": "7 000 000 стигна джакпотът на СПОРТ ТОТО в 6/49"}
{"url": "https://www.24chasa.bg/novini/article/7240698", "text": "Лавинната опасност е висока и планинските спасители съветват любителите на зимните спортове да не излизат извън маркираните писти, предава , а други шестима се загубиха отново в Пирин. Изгубените младежи, които са от Сърбия и Русия, бяха намерени живи и здрави. При трагичния инцидента вчера четирима сноубордисти са излезли да карат извън пистите и са навлезли в горската част към Бъндерица. „Двама от тях са повлечени от лавина, подават сигнал, моментално е мобилизиран екип от спасители с две кучета. Намерихме ги бързо, но за съжаление вече бяха мъртви”, каза пред bTV Атанас Луков, един от спасителите, участвали в операцията. „Загиналите са били добре оборудвани – с еърбеци и лавинни предаватели. Но тази лавина показва, че тези неща не ни правят безсмъртни и трябва да мислим къде отиваме и какво правим”, допълни спасителят. „Вчера в Пирин имаше много висока лавинна опасност, така че където да мръднем извън маркираните писти, е твърде вероятно да предизвикаме сами лавина. Това се е случило и с тях - двамата, които влизат първи, предизвикват лавината и тя ги помита надолу, влачи ги през дърветата 400-500 метра”, допълни Атанас Луков. Както \"24 часа\" писа,  6 деца на 15-16 години са излезли от пистата, опитали след това да се върнат на нея, но теренът е такъв, че това е невъзможно, и са подали сигнал. Те бяха открити невредими. Според планинския спасител огромен късмет е, че и те не са попаднали в лавина.", "date": "2019.01.12", "title": "Планински спасители съветват: Лавинната опасност е висока, не излизайте извън пистите"}
{"url": "https://www.24chasa.bg/novini/article/7240702", "text": "Протестът в Брюксел е прецедент, той беше с ясно послание за защита на правата на превозвачите. Пакетът е редица законодателни предложения. Моето посещение в Брюксел не беше с цел да участвам на протеста. Аз щях да отида при тях без значение дали ще ми дадат българския флаг, или ще ме замерят с домати. Това каза транспортният министър Росен Желязков в сутрешния блок на  Показахме добра политическа култура с евродепутатите, всички бяхме обединени от каузата. Няма да опаковам с някакъв титул резултата от протеста в Брюксел. За 2 години този пакет не събира консенсус в рамките на ЕС. Не е конкурентна тази икономика, която изхвърля по-слабите. Държавите, които сме против тези правила, са 30 процента от населението, 10 държави са против. Успяхме да убедим държави, които не са ни поддръжници, че този пакет не трябва да се приема, коментира транспортният министър. Когато 2 от 3-те доклада не бяха приети, настъпи объркване. Ние сме в малцинство, ако пози пакет не бъде приет, това е голям шамар за големите икономики. Нашата цел е да се работи по изградените правила, каза още Росен Желязков. Нашето желание, че щом 2 години нещо не може да се приеме, то да не бъде приемано и сега насилствено. Не искам да търся библейски аналогии с Давид и Голиат. Вярвам, че хората в европейските институции си дават сметка, че подобни решения насаждат евроскептицизъм, допълни той. Проблемът в БДЖ е, че дружеството се затвори само със себе си и не успя да изгради капацитет да се справя със задачите си. Собствените приходи на БДЖ са 17 процента, останалите са субсидии от държавата. За последно се качвах на влак през 90-те години, каза Росен Желязков.", "date": "2019.01.12", "title": "Росен Желязков: Ако не се приеме пакет \"Мобилност\", това ще е шамар за големите икономики"}
{"url": "https://www.24chasa.bg/novini/article/7240703", "text": "Трябва да бъдат отнети и съборени огромните имения на бароните, които те направиха от телефонни измами. Когато приключи махането на незаконните постройки във Войводиново, ще отидем при тях. Това каза в студиото на „Събуди се“ по Нова тв евродепутатът Ангел Джамбазки след протестите в пловдивското село заради пребит военен от двама цигани. Зам.-шефът на ВМРО обяви, че той и съмишлениците му винаги са заемали позицията, че гетото във Войводиново трябва да бъде разрушено. Според него досега това не се е случило заради „мърлявщината на държавната администрация“. „Това е безотговорност и страх на администрацията на средно управленско ниво да вземе решение“, обясни Джамбазки. Той увери, че е направил справка в различни институции за социално слаби, които живеят в лъскави палата. „Сега ще потърсим сметка от администрацията защо един човек, който се води социално слаб, не му се отнема имущество“, каза Джамбазки и хвърли ръкавицата към антикорупционната комисия, „която има вече много правомощия“. Политикът обвини и съдебната власт за обвиненията и наказанията, които дава на роми престъпници. „Прокураратурата донякъде и съдилищата гледат да правят статистика“, каза евродепутатът, който се възпротиви на това прокуратурата да сключва споразумения с роми за по-леки наказания.", "date": "2019.01.12", "title": "Ангел Джамбазки: След Войводиново отиваме при бароните"}
{"url": "https://www.24chasa.bg/novini/article/7240722", "text": "По улиците на Чехия се появиха стотина билбордове с портрети на хора, имената им и надпис \"Срам ме е от премиера ми\", предаде Франс прес. Това е инициатива на местен рекламен агент за критикуване на премиера Андрей Бабиш, който е замесен в някои спорни афери, предава БТА. Бабиш, който е вторият най-богат чех, е обвиняем по дело за присвояване на европейски фондове в периода 2007-2008 г. Критиците му го упрекват и в конфликти на интереси и твърдят, че е бил сътрудник на комунистическите тайни служби преди 1989 г. \"Срамът ни от премиера е толкова голям, че налага реакция\", каза Ярослав Полачек, собственик на организиралата кампания рекламна агенция \"ПРодукуйеме\". Всеки критик на Бабиш може да бъде сниман и портретът му да се появи на голям билборд срещу заплащане на равностойността на 175 евро. Полачек дълго време бе ръководител на предизборните кампании на дясната партия ТОП 09, която е голям критик на Бабиш. Въпреки това движението АНО на Бабиш спечели парламентарните избори от 2017 г. с 29,64 процента от гласовете, а в проучванията на избирателните нагласи продължава да получава около 30 процента подкрепа. Самият премиер покани участниците в кампанията на едно кафе с него, за да ги убеди, \"че няма от какво да се срамуват и че той е добър представител на Чехия в цял свят\".", "date": "2019.01.12", "title": "Вълна от билбордове в Чехия с надписи \"Срам ме е от премиера ми\""}
{"url": "https://www.24chasa.bg/novini/article/7240725", "text": "До 2 месеца площад „Централен” в Пловдив ще бъде готов, увери кметът на града Иван Тотев в предаването „Тази събота” по  . Той беше категоричен, че Пловдив е готов за Европейска столица на културата и с нетърпение очаква днешния празник по официалното откриване. Започнахме площада през 2012 г., но никой не е предполагал, че това е толкова сложен проект и 5-6 г. не може да бъде завършен, призна Тотев. „Отдолу имаме римски форум на 2000 години, 5 археологически сезона. Това е площад, свързан с римския площад на Пловдив, и не може просто да смениш едни плочки. Положихме огромни усилия, помъчихме се, но до 2 месеца всичко ще е наред”, подчерта кметът. „Кандидатурата на Пловдив се правеше от ентусиасти, хора, изключително независими от общината, имаха много мечти и идеали. Те включиха проекти, които не бяха обследвани за това, какво е фактологичното състояние на конкретните обекти”, призна още той. Тотев отговори и на упреците, че проектите е трябвало да бъдат предварително проверени, преди да се кандидатства с тях. „Ако културна столица е инфраструктурен проект, може би трябваше, но това е културен проект. Тези 4 обекта са пренебрежимо малко за това, което ще се случи в Пловдив. Най-важният проект са хората и събитията, които ще се случат, имиджът на Пловдив”, отбеляза пловдивският кмет. Когато видите багер на площад „Централен”, това означава, че преди това 8-10 г. някой е работил по това – граници на територията, съгласуване с Националния институт по паметниците. Разкопаването е финалният етап, това вече е свършената работа”, изтъкна Тотев. „Фактът, че включихме кино „Космос” в програмата, е огромно и тежко политическо решение. Община Пловдив искаше преди 7 г. да го разруши и да направи многоетажен паркинг. Фактът, че сме го включили, означава, че сме му дали живот”, заяви още той. По думите му тези проекти не са ключови, а в периферията на културната столица, по тях се работи и ще бъдат готови. Полученият от държавата бюджет за инфраструктура е 10 млн. евро, всичко друго се финансира от община Пловдив и спонсори, уточни още Тотев. Само за площад „Централен” имаме 7 милиона от държавата и още почти 10 милиона от община Пловдив, за кино „Космос” – 2 милиона от държавата и отделно 3 милиона от общината, посочи той. Ние сме над средното ниво и ще бъдем много успешна европейска столица на културата, убеден е Тотев. Тази вечер на откриването той очаква хиляди хора.", "date": "2019.01.12", "title": "Иван Тотев: До 2 месеца площад „Централен” в Пловдив ще бъде готов"}
{"url": "https://www.24chasa.bg/novini/article/7240739", "text": "Тулси Габард, член на Камарата на представителите на САЩ от Демократическата партия, обяви по Си Ен Ен, че ще се кандидатира за президент през 2020 г., предаде Ройтерс. Реших да се кандидатирам и ще направя официално съобщение в рамките на следващата седмица, заяви 37-годишната Габард, предава БТА. Много причини ме подтикнаха да взема това решение, добави тя, като изброи здравеопазването, реформата на съдебната система, борбата с климатичните промени. Накратко, \"въпросът за войната и мира\" ще бъде централен в кампанията й, заяви Габард. Представителката на щата Хавай, ветеран от войната в Ирак, е първият хиндуист в Конгреса и първият конгресмен, произхождащ от Американска Самоа. Избрана през 2002 г., когато е на 21 години, за депутат в Законодателното събрание на Хавай, след това тя се записва в Националната гвардия и изоставя парламентарните задължения, за да замине като доброволец на едногодишна мисия в Ирак през 2005 г. Габард и сега е резервист от Националната гвардия. През януари 2017 г. тя посещава Дамаск и Алепо с проучвателна мисия, по собствените й думи, в търсене на решение за сирийския конфликт, и се среща тайно с президента Башар ал Асад, с което предизвиква скандал в САЩ. \"Нямах никакво намерение да се срещам с Асад, но когато ми предложиха, сметнах, че е важно да го направя\", оправдава се тя. Много претенденти от страната на демократите се канят да се опитат да изместят Доналд Тръмп от Белия дом през 2020 г., но още не са обявили официално амбициите си, отбелязва Франс прес. Сенатор Елизабет Уорън беше първата известна личност, която направи стъпка в тази посока на 31 декември, когато обяви, че създава комитет за подкрепа, който да набира средства и да оцени шансовете й. Като евентуални съперници на първичните избори в Демократическата партия се споменават сенаторите Камала Харис, Кори Букър и Кирстен Гилибранд, както и бившият вицепрезидент Джо Байдън. Джулиан Кастро, бившият министър на градоустройството при президента Барак Обама, също сформира проучвателен комитет през декември. Първите първични избори са след 13 месеца в Айова. Уорън неофициално даде старт на надпреварата за демократическата президентска номинация миналия уикенд именно в този щат. В процеса на избора на кандидата, който да се изправи срещу Тръмп, демократите отново ще се сблъскат с напрежението между партийния естаблишмънт и либералните крила, което се разгоря по време на кампанията през 2016 г. между бившия държавен секретар Хилари Клинтън и сенатор Бърни Сандърс. Името на Габард нашумя през 2016 г., когато тя напусна ръководен пост в Националния комитет на демократите в знак на несъгласие с решението на партията да ограничи броя на дебатите между Клинтън и Сандърс. Впоследстие тя официално подкрепи Сандърс като кандидат за президент.", "date": "2019.01.12", "title": "Хавайската представителка в Конгреса на САЩ: Ще се кандидатирам за президент през 2020 г."}
{"url": "https://www.24chasa.bg/novini/article/7240743", "text": "Унгарското правосъдие вчера заяви, че ще освободи от затвора сиреца, осъден за ролята му в сблъсъците между мигранти и полиция по време на мигрантската криза през 2015 г. Делото предизвика международна критика, припомня Франс прес. Ахмед Хамед, който излежава присъда от пет години затвор, ще се възползва на 19 януари от условно предсрочно освобождаване и ще бъде експулсиран от страната, съобщи говорител на съда в град Ниредхаза, цитиран от унгарската агенция МТИ и БТА. Той бе обвинен, че използвал мегафон, за да организира насилието и хвърлянето на камъни по унгарските полицаи, дошли да затворят сръбската граница през септември 2015 г., блокирайки стотици мигранти по пътя към Северна Европа. Около 15 полицаи бяха ранени, когато стотина мигранти се опитаха да пробият със сила бариерата на границата при Рьоске. Сириецът, който живеел от десетина години в Кипър, твърдеше, че е оставил жена си и двете им дъщерички през август 2015 г., за да помогне на възрастните си родители и още шестима роднини да избягат от сирия в Европа. Месец по-късно всички се озовали в капан, когато Унгария реши да затвори границата. Ахмед Хамед заяви пред съдиите, че понеже говори английски, се опитвал да служи като посредник между мигрантите и полицията, за което свидетелствал видеозапис, заснет същия ден. Първоначално той бе осъден на 10 години затвор през 2016 г. по силата на антитерористичен закон, но впоследствие присъдата бе отменена от апелативен съд. През март м. г. бе осъден на 7 години. През септември тази присъда бе намалена на пет години. Държавният департамент на САЩ и Европейският парламент протестираха срещу тежката първоначална присъда, а правозащитници осъдиха случая като емблематичен за репресивната според тях политика на правителството на премиера Виктор Орбан спрямо мигрантите.", "date": "2019.01.12", "title": "Унгария пуска на свобода сириеца, осъден на 5 г. затвор през 2015 г. за насилие срещу полицаи и мигранти"}
{"url": "https://www.24chasa.bg/novini/article/7240748", "text": "Имената на Иванка Тръмп и на Ники Хейли се споменават като евентуални приемници на Джим Йон Ким начело на Световната банка, съобщава Франс прес, като се позовава на публикация във \"Файненшъл таймс\". Освен дъщерята на Доналд Тръмп и бившият постоянен представител на САЩ в ООН се споменават и имената на Дейвид Малпас, високопоставен представител на американското министерство на финансите, на Майк Грийн, председател на Американската агенция за международно развитие. Споменават се обаче и имена на хора от други краища на света, допълва британското финансово издание. Сред тях са нигерийският икономист Нгоци Оконджо-Ивеала, който преди седем години беше претендент за лидерския пост на Световната банка срещу Джим Йон Ким, Доналд Каберука, руандийски икономист и бивш президент на Африканската банка за развитие и Шри Муляни Индравати, индонезийската финансова министърка, предава БТА. Джим Йон Ким, който ръководеше Световната банка в продължение на шест години, обяви в понеделник, че подава оставка. Той ще започне работа в инвестиционния фонд Глоубъл инфрастръчкър партнърс, специализиран във финансирането на инфраструктурни проекти. Обикновено американец е номиниран начело на Световната банка, а начело на Международния валутен фонд застава обикновено европеец. Но това е неписано правило и много нововъзникващи пазарни икономики оспорват това разделяне във властта, отбелязва Франс прес. Иванка Тръмп имаше пряка роля през 2017 г. в задействането на фонд на Световната банка за насърчаване на предприемачеството сред жените в страните в процес на развитие. Инициативата беше наречена \"Финансова инициатива за жените предприемачи\". Кандидатите за лидерския пост на Световната банка трябва да внесат кандидатурите си в периода 7 февруари - 14 март. Номинирането на новия ръководител ще стане преди пролетните срещи на банката, които ще се проведат в седмицата, започваща от 8 април. Оставката на Джим Йон Ким става ефективна на 1 февруари. Напускането му не само беше изненадващо, но и породи въпроси за лидерството и бъдещата роля на институцията като централен елемент в оглавявания от САЩ икономически ред, отбелязва \"Файненшъл таймс\". Нов президент на банката, избран от администрацията на Доналд Тръмп, обаче може да се опита да промени начина на действие на институцията. Тръмп открито се показа скептичен към международните институции. Президент на Световната банка, избрано от неговата администрация, може в частност да се опита да ограничи финансирането на проекти за борба с климатичните промени, както и на всякакви усилия, възприемани като подкрепа за изграждането на китайска инфраструктура посредством инициативата \"Един пояс, един път\". Вестникът припомня, че Джим Йон Ким оставя трудно наследство на приемника си. Когато встъпи в длъжност, той се опита да насърчи по-голямото споделяне на информация от страна на банката и да я реорганизира, но това не се хареса. Членове на персонала открито започнаха да критикуват Джим Йон Ким. Асоциацията на персонала дори се противопостави на кампанията по преизбирането му през 2016 г. Но въпреки че си създаде врагове в пределите на банката, Джим Йон Ким постигна някои важни победи навън. Той осигури запълването на фондовете за инвестиции в най-бедните страни в развитие. Той осигури и увеличение с 13 милиарда долара на капитала на Световната банка, издействано след трудни преговори с администрацията на Тръмп, включващи намаляване на заплатите на персонала. За добрия изход от преговорите подпомогна и доброто дипломатическо решение на Джим Йон Ким да подкрепи фонда за насърчаване на жените в предприемачеството, за който се бореше Иванка Тръмп.", "date": "2019.01.12", "title": "Иванка Тръмп спрягана за кандидат за шеф на Световната банка"}
{"url": "https://www.24chasa.bg/novini/article/7240752", "text": "F-16 е един прекрасен самолет. Когато казваме, че купуваме F-16, ние трябва да помислим какво всъщност правим. Ние осигуряваме развитието и модернизацията на Българската армия, в частност на ВВС. Ние се интегрираме в структурите на НАТО, ние започваме да разчитаме все повече на наши стратегически съюзници. Това каза председателят на Комисията по отбрана в Народното събрание ген. Константин Попов в ефира на \"Събуди се\" по Нова телевизия. „„Грипен” също е прекрасна машина, но когато говорим за това, че ние сме в един отбранителен съюз и там имаме съюзници, това определено носи някакъв позитив по време на избора. Няма как да не го отчетем, защото когато започнеш да използваш това, което си купил, а това е в една изключително критична ситуация - когато идва военен конфликт, е хубаво да се обърнеш към своя съюзник. Когато този съюзник е САЩ, с когото имаш стратегическо партньорство – това определено носи позитиви. Техниката е важна. Финансовата част е важна. Това са огромни средства от данъкоплатеца, но не може да се изпуснат и много други неща, които влияят върху избора. Не напразно е предложението на правителството договорът да бъде подписан поне от четирима министри. Това ще гарантира, че ще бъде взето най-доброто решение”, обясни Попов. Председателят на Комисията по отбрана към НС коментира и позицията на президента по темата с изтребителите. Според Румен Радев при избора на самолет има лобизъм. „Лобистите са тези, които оказват неформален натиск за вземане на политическо решение. В този случай решението се взима от министрите, министър-председателят и Народното събрание. Те са обект на лобизъм. Всеки има право да защитава и да представя своя продукт. Това, което направиха американците е съвсем нормално”, каза Попов. Той обясни, че поддръжката на F-16 няма да излезе по-скъпа в дългосрочен план в сравнение с тази на „Грипен”, но потвърди, че все още не са ясни точните суми. „Точно цифрите за поддръжката ги няма. Ако ги искаме, трябва да отидем на конкретни разговори, но не мога да разбера защо не искаме да отидем на тези разговори”, каза Константин Попов.", "date": "2019.01.12", "title": "Ген. Константин Попов: Поръчката на F-16 няма да излезе по-скъпа в дългосрочен план"}
{"url": "https://www.24chasa.bg/novini/article/7240754", "text": "В началото на седмицата България се събуди с температура минус един Иван. Най-тежка е загубата за неговите момичета, това каза актрисата Силвия Лулчева в сутрешния блок на Дъщерята на Алекс и Иван всяко лято се превръща в едно малко Маугли, защото почернява ужасно много и стои постоянно в морето. Тя е цялата като Пепа Николова, радвам се, че расте такъв щурак. Сигурна съм, че Иван я е белязал по някакъв начин и неговото присъствието до нея е имало смисъл. Голямата му дъщеря е пълна противоположност, вече учи за лекар и се надявам, че ще спасява много хора, каза още Лулчева.", "date": "2019.01.12", "title": "Силвия Лулчева: Тази седмица България се събуди с температура минус един Иван"}
{"url": "https://www.24chasa.bg/novini/article/7240760", "text": "Парализата на американската федерална администрация официално стана най-продължителната в американската история. Тя вече продължава 22 дни, предадоха световните агенции. През уикенда не се очаква да има преговори за намиране на изход от ситуацията, отбелязва Асошиейтед прес. Така че парализата навлиза в четвъртата си седмица, предава БТА. Най-дългата парализа досега беше тази от 21 дни през 1995-1996 г. по времето на президента Бил Клинтън, допълва ДПА. В двата случая до парализа се стигна след спор относно разходите на правителството. Настоящата парализа е фокусирана около искането на Доналд Тръмп към Конгреса да одобри 5,7 милиарда долара финансиране за изграждането на стена по границата с Мексико.", "date": "2019.01.12", "title": "Парализата на федералните институции стана най-голямата в историята на САЩ"}
{"url": "https://www.24chasa.bg/novini/article/7240772", "text": "Зимата е в разгара си. Как изглежда почистването на София? \"Това е ежедневната ни задача. Даже денонощна, защото дори когато не вали сняг, има ниски температури, възможности за заледяване\", каза в студиото на \"Денят започва с Георги Любенов\"  по   столичният кмет Йорданка Фандъкова. Тази нощ са почиствани стръмни участъци, както и пътят за Витоша. Задачата на управниците е да не се блокира градът, да има движение. Почистването се следи в реално време с GPS. Йорданка Фандъкова обясни, че е изключително важно да се полагат усилия за това въздухът в София да става все по-чист. През последните години са успели да приведат в норма всички останали замърсители. Проблемът с фините прагови частици остава в определени дни. Все по-малко са дните със замърсяване, но то е сериозно. Инвестирано е в подобряването на обществения транспорт, за да има алтернатива за хората и да оставят колите си. Проблемът с отоплението на твърдо гориво е сериозен. Кметът настоява да бъде инкриминирано горенето на отпадъци, което е забранено и сега. Санкциите обаче са административни и те не водят до нужния ефект. Около 55 000 домакинства на територията на Столична община се отопляват с дърва и въглища, каза Фандъкова. Около 20 000 домакинства ще могат да се включат в двата проекта на общината за подмяна на начина отоплителната им инсталация. Относно казусът с винетките и Северната тангента кметът на София се извини, че не са успели с АПИ да постигнат предварително договореност. Тя благодари за това, че са били приети аргументите на общината. За голяма част от софиянци това е градски път. Пет района се обслужват от Северната скоростна тангента, коментира Фандъкова. Тя обясни, че приема и аргументите на АПИ, защото това са огромни инвестиции. Тя е убедена, че ще постигнат споразумение Проектът за бюджет на общината за 2019 година е малко над 1 000 600 000 лева. Приоритетите са безспорни - инфраструктура, модернизация на подземния и наземен транспорт, инвестиции в училища и детски градини, екология. Йорданка Фандъкова не смята за грешка реконструкцията на \"Граф Игнатиев\". Той е бил абсолютно необходим и задължителен. Подменена е почти изцяло подземната инфраструктура, канализация на над 100 години, топлопроводи. В момента обектът е завършен само в частта на трамвайните релси. В момента работата е спряна заради ниските температури. Проблемите със строителните компании са сериозни. Аз настоявам те да осигуряват достатъчно добро заплащане на работниците, за да не отиват в Германия или Франция, добрите специалисти да остават в България, каза кметът на София. Тя обясни, че се налагат санкции както на големите строителни обекти, така и на малките когато не са си свършили работата. 15 големи обекта за заложени за ремонт през 2019 година. Акцентът е върху кварталните улици. 2019-та ще е годината на метрото - до края на тази година ще имаме 48 километра. Ще има предложение за закупуване на нови влакове, както и за започване на реконструкция на старите влакове.", "date": "2019.01.12", "title": "Фандъкова: За София 2019-а ще е годината на метрото"}
{"url": "https://www.24chasa.bg/novini/article/7240766", "text": "Липсата на регламентация за каране на ски извън пистите е една от причините за инциденти като този със загиналите двама младежи от София, които бяха затрупани в Пирин. Това коментира пред програма \"Хоризонт\" на БНР доц. Петър Янков, преподавател в Националната спортна академия и председател на сдружение \"Българско ски училище\".  \"Нито един маршрут за извънпистово каране не е официално легализиран, липсва законова наредба, която да регламентира маркирането на тези маршрути, създаването им, защото най-примитивната форма е да се казва: не трябва да се излиза навън. Само че това не е достатъчно и не работи. В България има такива експерти, но най-вероятно трябва да бъдат чути от институциите. Отделно обучаването на младежите - не да не го правят, а как да го правят, също ще бъде сериозна превантивна мярка\", каза Янков. Сериозна предпоставка за подобни инциденти е и липсата на лавинен бюлетин у нас, който да дава информация за опасността от свличания на снежна маса, смята специалистът. \"Вижда се, че забраните не работят. Включително в Банско се опитаха в един от опасните участъци да изградят непреодолима преграда, стена и т. н., с тези забрани не може да се случи това. В цял свят хората карат извънпистово. За да го направиш, трябва да умееш да караш много, да спазваш стриктни правила, да имаш подадена информация, с която да умееш да боравиш. Какво виждаме в този случай - хора, оборудвани с екипировка, скъпа и надеждна, са попаднали в лавината. Това не са случайни хора. Те са се интересували, инвестирали са и са се подготвили, отишли са с нагласата да практикуват този екстремен спорт и въпреки всичко са отишли на място, което, всеки, който се занимава непрофесионално знае, че там рискът е много голям\", допълни преподавателят в Националната спортна академия", "date": "2019.01.12", "title": "Доц. Янков: Липсата на регламент за ски извън пистите е сред причините за инциденти"}
{"url": "https://www.24chasa.bg/novini/article/7240907", "text": "Президентът на Венецуела Николас Мадуро заяви, че опозиционните сили не могат да ръководят страната, защото нямат нито програма, нито лидер, предаде ТАСС. Мадуро коментира призива на председателя на венецуелския парламент Хуан Гуайдо за организиране на масови протести, като каза, че това е \"представление, насочено към дестабилизиране (на обстановката в страната)\", предава БТА. По-рано Гуайдо заяви, че конституцията на Венецуела му позволява да изпълнява пълномощията на държавен глава, и призова гражданите да излязат на масови протести на 23 януари. САЩ подкрепят действията на венецуелския парламент и неговия председател Гуайдо, насочени против президента Мадуро, каза съветникът по националната сигурност на Белия дом Джон Болтън, цитиран от ТАСС. Според Болтън \"народът на Венецуела действа против незаконните претенции на Мадуро\" за власт. \"Правителството на (американския президент Доналд) Тръмп решително подкрепя Националното събрание на Венецуела, единствения законен клон на властта, надлежно избран от венецуелския народ. В частност ние подкрепяме смелото решение на председателя на Националното събрание Хуан Гуайдо да прибегне към защитни мерки в съответствие с конституцията на Венецуела и да обяви, че Мадуро няма законно право да бъде президент на страната\", каза Болтън в изявление, разпространено от Белия дом. Гуайдо заяви, че е готов временно да поеме президентските функции и да свика избори, посочва Ройтерс. Опозиционният политик, избран за председател на парламента на 5 януари, каза, че ще поеме президентските функции единствено с подкрепата на армията. Той също така призова за протести на 23 януари, когато е годишнината от падането на военната диктатура през 1958 г. Според депутати и проектодокумент, цитирани от Ройтерс, ръководеният от опозицията парламент обмисля да предложи правни стимули на офицерите от армията, които се отрекат от Мадуро и помогнат за извършване на преход към ново правителство. Депутатите, пожелали анонимност, казаха, че предложението, което отчасти е по искане на висши военни на активна служба, има за цел да гарантира, че дезертьорите от въоръжените сили няма да бъдат преследвани от бъдещо правителство, ако изоставят Мадуро, който тази седмица положи клетва като президент за втори мандат след спорни избори през 2018 г. Предложението за стимули ще бъде за офицери, които \"не се подчиняват на заповедите на човека, узурпирал президентството на републиката . . . и които сътрудничат с традицията и възстановяването на конституционния ред\", се казва в проектодокумента. Планът не дава подробности за какви стимули става дума или при какви условия ще бъдат предложени те, което ще бъде одобрено в отделен закон, заявиха депутатите. По думите им цялостният закон за прехода има принципната подкрепа на основните опозиционни лидери.", "date": "2019.01.12", "title": "Мадуро: Опозицията не може да ръководи Венецуела, защото няма лидер"}
{"url": "https://www.24chasa.bg/novini/article/7240923", "text": "Специализираната прокуратура внесе в съда по делото КТБ искане за задържане на петима доверени хора на Цветан Василев, сред които финансовият директор на \"Дунарит\" Никола Киров. Имената на останалите са Васил Шуманов, Венцислав Тодоров, Иван Стойков, Красимир Зарев. Петимата са с повдигнати обвинения за пране на пари.", "date": "2019.01.12", "title": "Финансовият директор на \"Дунарит\" задържан за пране на пари"}
{"url": "https://www.24chasa.bg/novini/article/7240959", "text": "СДСМ извърши незаконна, противоконституционна и насилствена промяна на конституционото име на държавата, заяви в декларация опозиционната в Република Македония ВМРО-ДПМНЕ, предаде МИА, цитирана от БТА. 81 депутати вчера приеха срамно и незаконно решение, с което се отрича волята на македонския народ, изразена на референдума на 30 септември, който не беше успешен и затова никой в държавата няма право да постъпва в противоречие с него, заяви опозиционната партия. С договора от Преспа се нанася огромна вреда на македонската държава и македонския народ, заяви ВМРО-ДПМНЕ, отбелязвайки, че партията ще направи всичко, което е по-силите й, тази несправедливост да бъде поправена. СДСМ показа, че води държавата в погрешна посока. Тъкмо затова трябва да си замине. ВМРО-ДПМНЕ настоява за предсрочни парламентарни избори заедно с президентските, за да си замине тази криминогенна власт, която нанесе голям брой поразии на държавата и почерни нейното бъдеще, се казва в съобщението.", "date": "2019.01.12", "title": "ВМРО-ДПМНЕ: Смяната на името на Македония е незаконна и насилствена (Снимки)"}
{"url": "https://www.24chasa.bg/novini/article/7240964", "text": "Виетнам се разглежда като приоритетно място за втора среща между американския президент Доналд Тръмп и севернокорейския лидер Ким Чен Ун, предаде ТАСС, като се позова на в. \"Стрейтс таймс\". Според англоезичния сингапурски вестник \"наред с Виетнам сред приоритетните места за среща на върха се разглежда също Тайланд, който има дипломатически отношения и с Пхенян, и с Вашингтон\", предава БТА. Изданието уточнява, че \"в Тайланд има няколко места, където може да се проведе срещата - Банкок, остров Пукет и курортния град Хуа Хин\". \"Но главният проблем се състои в това, че в страната се планират общи парламентарни избори, които властите са обещали да бъдат произведени не по-късно от март\", отбелязва \"Стрейтс таймс\". Затова \"най-вероятното място остава Виетнам\". Освен това виетнамските власти вече са предложили провеждане на среща в град Дананг, където през 2017 г. имаше форум на АТИС, в който участваха много лидери, включително Тръмп, посочва вестникът. Според изданието \"едно от основните предимства на това място е възможността за гарантиране на високо ниво на сигурност\", което има ключово значение за севернокорейската страна.", "date": "2019.01.12", "title": "Виетнам и Тайланд - опции за място за втората среща на Тръмп и Ким Чен Ун"}
{"url": "https://www.24chasa.bg/novini/article/7240981", "text": "Четири души са с опасност за живота след   съобщава сайтът на телевизия Бе Еф Ем Те Ве. Става дума за четирима пожарникари. Те са били в сградата, в която се помещавала пекарната, преди взрива и вероятно са били извикани заради силна миризма на газ, предава БТА. Френският вътрешен министър Кристоф Кастанер каза, че последствията от експлозията са много тежки. Зоната е отцепена, хора се евакуират от околните сгради. На площада на Операта, който се намира недалеч, вече кацнаха два вертолета на службата за гражданска отбрана, за да евакуират спешно пострадалите. Пекарната, която се е взривила в следствие на изтичане на газ, е била на партера на многоетажна сграда. В резултат на взрива помещението е опустошено, рухнали са стени и има риск от струтване на цялата сграда. По-рано беше съобщено, че най-малко 20 души са пострадали в трагедията. Жители на квартала разказват, че първоначално са си помислили, че има силно земетресение.", "date": "2019.01.12", "title": "Четирима пожарникари са с опасност за живота след взрива в пекарна в Париж (Снимки, видеo)"}
{"url": "https://www.24chasa.bg/novini/article/7241002", "text": "Българи изцяло финансират образованието на деца-сираци в Уганда. Повечето от дарителите не са богати и известни, а съвсем обикновени хора. Всичко се случва с помощта на Йоанна Шопова, която през лятото на миналата година заминава в Африка по специален проект. Сега събира пари, за да се върне отново там и да помага на децата, предава  150 деца сме изпратили тук от България с български спонсори на училище. - Много хора в България имат нужда от помощ, защо българите помагат на деца в Африка? Защото искат да бъдат част от тази мисия, искат да помогнат, да подадат ръка на дете, което е в нужда наистина, разказва Йоанна Шопова. Йоанна работи във фирма за топлинно счетоводство в София. Когато пристига в Африка е шокирана, че деца трябва да водят битка за оцеляване. А след завръщането си непрекъснато мисли за Уганда. Чрез нея приятели и непознати разбират, че децата в сиропиталището \"Светлината на надеждата\" имат нужда от помощ. 75 долара годишно е таксата за образование. Аз самата съм спонсор на 3 дечица - 2 момиченца и едно момченце.Там водата е злато, няма я. Чистата вода е живот, споделя Йоанна. 25 долара месечно са разходите за храна и лекарства за всяко дете. Или общо около 1500 долара за цялото сиропиталище, а към момента разполагат с едва по около 500 долара от дарения. Ежедневното меню включва царевично брашно, а луксът на трапезата означава да могат да си позволят боб,ориз, яйца. Отново с подкрепата на десетки българи, Йоанна и приятелите й успяват да съберат парите за сонда, която да осигури вода за хората в района. Не очаквах, че толкова много хора ще искат да ни помогнат. Благодаря на нашите приятели в България за всичко, което правят за тези деца. Бъдете благословени, споделя Семпала Клифорд, която от 4 години ръководи тази организация, която се грижи за деца-сираци в Уганда. Сега Йоанна е отдадена на следващата кауза - отново да замине за Уганда и да види какво е постигнато там. Мечтите й имат лицата на щастливи деца. С храна, вода, подслон, училище, църква. За тях надеждата идва от България. Където си имат кой да мисли за тях.", "date": "2019.01.12", "title": "Българи финансират изцяло образованието на деца-сираци в Уганда"}
{"url": "https://www.24chasa.bg/novini/article/7240354", "text": "Защо улегнали (разбирайте възрастни) мъже имат склонност да се обвързват с далеч по-млади от тях жени? Всяка любов е красива, ще кажат някои. Да, всички вярваме в любовта. Особено когато става дума за стар и богат мъж и млада и красива жена. Ако не вярвате, вижте папарашките снимки на Флавио Бриаторе и Елизабета Грегорачи. Или пък на Роберто Кавали с младата му любовница на плажа. Самото въплъщение на святата, истинска любов! Но тук не става дума само за знаменитости, защото това отдавна се е превърнало в най-банално явление сред широк кръг от най-обикновени хора. Направо си е масов случай, както казва психологът Ани Владимирова. Ако направите анкета и попитате 100 хетеросексуални мъже в улегнала възраст за предпочитанията им, вероятно не повече от трима-четирима ще предпочетат да излязат с жени от техния набор. Всички останали ще изберат по-млади. Женската мотивация в такива случаи е ясна. В най-класическия вариант става дума за материална изгода, въпреки че много от дамите могат да имат и съвсем други подбуди, като нужда от бащинска закрила, чувство за сигурност и спокойствие. Ясно е, че младите жени са по-привлекателни. Това е сериозен аргумент. Момичетата нямат бръчки, често дори не се нуждаят от грим, кожата им е свежа, стегната и нежна. Това е ясно. Но има и нещо друго важно. Младите жени са по-жизнени и енергични и са склонни да демонстрират често положително отношение към живота, защото го виждат в розово. По-хубав и весел е животът на стария господин, ако до него пърха млада госпожица. Житейско правило, изпитано още навремето от патриарха на българската литература. Момичетата карат улегналите мъже, преживели вече много проблеми и трудности в живота, да гледат на света с техните розови очила. Криза на средната възраст при мъжа е основният локомотив на композицията, за която говорим. В този период мъжете стават емоционално нестабилни, раними, започват да се съмняват в себе си и възможностите си. Мъжете, колкото и да не си го признават, много повече от жените не искат да остареят. И този отказ или по-скоро себеубеждаване, че все още стават, най-често се случва, като си намерят младо гадже. Колкото по-млада е жената, толкова по-млад се чувства мъжът. “В такива случаи се ходи по тънък лед, защото човек не може да излъже единния си граждански номер. Дядо Вазов от какво е починал – от едно по-бурно еротично изживяване с ученичка”, казва в едно свое интервю сексологът д-р Илия Врабчев. Да, определено има рискове, но едновременно с това мъжът, влязъл във връзка с по-млада от него жена, получава и някои бонуси. И не става дума само за секс в по-лицеприятна опаковка. Отделянето на тестостерон изпълва тялото му с нова сила и това заедно с емоциите го прави да изглежда по-жизнен. Съответно подобреното кръвообращение с няколко години. По специализираните сайтове се цитират изследвания, от които става ясно, че в страни като Япония например около 25% от жените са имали поне веднъж флирт или еnjo kosai - любовна връзка между момиче и възрастен мъж с цел финансова изгода. или татенцето, както е прието да се казва на български, изобщо не е характерен само за обществата с развита пазарна икономика. Няма страна на света, където жени да не са опитвали с много по-възрастни от тях мъже. Има и места, на които разликата във възрастта е дори необходимо условие за започване на любовна връзка. Другият мотив човек да си намери млада булка би бил, ако желае да има деца. Или ако иска още деца освен тези, които вече има. Защото, ако той минава 50-те, най-естествено е да предпочете поне 20 години по-млада жена, която да сбъдне това негово желание. Както казваше един известен български бизнесмен, да станеш татко, е единственият начин да замажеш очите на хората, че вече отдавна си дядо. Така че по-добре татенце, отколкото деденце.", "date": "2019.01.12", "title": "По-добре татенце, отколкото деденце"}
{"url": "https://www.24chasa.bg/novini/article/7241022", "text": "Европейският съюз нарече гласуването на парламента на Р Македония в подкрепа на споразумението за смяна на името на страната \"стъпка към помирение и разрешаване на стари спорове в региона\", се казва в разпространена в събота декларация на върховния представител на ЕС по въпросите на външните работи и сигурността Федерика Могерини, съобщи ТАСС, цитирана от БТА. \"Изразяваме сърдечните си поздравления във връзка гласуването в парламента на конституционните промени. Политическите лидери и гражданите демонстрираха решимост да използват тази уникална историческа възможност за разрешаване на един от най-старите спорове в региона и за решително движение напред по пътя към Европейския съюз. ЕС твърдо подкрепя това споразумение, което дава пример за помирение в региона и цяла Европа\", заяви Могерини, отбелязвайки, че ЕС очаква бързи действия по въвеждането в действие на споразумението.", "date": "2019.01.12", "title": "Могерини: Смяната на името на Македония е крачка към помирението в региона"}
{"url": "https://www.24chasa.bg/novini/article/7241031", "text": "Бившият гръцки външен министър Никос Кодзиас разговаря по телефона с македонския премиер и с външния министър след вчерашното гласуване в македонския парламент на промените в конституцията на страната и пожела \"добре дошла\" на Северна Македония в профила си в Туитър, съобщи агенция МИА, цитирана от БТА. \"Говорих със Зоран и с Никола. Спомнихме си за трудностите, умората, напрежението, доверието и надеждите, които преживяхме, работейки по договора. Мечтаехме за съвместното бъдеще на двата народа. Северна Македония, добре дошла в живота ни. Историята трябва да бъде училище, а не затвор\", написа Кодзиас в Туитър.", "date": "2019.01.12", "title": "Кодзиас: Добре дошла, Северна Македония! Мечтаех за съвместно бъдеще на народите ни"}
{"url": "https://www.24chasa.bg/novini/article/7241033", "text": "В Париж започна деветият протест на движението на \"жълтите жилетки\", съобщава телевизия Бе Еф Ем Те Ве. Шествието на протестиращите потегли от Берси, предава БТА. Още преди началото на протеста бяха задържани 24 души за носене на забранено оръжие и за участие в струпване на хора с цел прибягване до насилие. Петима души бяха арестувани на път за френския град Бурж, в който също е предвиден голям протест на \"жълтите жилетки\". Петимата са пътували с една и съща кола. Водачът на колата бил в нетрезво състояние, а в багажника били открити предмети, които можело да послужат като импровизирани оръжия в схватка със силите на реда.", "date": "2019.01.12", "title": "29 вече са арестувани на протеста на \"жълтите жилетки\" в Париж  (Видео)"}
{"url": "https://www.24chasa.bg/novini/article/7241047", "text": "Докладчикът на Европейския парламент за Р Македония Иво Вайгъл поздрави македонските депутати за гласуването на промените в конституцията на страната и изрази надежда, че същото ще сторят и депутатите в гръцкия парламент, след което ЕС трябва да започне преговори със Северна Македония през юни тази година, както бе обещано, предаде агенция МИА, цитирана от БТА. \"За страната, която от днес /бел. ред. вчера/ носи името Северна Македония, а остава гордо отечество на македонците, албанците, ромите и всички други общности, Собранието взе историческо решение. Отварят се вратите за приемане на страната в ЕС и НАТО, както и перспектива за плодотворни отношения със съседните страни в региона. С Преспанския договор правителствата в Атина и Скопие показаха, че споровете, които обременяват отношенията, могат да се решат само с добронамерени и търпеливи преговори и договори\", каза Вайгъл за МИА. Той добави, че след гласуването с малко мнозинство /81 гласа от общо 120/ в Собранието пред страната и политическите лидери сега стои изключително важна задача. \"Конструктивно сътрудничество и помирение в полза на цялата държава и на всички нейни граждани е ключова за страната\", заяви евродепутатът за МИА. Генералният секретар на Съвета на Европа Турнборн Ягланд приветства решението на парламента на Р Македония за промени в конституцията съгласно договора от Преспа, съобщи МИА. Генералният секретар Ягланд приветства решението на парламента в Скопие за промяна на името на страната като важен принос за стабилността в региона, се казва в профила в Туитър на говорителя на Ягланд Даниел Хотген. Съветът на Европа е организация, в която Р Македония членува от 1995 година под временното име бивша югославска Република Македония. Македония взе историческо решение. Вашият парламент гласува да приеме конституционните промени, необходими за договора от Преспа с Гърция. Съединените щати приветстват решението на вашите избрани представители, заяви снощи американският посланик в Скопие Джес Бейли във връзка с гласуваните конституционни промени в парламента на Македония, предаде МИА, цитирана от БТА. В посланието, публикувано в профила във Фейсбук на американското посолство в Скопие Бейли каза, че процесът ще завърши с ратификация от страна на Гърция. Този договор окончателно ще реши спора за името, който твърде дълго пречеше на гражданите на Р Македония да реализират своите цели за членство в НАТО и ЕС. Поздравявам вашите лидери в правителството и парламента за тяхната визия, смелост и упоритост в търсенето на решение и поставянето на дългосрочните стратегически интереси на Македония на първо място. С нетърпение чакаме да пожелаем \"добре дошла\" на Република Северна Македония като 30-а членка на НАТО и да продължим твърдото си партньорство с вас за подобряване на стабилността и просперитета тук и в целия регион, заяви Бейли.", "date": "2019.01.12", "title": "ЕС: През юни започваме преговори със Северна Македония. САЩ: Подкрепяме смяната на името"}
{"url": "https://www.24chasa.bg/novini/article/7241062", "text": "Кметицата на Париж Ан Идалго и френският премиер Едуар Филип посетиха  , предаде Франс прес. На мястото дойде и вътрешният министър Кристоф Кастанер. Според говорител на пожарната на Париж ранените са 36, предаде Асошиейтед прес. От тях 12 души са в сериозно състояние. Петима от тях са с опасност за живота, допълва Франс прес. По-рано беше съобщено, че сред хората с опасност за живота има четирима пожарникари. Те именно са били в сградата, след като получили сигнал за силна миризма на газ, предава БТА. Трагедията е станала на улица \"Тревизо\" в девети Парижки район, недалеч от големия магазин Галерия Лафайет, Операта и Големите булеварди. Пекарната, в която е станал взривът, причинен според властите от изтичане на газ, се намира на партера на ъглова жилищна сграда. Експлозията е причинила огромни материални щети в района. Има счупени и избити прозорци, преобърнати и опожарени коли. Има риск от рухване на сградата, в която е станала експлозията. На мястото работят 100 полицаи, много служители на Бърза помощ и 200 пожарникари. На площада на Операта кацнаха и два хеликоптера на службата за гражданска защита, за да евакуират пострадалите. Районът е отцепен, а от пострадалата сграда и от околните сгради бяха евакуирани хора. Туристи от съседни хотели напускат с куфари в ръка. Други са успели да излязат на улицата по халати, а трети се обличаха в движение.", "date": "2019.01.12", "title": "36 са ранени при взрива в Париж, кметицата на града и премиерът посетиха мястото (Снимки, видео)"}
{"url": "https://www.24chasa.bg/novini/article/7241278", "text": "Три дни преди големия национален дебат, предложен от френския президент Еманюел Макрон в опит да успокои гнева на \"жълтите жилетки\", няколко хиляди души дефилираха днес във Франция, близо два месеца след началото на протестите, често придружавани с насилие, предаде Франс прес. Потеглили от министерството на икономиката и финансите в източната част на Париж, няколко хиляди души се събраха по обед на площада на Бастилията, където френски знамена се развяваха над тълпата и се чуваха викове \"Макрон оставка!\", предаде БТА. През последните няколко дни властите бяха заявили, че се опасяват от насилие и се опитаха да разубедят участниците в деветата поредна събота на протести, симптом за най-сериозната криза, преживявана от правителството на Макрон от идването му на власт през 2017 г., отбелязва агенцията. \"Жълтите жилетки\" започнаха да се събират и на централните площади в други френски градове. В Бурж с население 66 000 души, разположен в централна Франция, си определиха среща многобройни \"жълти жилетки\". Преди обед близо 1200 се събраха в историческия център на града, макар че местните власти са забранили всякакви демонстрации.", "date": "2019.01.12", "title": "В Париж и Бурж започнаха протестите на \"жълтите жилетки\""}
{"url": "https://www.24chasa.bg/novini/article/7241304", "text": "Министерството на туризма ще извърши спешна проверка на морски плаж „Къмпинг Смокиня”. Инспекцията се предприема след информация, че на ивицата се извършват нерегламентирани дейности, чрез които може да бъдат застрашени дюни на ивицата, съобщиха от пресцентъра на ведомството. Експерти на ведомството на място ще установят дали има незаконни дейности. В прерогативите на ведомството се включват териториите на морските ивици, по закон то не е оторизирано да прави проверки на имоти до плажа. Министерството на туризма следи състоянието на морските плажове и извън активния летен сезон и е безкомпромисно относно стриктното спазване на законосъобразното стопанисване на плажа.", "date": "2019.01.12", "title": "Министерството на туризма проверява плажа при къмпинг \"Смокиня\""}
{"url": "https://www.24chasa.bg/novini/article/7241285", "text": "Преобърнала се цистерна с гориво експлодира в Нигерия и отне живота на най-малко 12 души. Има опасения, че жертвите може да са десетки, предадоха ДПА и Асошиейтед прес. Двадесет и двама души са били приети в болница със сериозни изгаряния. Трагедията се разиграла в Одукпани в югоизточната част на страната. След преобръщането на цистерната десетки хора се стекли на мястото, за да източват горивото от нея. Бил докаран и електрически генератор, за да може да се изпомпва по-бързо горивото. Предполага се, че така се е стигало до експлозията. Според очевидци 60 души са били край или в отвора на цистерната, когато е станала експлозията, предаде БТА. Засега не е ясно защо е катастрофирала машината. Най-тежкият подобен инцидент в Нигерия датира от 1998 г., когато над 1000 души загинаха при експлозия в град Джесе, където от спукан петролопровод започна да изтича петрол и хиляди се събраха да го събират.", "date": "2019.01.12", "title": "Цистерна с гориво експлодира в Нигерия, отне живота на най-малко 12 души"}
{"url": "https://www.24chasa.bg/novini/article/7241309", "text": "Полицаите от участъка в град Вълчедръм разкриха 14- годишен, задигнал 150 лева от товарен камион. Кражбата станала от полунощ до 6 и 15 часа на 29 септември 2018 година в село Разград. Неизвестен демонтирал малко странично стъкло на товарен автомобил „Фиат Дукато“, собственост на 65- годишния М.Н.П. от село Скравена, община Ботевград. От жабката в кабината задигнал 150 лева . По случая е образувано досъдебно производство. От проведените оперативно-издирвателни мероприятия е установено, че извършител на кражбата е 14- годишен от село Разград. Той направил пълни самопризнания. Полицаите разкрили, че същият проникнал през неукрепен прозорец в дома на 80 -годишния Д. И. Д. от селото на 24-ти декември към 22 и 30 часа. Кражба обаче от дома на дядото не е извършена.", "date": "2019.01.12", "title": "Разкриха седмокласник, задигнал 150 лева от товарен камион"}
{"url": "https://www.24chasa.bg/novini/article/7241314", "text": "Никога повече стени, никога повече разделение. Всеки, който зове към омраза, да знае, че това не е бъдещето.  Тези думи изрече зам.-председателят на ГЕРБ Цветан Цветанов докато разглеждаше фрагменти от Берлинската стена в Пловдив. Придружаваха го депутатите Спас Гърневски и Атанас Тасков. Те присъстват на откриването на изложбата \"От Берлинската стена до уличното изкуство\". Парчета от зловещата ограда, разделяла десетилетия Европа, са наредени пред Римския стадион в Пловдив. Шефката на парламента Цвета Караянчева откри експозицията. \"Тази стена, която ни разделяше, вече е в миналото\", отбеляза Караянчева и призова пловдивчани да бъдат горди, че в продължение на 1 година ще бъдат центъра на Европа. На церемонията присъстват още финансовият министър Владислав Горанов, председателката на женската организация на ЕНП Дорис Пак, зам.-министърът на културата Амелия Гешева, шефката на бюджетната комисия Менда Стоянова и депутати от ГЕРБ.", "date": "2019.01.12", "title": "Тръпки побиха Цветанов пред Берлинската стена в Пловдив (Снимки)"}
{"url": "https://www.24chasa.bg/novini/article/7241328", "text": "Двойно повече лица за притежание на наркотици са задържали полицаите в Монтанско през последния месец на годината в сравнение с декември 2017-а, съобщи комисар Цветомил Христов, заместник-директор на ОД на МВР в Монтана. 46 специализирани операции са направени през декември. В тях са участвали 312 служители на полицията и 51 жандармеристи. Работено е по 284 сигнала, разкрити са 40 престъпления, проверени са 76 лица от контингента, а 37 са задържани в поделенията на МВР. През декември с наркотици са задържани 10 лица срещу 5 за декември 2017-та година. 177 500 къса нелегални цигари, 861 кг тютюн и 248 литра спиртни напитки без акцизен бандерол са задържали полицаите през 2018 г..", "date": "2019.01.12", "title": "Двойно повече задържани в Монтанско за притежание на наркотици през декември спрямо 2017 г."}
{"url": "https://www.24chasa.bg/novini/article/7241362", "text": "Двама пожарникари са загинали при днешния взрив в хлебарница в центъра на Париж, заяви полицията,  , предаде ДПА. Впоследствие Кастанер е признал, че посочените от него данни са неверни, каза полицейска говорителка. По-рано вътрешният министър също така каза, че при взрива са ранени 47 души, от които 10 са в тежко състояние, а 37 са пострадали по-леко. Експлозията е станала сутринта на улица \"Тревиз\", недалеч от Парижката опера. По първоначални данни става дума за нещастен случай. Полицията каза, че преди взрива пожарникари са се отзовали на сигнал за изтичане на газ в пекарната, предаде БТА. Около 100 полицаи и 200 огнеборци се намират на мястото, каза Кастанер. Съобщава се, че ситуацията е под контрол. Вътрешният министър заяви, че се проверява дали съседните сгради са повредени и представляват опасност. Експлозията стана в момент, когато Париж е под засилени мерки за сигурност заради деветата поредна събота от протестите на \"жълтите жилетки\", отбелязва Ройтерс.", "date": "2019.01.12", "title": "Не четирима, а двама са загинали при взрива в пекарна в Париж"}
{"url": "https://www.24chasa.bg/novini/article/7241369", "text": "Китайският технологичен гигант \"Хуавей\" (Huawei) уволни , съобщиха Ройтерс и ТАСС. Вчера полските власти арестуваха Ван Вейцзин и поляк, работил в полската служба за вътрешна сигурност, по подозрения в шпионаж. Тази мярка може да засили резервите на Запада към \"Хуавей\", свързани със сигурността. \"Хуавей\" посочи в изявление, че предполагаемите действия на неговия служител не са свързани с компанията. Технологичният гигант добави, че е взел това решение, тъй като инцидентът е навредил на репутацията на компанията, предаде БТА. \"Хуавей\", най-големият производител на телекомуникационно оборудване в света, е подложен на щателни проверки на Запад заради връзките си с китайското правителство и американски твърдения, че оборудването, произведено от компанията, може да се използва от Пекин за шпионаж, отбелязва Ройтерс. Двамата задържани са обвинени, че са сътрудничили на китайското разузнаване. Полските закони предвиждат за такива действия до 10 години лишаване от свобода. Двамата ще бъдат задържани под стража за три месеца. По данни на полската държавна телевизия Ван Вейцзин е директор на продажбите на полския филиал на \"Хуавей\". Полякът Пьотър Д. до 2011 г. е заемал висок пост в агенцията за вътрешна сигурност и е работил по осигуряването на информационната сигурност. Жилищата на двамата са претърсени, както и офиса на \"Хуавей\" и телекомуникационната компанията Оранж (Orange), където е работил Пьотър Д. Полските медии информират, че заподозрените в шпионаж не признават вината си.", "date": "2019.01.12", "title": "\"Хуавей\" уволни служителя си, арестуван за \nшпионаж в Полша"}
